 
 
 
 
 
 
Dilqəm Əhməd 
ŞEİRLƏR 
 
  
Bütün sevdiklərim 
 
 
 
 
 
 
 
BAKI: 2011 
 
dilqemehmed.wordpress.com 
dilqemehmed@gmail.com 
 
Almılanın gözləri 
Sakit bir külək əsir ulu bozqırda 
Keçmişdən gələcəyə anılar yenilənir 
Savaşlar canlanır, min bir duyğular yaşanır. 
Son kərə sevdiyinə sarılır igidlər . 
Uzun bir yolçuluq başlanır 
Kim bilir bəlkə də son gediş. 
Son gedişdən öncə, bir daha baxdım 
Almılanın gözlərinə 
Nə qəmli bir duyğular, nə getmə deyə bir yalvarış 
Görmədim. 
Çox savaşlara, çox yolçuluqlara alışmışdı 
O gözlər. 
Ulu bozqırda “Özgürlük”  deyə hayqırmanın 
Sevincini gördüm o gözlərdə 
Dənizin bitdiyi yerdə,  
Üfiqdə səma ilə öpüşdüyü yerdə 
Sonsuzluğa qovuşmanın həsrətini gördüm  
O gözlərdə. 
Savaşmaqmı çətin, o gözlərdən ayrılmaqmı çətin 
Ölməkmi çətin,  sevgiliyə həsrət qalmaqmı çətin 
Bozqırın rüzgarında savrulmaqmı çətin… 
Bitəcək Almılam, bu savaşlar 
Rüzgarların bizə özgürlük gətirdiyi 
Mas-mavi səma altında, bizi salamladığı gün 
Bitəcək Almılam. 
03.11.2010  
*** 
Atəşin soyuqluğu 
Yalnızlığımı paylaşdığım 
Hücrələri ilə doğmalaşdığım  
bir yerdəyəm 
Boş olan hücrələrə dalıram 
Onlar da mənim kimi yalnız 
Kim bilir, bir zamanlar insanlar 
Nə ümidlərlə doluşarmış 
Nə istəklərlə, nə arzularla 
dualara dalarmış. 
Amma indi  hər tərəf bom-boş 
İçimdəki sənsizlik kimi 
Hücrələrin yalnızlığı boğur məni 
Qızınammıram oduna,  
qovuşammıram Tanrıma. 
Bir möbid tək səcdəyə dalıram 
Gözlərim alovun atəşi ilə toqquşur 
Sənin gözlərinin atəşi gəlir xəyalıma 
Qorxmuram alovdan, 
istər Tanrı atəşi olsun 
İstər cəhənnəm odu 
Qorxuram ancaq 
Ürəyimə düşən atəşdən 
Daha isitmir məni, nə ruhumu, nə cismimi 
Artıq atəşdən soyuqluq duyuram. 
Boş qalan hücrələr kimi 
Artıq odunda soyuqluq var atəşgahın. 
Ümidsizliklə dönürəm geriyə… 
Buz bağlamış əllərimin, buza dönmüş ruhumun 
Ancaq əllərimi tutan, gözlərimə baxan 
Bir sevgilinin atəşinə ehtiyacı var. 
13.11.2010 
*** 
Axmaqların sevməsi 
Bir daha yenildim, 
Mən heç qələbə dadmadım ki 
Küçə uşaqları tək, sildiyim 
Maşınların pəncərələrindən görsənən 
Sevgililərə aşiq oldum 
Özüm heç yaşamadım ki... 
Başqasanın sevgilisini sevmək 
Ən acı duyğu olsa gərək 
Öz-özünə səni sevirəm demək 
Axmaqlığın başlanğıcı olsa gərək. 
Cəsarətim yox idi 
Çünki sevmənin 
Sevdiyini xoşbəxt görmək olduğu  
yalanına inanırdım 
Ya Ömər Xəyyam olmaq 
Ya intihar etmək seçimi qarşısında 
Qaldığım zamanlarda 
Gözlərindəki ümid işığı 
Yaşadırdı məni 
Başqasının əllərini tutduğunda belə 
Bu məni isitməyə yetirdi 
Bu isə artıq axmaqlıq idi. 
Axmaqların isə sevilməyə haqqı yox idi... 
16.11.2010 
*** 
E-sevgi 
Bu gün bir ili tamam oldu. 
Əslində təqvimlə heç aram olmaz. 
Aşırmalı təqvimləri isə heç sevmirəm 
Hər dəfə o təqvimdən bir yarpağın qopması 
Həyatımdan bir günün daha keçdiyini dəhşətini 
Xatırladır. 
Çox şeylər dəyişildi o zamandan 
Artıq əvvəlki kimi hər şeyin vasvasısı deyiləm 
Həyatıma doğru bir axara salmağı bacarmışam. 
Daha sabahlar, Günəş doğarkən 
İkarın əriyən qanadlarının acısını hiss etmirəm. 
Demək olar ki, günlərim eyni keçir 
Səhər erkən qalxır, əl-üz yumazdan öncə 
Bilgisayarı qoşur, facebook səhifəmə daxil oluram. 
Ardınca çantamı da alaraq işə yollanıram. 
Əvvəlki günlərdən fərqli olaraq, işdə çox yoruluram 
Ona görə də bəzən heç işləmək istəmirəm 
Daha doğrusu, nəyə görə çalışdığımı bilmirəm. 
Ən sıxıldığım vaxt axşamlar olur 
Əqrəbləri söküb atmaq istəyirəm 
Zaman ötmək bilmir 
Nə qədər filmə baxmışam yuxunun əvəzinə 
Kitablara daldım, dünya ədəbiyyatını da bitirdim 
Yaxşı ki, dostlar imkan vermədi 
Yoxsa siqaretə də dadanacaqdım 
Artıq keçmişdə qaldı o günlər 
Gələcəyə baxmağa çalışıram. 
Demirəm ki, səni heç düşünmürəm 
Yaxşı ki, facebook var, arada rəsmlərinə baxaraq 
Hətta şeir də yazıram. 
Oradan gülümsəməni sevirəm 
Özüm üçün elektron gündəlik tutmuşam 
Sənin statuslarını toplayıram ora. 
Yəni səni virtual dünyamda yaşadıram. 
Sənin istiliyinlə, monitorun soyuqluğu 
Arasında keçən bir ildə çox şeylər dəyişdi 
Dəyişməyən isə yenə də sənə olan sevgim oldu. 
07.11.2010  
*** 
Facebookdakı sevgilimə 
Pəncərənin sağ tərəfində 
Gözləməkdən yoruldum 
Başqa səhifəyə daxil olmadım 
Gözdən itirməmək üçün 
Bu gün çox cəsarətliyəm 
Tabuları yıxaraq 
Bütün düşündüklərimi 
Sənə söyləmək üçün 
Nektardan güc almışam 
Hayqırmaq üçün sevgimi 
Monitora diz çökərək 
Etiraf etmək üçün 
Nədən hər yazışanda 
Kəlmələr düyünlənir 
Barmaqlarım quruyur 
Klaviaturaya toxunanda 
Dial-up-a nifrət edirəm 
Qaratikan olub aramızda 
Kuliminasiya nöqtəsində 
Netdən çıxdığı üçün 
Amma bu gün deyəcəm 
Bir ömrü itirsəm də 
İçəridə sənsizliklə 
Həbs olunub qalsam da 
Necə sevim axı mən..... 
Rüşvətin baş alıb 
Yürüdüyü cəmiyyətdə 
İntiharın dalbadal 
Çıxış yolu olduğu vaxtda 
Müxalifətin iqtidara  
satıldığı bir anda 
İqtidarın milləti  
zorladığı bir anda 
Ataların qızları,  
qardaşların bacıları 
Altına aldığı anda 
Necə sevim axı mən...... 
Yarım otaqlı komam yox 
Bir hədiyyə almağa 
Ciblərimdə param yox 
Bu çirkin cəmiyyətdə 
Nəfəs almaq boğur məni 
Sənsə, ümidlə dolu 
Bir gələcək peşindəsən 
Dünən azan vaxtında 
Mən fahişə yanındaydım 
İstehzaya baxginən 
Xeyir və Şər qonşuymuş 
Mən şərə qonaq oldum 
Səni aldatdım üç kərə 
Neçə vaxtdır söyləmək 
İstəyirdim bunu mən 
Görürsənmi, bir alçağam 
Sənə layiq deyiləm 
Sənin arzuladığın 
O, ideal deyiləm. 
Səni sildim siyahıdan 
Hoşca qal, mənim gülüm 
Bir sevgimi, bir səni 
Bu pozğun cəmiyyətdə, 
Bu çirkin cəmiyyətdə  
Kirlətməmək üçün mən 
Bu addımı atıram 
Özüm ilə isə mən 
Xoş anlar aparıram. 
07.03.2010 
*** 
Dənizə gömülən sevgi 
(Aysel üçün) 
Unutmaq çətin oldu. 
Bəlkə də bunları yazarkən, sən kim bilir hansı yoxluqdasan 
Yazarkən bulanıq təsəvvürlər gəlir göz önünə 
Sən bir varsan, bir yoxsan. 
Bir diktator haqqında danışmışdım sənə 
Yadındamı söyləmişdim 
Günəşi söndürmək istəyirdi 
Ruhlarını bədənlərində saxlaması üçün 
İnsanlara vergi kəsən bir diktator. 
Mən də onun kimi  imkansız istəklər arxasınca qaçdım. 
Qonşuluqda yaşayan bir qoca haqqında danışmışdım sənə. 
Keçənlərdə ölmüşdü, əlində ilk sevgilisindən saxladığı 
Bir rəsm qalmışdı 
O, rəsmlə birlikdə dəfn etdilər o qocanı. 
Mən də səni elə sevmişdim. 
Xatırlayırsanmı, o şairi, qağayılara şeir oxuyan 
Çox gülmüşdük ona, dəli sanmışdıq. 
İndi onunla dostlaşmışam,  
qağayıların dilini anlayıram. 
O, şairi anlayıram. 
Hər sabah axşamları yazdığımız şeirləri. 
Qağayılara oxuyaraq itən sevgiləri dənizə gömürük. 
27.02.2011 
*** 
İstədim... 
(Aysel üçün) 
Son işıq da söndü içimdə 
Dönəcəyini  düşünmüşdüm 
Budda olmaq istədim sən getdiyində 
Özümdən qaçmaq istədim.  
Dərviş olmaq istədim 
Dilənəsi bir çörəyə 
Qaçacağı bir sevgiyə möhtac 
Yaşam sürmək istədim. 
İsa olmaq istədim 
Çarmıxda qanım axdığında 
Sevginin edama çəkildiyini 
Görməni istədim. 
Əslində sənin də acı çəkməni istədim. 
Məni anlaman üçün. 
07.03.2011 
*** 
Mamır yaddaşındakı sevgi 
(Aysel üçün) 
Bir status qədər ömrü olsun istədim 
Heç bir yorumsuz, bəyənilməsin 
Sadəcə sən görəsən deyə 
Sadəcə sənin üçün… 
Sadəcə sən vardın 
Açılan səhifələrdə 
Sənin olmanı istərdim 
Açılan səhərlərdə. 
Dostluqdan ötəsini istərdim. 
Həyatla savaşıb, yenilməyən 
Ümid kimi gözlədim səni 
Dalğaların döyəclədiyi mamırlar 
Sahilə baxan minlərlə gözə şahidlik edib 
Çox ümidləri, çox xəyalları 
Elə sahildəcə dəfn edib. 
Bəlkə də yürürkən sahildə 
Dostoyevski qələmindən bir sevgi axtarırsan 
Romanlarda gizlənən 
Sadəcə xəyal olan sevgilərdənsə 
Bir an ayrılıb, mamırlara zillənən gözlərimə baxsan 
Bir an əllərini uzatsan 
Çatacaqsan mənə, çatacaqsan sevgiyə. 
Neft qoxuyan sahillərin, uçuşan göyərçinlərin 
İçində bir kölgə kimi 
Ruhunu itirmiş palçıq bədən kimi 
Dabanından vurulan Axilles kimi 
Yürüyürəm, sonsuzluğa… 
Rəsmdə gördüyüm sahilləri axtarıram 
Bəlkə səndən bir iz qalıb deyə 
Çırpınan dalğaların səsində 
Sənin səsini arayıram 
Hələ də arayıram, sahillərə gedirəm 
Mənə doğma olan dalğaların səsi, 
Mamırların yaddaşı, bir də ruhsuz rəsmini 
Özümlə daşıyıram…….. 
06.09.2010 
*** 
Pişik kimi 
Buralar çox soyuqdur, titrəyirəm 
Divarlar buz kimi,  
söykənəcəyim yox 
Qış soyuğunda blok künclərinə 
Sığınan 
Bir pişiyin taleyini yaşayıram 
Künclərdən dünya necə fərqli 
Rəngarəng həyatlar,  
Sevinclər. 
Dünyadan künclər isə 
Təkredilmişlər, səfillər kimi 
Görsənir. 
Mən bumbuz tənha evimdə 
O, pişiksə, öz küncündə 
Mən sənin yoxluğundan  
üşüyürəm 
O isə həyatın acımasızlığından 
Eyni taleni yaşayırıq 
Birlikdə üşüyürük 
Tanrı bizi bir gündə yaradıb 
Bəlkə də eyni ruhu paylaşırıq 
Dünən gözlərinin içinə baxdım 
Özümü pişik kimi gördüm 
O da özünü insan kimi 
Mən artıq soyuqlara dözməyərək 
Pişik kimi olmuşdum 
O isə, künclərin soyuğuna 
Sinə gələrək 
Əzmli bir insan olmuşdu. 
24.09.2010 
*** 
Saqi 
Bir Edip Akbayram türküsü dinləyəcək haldayam 
Aldırma gönül deyəcək haldayam 
Bir siqaret tüstülədib, Ömər Xəyyamdan 
Status yazacaq haldayam. 
Saqi , çarə tapdınmı zavallı Ömərin halına 
Kədər şərabıyla unutdurdunmu dərdini 
Yoxsa sən də o gözəl kimi 
Xəyanət mi  etdin o şairin eşqinə. 
Saqi, sən heç  şərabdan içmədən 
Sevgilinin üzünə baxarkən 
Sərxoş olan birini gördünmü? 
Saatlarla bir rəsmə baxan 
Gözünü qapadıqda o rəsmi görən 
O, rəsmlə danışan, o rəsmlə uyuyan 
Yuxusuna daşıyan 
Sabahını onunla açan 
Bir sərxoş gördünmü? 
Saqi, sən heç  sevdinmi? 
Bunca , ümidsizlərə şərab süzərkən 
Meyin  sevgilini əvəz etdiyinimi  sandın? 
Bizə xoş olan bir yalana inanmışıq, saqi 
Özümüzü meyxanələrə verməklə 
Qəmli türkülərə qulaq asmaqla 
Uzaqdan sevməklə, söyləməməklə 
Biz yanlış yapmışız saqi. 
12.10.2010  
*** 
Sevgi mələyi 
Gecənin üçü, 
pəncərədən boylanıram 
Bir Tanrı oyaq, bir də mən 
O görür məni, 
amma mən onun üçün deyil 
Sənin üçün oyağam. 
Mən Tanrını sən varsan deyə 
sevdim 
O sevgimi yaratdığı üçün 
böyükdür 
Mənim Tanrım 
insan yandırmaz 
Mənim Tanrım sevgidir, yaşamdır. 
Pəncərədən boylanıram ona, 
mənə səs versin deyə 
Öz yaratdığı ilə bircə dəfə 
danışsın deyə 
Artıq susmasın, özünü gizlətməsin… 
Soracaqlarım var Tanrım sənə 
Başlamadan bitən sevgilər 
Günəşi görməyən yaşamlar 
Qaranlığa məhkum ömürlər 
Bunlar səninmi, yoxsa bizim əsərimiz… 
O deyilən böyük gün gələndə 
Mələklərin bizə heç bir soru soramayacaq 
Öncə onlar bizə hesab verəcəklər 
Bu qədər sevgilər puç olarkən 
Arzular, ümidlər yox olarkən 
Onlar haradaydı… 
Gecənin üçü, pəncərədən boylanıram 
Tanrım mənə mələk ver 
Günah, savab yazmayan 
Zamanı gəlindiyində 
Canımı almağa qalxmayan 
Məni qiyamət günü surla oyandırmayan 
Bir mələk ver Tanrı 
Sadəcə sevgi mələyi. 
04.10.2010 
*** 
 
 
 
Sürüklənən sevgilər 
Sürüklənir sevgilər, 
üzəri  tozlanmış 
Qalaq-qalaq kitablara hopur 
Müəllifi bilinməyən bir şairin 
Misralarını bəzəyir. 
Bir yazarın təxəyyülünə 
Bir bəstəkarın notlarına 
Qovuşur. 
Sürüklənir sevgilər 
Dəyəri  11 kontur olan 
Qısa bir mesajla 
Sevgiliyə doğru. 
Kitab vərəqlərində 
Ətri solan bir qızılgüllə 
Qovuşur. 
Amma  təkcə  sənə qovuşmur. 
30.10.2010 
*** 
Yağışlarındır 
Yağış olmuşdum 
Üfiqin ötəsindən yağırdım 
Sənin olduğun yerlərdə hər zaman günəş vardı. 
Bizdə isə bulutlu idi. 
Havalar darıxdırıcı idi. 
Tutqun idi, karıxdırıcı idi.. 
Amma yağmuru hər zaman sevdim mən. 
Sənin olduğun diyarların suyu idi 
Buxarlanaraq mənim olduğum yerə yağırdı. 
Hər yağmur damlasında sənin ətrini hiss etdim. 
Yağmuru içdim... 
Yağış suyunun nə gözəl dadı varmış 
Ruhumu bir sərinlik sarmış.. 
Mənim ruhum artıq yağışlarındı 
Qışda qar olmuşdum 
Sizdən baxanda üfiqdə bir ləkə kimi görsənən 
Dağın başındaydım 
Günəşi salamlayırdım zirvələrdən 
Atəşpərəst ruhum təskinlik tapırdı. 
Məni atəşpərəst edən, sənin odlu baxışlarındı. 
08.01.2011 
*** 
İlk günah 
Bu gün ilk günahımı etdim 
Tanrıya etiraz aksiyası  keçirtdim 
Bütün günahları böyükdən kiçiyə düzüb 
Hərəsinin bir damcı süzüb 
Bir piyalə doldurub çəkdim başıma. 
Əvvəllər günaha sürüklənmədiyim üçün 
Sol çiynimdəki mələyin siyahısında olmadığım üçün 
Bağışlandım… 
29.12.2010 
*** 
 
Sükut 
Bu gün bir başqalıq yağır səndən 
Kiçicik əllərini ovuclarımda gizlərkən 
Dalğalanan saçlarını oxşarkən 
Gülümsədin üzümə… 
Danışmadıq heç, 
söz vermişdik. 
Bu dünyada sevgisiz ölən bütün ruhlar üçün 
Yarım saatlıq sükuta dalacaqdıq. 
16.12.2010 
*** 
Getmə başımdan 
(Aysel üçün) 
Hər sabahdan öncə 
Günəşin yuxudan ayılmadığı vaxtda 
Möminlərin sübh namazına daldığı vaxtda 
Mən də səcdədəyəm. 
Onların üzü qibləyə, 
mənim üzüm sənin rəsminədir. 
Onların hərəsinin bir istəyi, 
mənim istəyim yalnız sən. 
Onlar günahlardan arınmaq 
Mən səninlə günaha batmaq istəyirəm. 
Mənim günahım ol, mənim sevincim ol 
Hər kəsin qaçmaq istədiyi bu şəhərdə 
Mənim yanımda ol, getmə başımdan.  
12.12.2010  
*** 
Bir güllə 
(Səkinə üçün) 
Sən-sevimli qız 
Bir axşam üstü əlimdə bir dəstə güllə 
Tapançamda bir güllə 
Dayansam qapına 
İkisindən birini seç desəm 
Mənim ölümümü, yoxsa gülümü seçərsən? 
19.03.2011 
*** 
Aşk 
(Aysel üçün) 
Ən gözəl şeirimi yazdım bu gün sənə 
Misralar sənə doğru yönəlirkən 
Qaçdım misraların arxasınca 
Onlardan daha öncə çatmaq istədim sənə. 
Uzaqlardaydın… 
Göy qurşağının altından keçmək istəyən 
Bir çocuq kimi… 
Sənə doğru yüyürdüm… 
Getmişdin… 
Heç bir xəbər qoymadan, 
yorum yazmadan. 
Dondurmuşdun məndə olan hesabını. 
Bəlkə də əngəllənənlər siyahısındayam. 
Bütün axtarışlarımın sonunda 
“Heç bir nəticə yoxdur” cavabını almaqdan 
Usandım artıq… 
Qaranlıqdayam… 
Daha nağıllara inanmıram 
Zümrüd quşunun gələcəyinə də 
Qaranlıqdan xilas olacağıma da… 
İşıqlı dünyada olacağıma da inanmıram. 
Daha xeyir üçün savaşmayacağam 
Səni məndən alanlara qarşı cəbhə alacağam 
Şeirlər yazacam Kayahan bəstələsin deyə 
Köşələr yazacam, manşetlərə daşınasan deyə 
Səni Elif Şafaka anlatacam 
Yeni bir “Aşk” yazsın deyə 
Səni Tanrıya anlatacam… 
Sevgimi anlasın deyə… 
12.04.2011 
*** 
Azadlıq yolçusu 
Eheeey...dur yolçu 
Bir ayaq saxla,  
səndən öncəkilər getdikləri yerdən geri qayıtmadılar 
Heç nə söyləmədilər gedərkən 
Hamısı mənim yanımdan keçdi... 
Üst başları toz içində, bədənləri qan içində. 
Saçları dağınıq, bədənləri çapıq-çapıq. 
Qan axırdı başlarından 
Sevinc yağırdı gözlərindən. 
Nəyisə tapmış kimi 
Savaşdan çıxmış kimi 
Uzaqlardakı bir sevdaya  
qovuşmuş kimi. 
Zəncirlərdən qurtulmuş kimi. 
Bir hal vardı üzlərində. 
Eynilə sənin kimi yolçu. 
Haradır getdiyiniz yol,  
getmədən söylə mənə azacıq? 
-Dinlə o zaman: 
Azadlıq, azadlıq, azadlıq... 
27.02.2011 
*** 
Səmarraya uçan göyərçinlər 
(Səkinə Aştiyani üçün) 
İnsanlığın öldüyü gün, utancın yaşandığı gün 
Bir qadının edama məhkum olunduğu gün 
Qeyrətsizlərin əllərinə daş aldıqları gün 
İki göyərçin qanadlandı Savalandan Səmarraya. 
Qaranlıqlar yarıldı qırmızı simgə işığında 
Şirvinə dualarıyla, özgürlük şərqiləriylə 
Yolçuluq başlandı, işıq seli axdı 
Təbrizdən Səmarraya. 
Qaranlıqları aydınlatmaq 
Günəş üzərindəki cəhalət örtüyünü 
Əbədiyyən aralamaq 
Yükümüylə uçdular. 
Gözlə sevgili Türk qadını, gözlə Türk anası 
Cismi  Səmarrada qalan, Başbəyim gələcək 
Sənə daş atan əllər quruyacaq 
Səni edama məhkum edan İlan 
Öz zəhərində boğulacaq. 
06.11.2010  
*** 
Tanrı dağındakı özgürlük 
Özgürlüyə açılan bir qapıdır sevdam 
Tanrı dağlarından boylanan bir sevgiliyədir 
Üsyanım. 
Boşuna keçən yaşama, ağrılara-acılaradır 
Hayqırtım. 
Mavi işığına həsrət qaldığım sevgiliyədir 
Sitəmim. 
Utanıram, Tanrı dağı, sənin ucalığın qarşısında 
Uca  bir Türk olmamaqdan. 
Utanıram,  Başbəyin ruhu 
Başının vurulduğu edam kötüyü tək qüdrətdə olmamaqdan. 
Utanıram Üzeyir bəy, cəngi səslənəndə qınında paslanan qılıncımdan. 
Yağmurlu bir gecənin qoynunda, 41 igidə tanrılıq yapdın 
Tanrı dağı. 
Qutlu ruhlarını qarlı zirvələrinlə salamladın 
Tanrı dağı. 
Bəzzdə alovlar yüksələrkən 
Qanlı yaşlar tökdün 
Tanrı dağı. 
Sən əyilmədin qürurundan, 
Bizlər əyildik Tanrı dağı. 
Bir türkü var Tanrı dağı, dinlədinmi heç 
Bizdən utanan Tunanın türküsü. 
Atımızın nallarını yuyaraq bizi salamlayırdı 
Bu günsə hüznlü bir axardadır, Tanrı dağı. 
Tanrı dağı, bizdən daha yaxınsan Tanrıya 
Nə zaman qovuşduracaq bizi mavi işıqlı sevgiliyə. 
Qızıl alma nə zaman dəriləcək, dəmir qayalar nə zaman əriyəcək 
Nə zaman  Savalan ətəklərində, qırmızı bir simgə ilə 
Nə mutlu Türküm deyiləcək. 
01.11.2010 
*** 
Sənin yoxluğunda 
(Samirə Həsənlinin fb-kı yoxluğuna) 
Sənin yoxluğunda, sönük statuslar 
mənasız yorumlar, inqilab arzusuyla yanan 
Ümidli kütlə içində 
İnqilabdan, sevgidən yoxsul olmaq 
İçib sərxoş olmaq 
Boş-boşuna küçələri veyillənib 
Sərgərdan olmaq. 
Dalğaları Qız qalasını qoynuna almasını istəyəcək qədər 
Min bir fikrə varmaq, tək-tənha küçələrdə səni tanımadığım 
İnsanlardan sormaq. 
Düşüncəsini itirən filosof kimi 
Gündüzləri çıraqla aramaq. 
Gecələri yuxulara haram qatmaq, 
Yolunu itirmiş, sonsuz dərya içində 
Sonsuzluğa  çıxan gəmidə batmaq. 
Durumunda olan… 
Kayahanın mahnılarına sığınan 
Zavallı bir sevdalıydım…. 
18.02.2011 
*** 
Üç min il öncəydi 
Üç min il öncəydi, 
mən bir atəşpərəstdim 
Ruhumu Hörmüzdə, 
cismimi quzğunlara verdim. 
Hörmüzdün payı üçün savaşdım 
Ruhumu druclarla savaşa alışdırdım. 
Oda atıldım bir kərə, 
atəşdən olan yanarmıydı? 
Ruhu əhriməndən olan, 
bu həqiqəti qanarmıydı? 
Üç min il öncəydi 
Dünyanın şölələnən beşiyindəydim 
Prometeyə od verən əllərin sahibiydim 
Olimp allahlarının düşməniydim. 
Oduma qənim kəsilmişdilər. 
Amma ruhu əhriməndən olan 
Yeri-yurdu dağlar olan bu cılız allahlar 
Əsli günəşdən olan mənə batarmıydı? 
Üç min il öncəydi 
Hələ yalan yavaş-yavaş böyüyürdü 
Əhrimən bələyindən çıxıb iməkləyirdi 
Qos-qoca taxtın, riyasız bir vaxtın 
Hökmdarıydım. 
Kahinlər xəbər vermişdi. 
Əhrimən bir oğul doğacaqdı 
Dünyanı qan içində boğacaqdı. 
Üstümüzə yalan yağış kimi yağacaqdı. 
Odumuzu söndürəcəkdi… 
Bizi quzğuna döndərəcəkdi… 
Hörmüzdün payı üçün yox, quzğunun payı üçün 
Savaşacaqdıq.. 
Əhrimənin oğlundan 
çoxlu xalqlar törəyəcəkdi 
Gələcək bizi söyəcəkdi, 
tək-tək od ruhlular öləcəkdi 
Dünya odsuz, Hörmüzd paysız qalacaqdı. 
Savalan günəşsiz, Zərdüşt ağlar qalacaqdı. 
Atəşgahlar dağılacaq, divarları söküləcək. 
Sonevimiz olan daxmalar yetimləşəcək. 
Daha quzğunlar da bizi tərk edəcək. 
Biz quzğun olub, özümüzü yeyəcək. 
Şölələnən ocağımız əbədiyyən sönəcəkdi. 
Amma yanılmışdı kahin, üç min illər ötsə də 
Dünya xarabalığa, quzğunlar millətlərə çevrilsə də. 
Olimp allahcıqları yenə doğub törəsə də. 
Babil qülləsini bir daha tikməyə cəhd etsə də. 
Günəş həp ucalardadır, qızılı şəfəqləriylə 
Gülümsəyən üzüylə… 
Savalandan boylanan, ağapapaq paltarıyla. 
Mələk kimi saflığıyla, əcdadların ruhuyla 
Bizə salam göndərəcək, külümüzdən od törəyəcək… 
24.12.2010 
*** 
Bir gün Bəy kimi yaşamaq 
Bir gün Bəy kimi yaşamaq 
Saray künclərində qısılıb oturan 
Zənginlik içərisində 
Qorxaq bir qul kimi 
Mədhiyyələr vəsf edən 
Təlxəkliyi peşə seçən 
Qulluqdan daha yaxşıdır 
Bir gün Bəy kimi yaşamaq 
Döyüşdə aman diləyən 
Xəlifəyə boyun əyən 
Qılınc qınında gizlənən 
Miskin bir ərəb olmaqdan 
Daha yaxşıdır. 
Bir gün Bəy kimi yaşamaq 
İqtidardan peşkəş alıb 
Ağızları qıfıllayıb 
Açarın dənizə atıb 
Qırxıncı otaqda gizlənib 
Sonunda aşkar olan 
Sapı ağasından olan 
Sapsızlıqdan daha yaxşıdır. 
Bir gün Bəy kimi yaşamaq 
İnsanlaşmaq, ucalmaq 
Doğru düşüncəli, doğru sözlü 
Doğru əməlli olmaq. 
Bir ömür nökər yaşamaqdan 
Daha yaxşıdır…. 
14.12.2010 
*** 
Tanrının səhvi 
(Samirə Həsənli üçün) 
Bu şəhərin yalnızlıqla dolu gecələrində 
Tənha bir skamyada 
üzümü Xəzərin ayın işığı ilə qovuşduğu 
Sularına dikib 
Dalğaların bir-birini qovaraq 
Sahilə olan sevgisinə dikib. 
Düşüncəyə dalmışam, Tanrı. 
Artıq olan olub, minillərdir özünü 
gizlədib bizdən, çəkilmisən ucalara. 
Sürükləmisən əl açmağa səmalara. 
Amma indi etraf zamanı. 
Hər dəfə biz etiraf etdik, Sənin də 
səhvin olacağını heç düşünmədik. 
Amma indi etiraf zamanı. 
Söylə mənə, Tanrı nəyə görə 
Bu gözlərin sahibini, 
Mələk olmalı ikən 
İnsan yaratdın? 
27.11.2010 
*** 
 
Tut əlimdən cocuq… 
Gəl tut əlimdən çocuq 
Səni bağlı qapılardan keçirəcəm 
Gözlərini yum, ən böyük arzunu düşün. 
Nə istəsən olacaq… 
Yox, elə bilmə qızıl balığam mən 
Ya da şüşədən çıxan bir cin. 
Mən qızıl balığın yaşadığı 
Sulardan daha dumduru 
Cinin yarandığı atəşdən daha parlağam. 
Mən foksyor da deyiləm çocuq 
Şapkadan dovşan çıxarmaq kimi 
Kiçik işlərlə məşğul olmuram. 
Mən sənin, nə atan, nə də anan 
deyiləm çocuq 
Onlardan küsəndə üzünü dayayıb 
ağladığın divar deyiləm çocuq. 
Mən sənin ümidlərinəm çocuq. 
Gözəl günləri görəcəyik türküsüylə 
Səni yaşama səsləyən 
Səni etiraza səsləyən 
Bir gün bütün arzulara çatacağını 
Pıçıldayan ümidlərinəm. 
17.12.2010 
*** 
 
Bütün sevdiklərim 
Orda bir yol yoxdur artıq, yolumuzu bağlamışlar 
Dörd tərəfimizi daş hörgülərlə hörüb 
Həbsxanaya salmışlar. 
Yığışın bütün sevdiklərim, ən gözəl anılarınızı 
Ən şirin yuxularınızı, ən atəşli hisslərinizi 
Alın yanınıza. 
Cocuqlarınızın əllərinin istisi ilə qızının 
Analarınızın bu məmləkət kimi 
Qocalmış yanaqlarından öpün. 
Yığışın bütün sevdiklərim 
Tauna yoluxmuş Oran şəhəri tək 
Min bir mikrob içində, çirkab içində 
Üzən bu şəhəri tərk edəlim. 
Orda bir yol yoxdur artıq, orda sürgün həyatlar var 
Orda Vətəni bir başqa cür sevmək var 
Orda sevgililər üçün darıxmaq var 
Orda öncələri duymadığımız 
Şirin bir ayrılıq var. 
Əl sallayın 
daşa dönmüş məmləkətin daşlarına 
Bakirəliyi pozulmuş Qız qalasının şəffav dam örtüyünə 
Əl sallayın artıq kim üçün dalğalandığını bilməyən 
Babil qülləsinə bənzər Bayrağınıza. 
29.11.2010  
*** 
Qoca 
Bu gün səni gördüm, qoca… 
Üçü bir manata satdığın limon kimi 
Rəngin sapsarı idi, dişlərin illərin sarısı. 
Ən ucuz siqareti çəkməyin, 
Qocalıqda həyatın ağır yükünü çəkməyin 
görüntüsüydü o. 
Diqqət etdim qoca, 
sənin dərdin limon satmaq deyil. 
Atılmışlıqdır, kimsəsizlikdir sənin dərdin. 
Söykənəcəyi olmayan bir yaşamdır dərdin. 
Limon satmaq bəhanəsi ilə 
İnsanlarla danışmaqdır sənin dərdin. 
Yoxsa kimsə dindirməz səni 
Miyonlarca atılmışlar kimi 
Bir yolun kənarında, bir daxmanın küncündə 
Ya donvurmadan, ya ürəktutmadan 
Savrulub gedəcəksən… 
Kimsəsizlər məzarlığında 
Torpaqla doğmalaşacaqsan… 
15.12.2010  
*** 
 
O üzdən 
Biz zülmətin cocuqları kimi 
doğduq bu ölkədə 
Günaydınla qarşılandığımız 
sabahlarımız heç olmadı 
Biz çizilmiş bir yola məhkum edilmiş 
gəncliyi yaşadıq. 
Seçimlərimiz olmadı… 
O üzdən 
İçimdən bolluca tüpürmək gəlir 
Bu şəhəri tüpürcəklər arasında 
bir adaya çevirmək gəlir 
İçimdən bolluca avara keçən illəri 
Boşuna savaşdığm günləri 
Qazandığım Pirr qələbələrini 
Birdəfəlik süpürmək gəlir. 
06.12.2010  
*** 
Sümüksüz dəri 
Səkkiz ballıq zəlzələ olub 
Daş altında qaldı bədənim 
Hər zamankı kimi öldükdən sonra 
Xilasediclər gələcək 
Amma ondan öncə sülək bir it gələcək 
İyləcək betonlar arasını 
Yeyəcək bir şey axtaracaq 
Bədənimi tapacaq. 
Bir anlıq sevinəcək it. 
Havhavlayıb yoldaşlarını çağıracaq. 
Birlikdə qaldıracaqlar betonları. 
Amma ümidləri elə o anda sönəcək 
Sümüksüz bir dəri çıxacaq qarşılarına. 
04.03.2011 
*** 
Yenilməyən dostlara… 
Bu gün yenə saçları dağınıq dostum 
İçki bardağı əlində, siqaret ağzında 
Təbiətə istehza edirsən. 
Yenə ölümə meydan oxudun 
Diktatoru duelə çağırdın 
Yenə öldün, yenə canlandın. 
ögürlüyə bağlandın 
Yenilmədin zülmə 
Yenilmədin ölümə… 
Kim bilir nə qədər öldürdülər səni 
Qılıncla doğradılar, kəndir keçirdilər boğazına. 
Cəlladı gözləmədin, özün itələdin 
ayağının altına qoyulan 
Yaşamla ölüm arasındakı sərhədi. 
Səni heç yenəmədilər 
Bunca işgəncələr 
Bunca zülümlər 
Ancaq saçını dağıtmağa yetdi. 
İndi saçı dağınıq dostum. 
Bir bardaq da mənə gətir. 
İçək növbəti ölümlərin sağlığına… 
17.11.2011  
*** 
Allahların məclisi 
Bu gecə yığmışam bütün allahları 
Səhərədək söhbət edəcəyik 
Olimpli Zevsi, yeraltının Aidini 
Dəmirçi Hefesti, parıldayan Heliosu 
İçkilər Poseydondan olacaq, 
suların hamisidir o 
Eskulap şəfa paylayacaq 
Erot öz sevgisini. 
Afrodita yanımda əyləşəcək 
Afina müdrik kəlamlar söyləyəcək 
Mars bu gün sülh elan edəcək. 
Yurtda sülh, cahanda sülh olacaq… 
Titanlar atəşkəs elan edəcək 
Dionis bərəkət verəcək süfrəmizə. 
Artemida canlı təbiəti sərəcək 
Ares ən gözəl ovu gətirəcək. 
Səhərədək dünyanın gərdişi-dövranını 
Uydurduqları yalanları, zavallı insanları 
Yada salıb güləcəyik… 
Yuxarıdan nə qədər zavallı görsənirsən, Sizif. 
O, daş dünyanın simvoludur, düşüb qalxmaq, 
İşıqlı sabaha çıxmamaq onun qədəridir. 
Sən mi dəyişdirəcəksən onu? 
Ya sən Prometey?! 
Süfrəmizdə sənin də ciyərlərindən 
Ləziz yeməklər var. 
Oğurlamaq istədiyin odda bişiririk sənin ciyərlərini. 
Süfrəmizdən alma oğurlamaq istəyən Adəm oğlu. 
Eyib deyilmi sənə, bunca nemətlər bəxş etmişkən sənə. 
Cənnət şərablarından içmək, ağacların kölgəsində. 
Yastıqlara söykənmək varkən, bir almaya göz dikmək 
Yaraşdımı sənə!!! 
Vurun qədəhlərə, ey insanların yaratdığı allahlar 
Minillərdir yox ikən, onlar yaşatdı sizləri xəyallarında. 
İçək bunu, öz tanrılıqlarını itirmiş bəndələrimizin sağlığına!!! 
Nə qədər ki, gerçək Tanrını tapmayıblar. 
Hələ bizə çox lazım olacaq bunlar… 
01.01.2011  
*** 
Sahil bağı 
Zaman öncəki kimi fırlanmayacaq 
Keçiriləcək edam ipi bu gün diktaturanın təqviminə 
Səslər yüksələcək, zaman hürküb qaçacaq 
Kimlərsə sürgün olunacaq Müqəddəs Yelenaya. 
Bəlkə toxunmayaq Yelenanın müqəddəsliyinə 
Kirlədilməsin daha yer üzündə heç bir torpaq 
Çevirmək lazım bu gün aşırmalı təqvimləri 
Yeni bir təqvim doğmalı, aşırmalı sərsəmləri. 
Güclü bir külək əsəcək Xəzərdən sahillərə 
Sahillər od tutacaq,  alovlar yüksələcək 
Azadlığa məşəl olacaq bu gün Sahil bağı... 
17.04.2011 
*** 
Daş 
Nə yerdəyəm, nə göydəyəm 
Asılqandan asılı qalmışam... 
Alışqandan asılı qalmışam 
İstəmədən yaxınlaşır, 
siqareti yandırmamı istəyir... 
Bu gün də divarlarla söhbətə dalmışam 
Hey danışıram, nə sual var, nə cavab var. 
Divarlardan asılı qalmışam... 
Sən getdiyin gündən 
Özüm daşa dönmüşəm. 
Kaş ki, əvvəlcədən daş olaydım 
Nə ağrı hiss olunur, nə də ki əzab. 
Nə ruhun sızlayır, nə də vicdanın tərpənir. 
Daş olmaq gözəldir sevgilim, 
İstəsən, azadlıq bağıran bir gənci 
Ölüncəyədək döyə bilərsən 
tinlər arxasında. 
Istərsən ana-bacı demədən 
Kiminsə yatağına uzanıb 
Söyə bilərsən... 
Kir yağan tv-lərdə. 
Ehey, sevgilim. 
Amma mənim daşlığım 
Avara sülənən daşlardan deyil 
Mənim daşlığım milyonların öpdüyü 
Səcdə qıldığı, Kəbə daşındandır. 
Bilirsənmi, Kəbə daşının sirrini? 
O öpdüyündə canlanacağı, 
müqəddəs insanı gözləməkdədir. 
Min illərdir gözləməkdədir. 
Mən də onun kimi, sənin ziyarətimə 
Gələcəyin günü gözləməkdəyəm. 
Gəl artıq, sevgilim. 
Əzabı yüngül olsa da, 
Daş olmanın yükü çox ağırdır. 
18.04.2011 
 
 
 
  
