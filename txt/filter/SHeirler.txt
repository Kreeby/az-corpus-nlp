 
 
ADİL MİRSEYİD 
 
 
 
ŞEİRLƏR 
 
 
 
 
 
 
 
 
 
 
Əlvida 
daha mənə təsəlli yox 
yay gecələrində belə sənin səsin soyuq 
yay gecələrində belə güzgülər buz kimi 
yay gecələrində belə buz bağlamış güzgülərdən 
ölüm baxır gözlərimə bir qara kabus kimi 
daha mənə təsəlli yox 
 
daha yollarım bağlı 
əlim ayağım qollarım bağlı 
yenə çıldırıb ölümün ağlı 
uzaqlarda uzaqlarda xınalı dağlar 
xınalı dağlarda analar ağlar 
uzaqlarda ay işıqlı bir dəniz 
məni güllələyin siz 
daha yollarım bağlı 
 
əlvida dağlar əlvida 
ölülər sağlar əlvida 
əlvida könül ahlarım 
əlvida günahlarım 
yollarda qaldı gözlərim 
dindirmə məni laldı gözlərim 
 
 
 
 
 
Ölüm haqqında metafizik düşüncələr 
bir şair də itirdik bu şəhərdə 
məndə bir şəkli qalıb bulvarda çəkdirmişik 
bir də telefon nömrəsi 
hələ də hələ də qulağımdadı 
içki məclisində şeir oxuyan səsi 
insan insanı ölümündən tanır demiş bir şair 
ölüm dəyimdidə bilməyib bizim dostluğumuzu 
amma axşamlar çayxanaya gəlmir daha 
mən ondan incimirəm 
köhnə dost düşmən olmaz 
bəzən gizlicə utanıram onun şeirlərindən 
utanıram pəncərəmdən gülümsəyən 
gözəl səhərdən 
mətbəxdə oturmuşam bəzən səhərə qədər 
qaranlıq pəncərədə ay işığında şəhər 
və masanın üstündə bir fincan qara kədər 
ölüm haqqında 
metafizik düşüncələrə dalıram 
zamansızlıq içində yaşayıram sanki mən 
dünyadan dörd əlli yapışıb 
yaşamaqda israr edirəm 
hər gecə bir ulduzdan 
başqa bir ulduza gedirəm 
bir zamanlar mən də şair idim 
təpədən dırnağa qədər 
ürəyimdə bülbüllər yuva qurardı 
ürəyimdə bülbüllər qafamda qəza qədər 
bir şair də itirdik bu şəhərdə 
indi mərmər başdaşından 
bizə baxıb gülümsəyir ödünc aldığı ölüm 
hər gün bir az ölüb dirilməyə bənzər 
başa gələcək bəlaları ulduz falıyla yozmaq 
bir rüzgarla qeyb olacağımızı bilə-bilə 
oturub şeir yazmaq 
ay qeyb oldu göy üzündə bir ara 
qaranlıqda fit çalır sərxoş külək 
mən özüm özümdən qaçıram sanki 
sinəmin altında plastik ürək 
mən bir faciə qəhrəmanıyam bu anda 
gecə qan qoxuyur köhnə limanda 
 
 
 
 
Köhnə dəyirmanın göyərçinləri 
bir meyxana küncündə dərddən gəbərir qərib 
başı üstünə bir mələk qanadlarını gərib 
bütün bəlalardan qoruyur onu 
aynada mələyin bəyaz kölgəsi 
burası tanrıların adamına şahid 
sivil bir avropa ölkəsi 
dördkünc pəncərə çərçivəsində 
qotik lyüteran kilsəsi 
beysbol papağını gözü üstünnə basıb arxadaş 
güzgüyə pəncərəyə baxacaq halımı var 
boyunundan quran asıb məmləkətdən yadigar 
küçələrdə meydanlarda sərsəri bir maskarad 
günahları əf edir lyütarın kilsəsi 
adamı röyadan ayırdı ustad 
kilsə zənglərinin ət kəsən səsi 
qürbət bir yükdü çiyinlərində 
şaşırmış kimi bir halı var 
                            bu axşam nə tutulacaq yaşıl budağı 
nə də sığınacaq bir xəyalı var 
buzovna bağlarında yaşadığımız günlər 
heç onun yadına düşürmü indi 
zamanı geriyə döndərə bilsəm 
qürbət qəhər edər səni deyirəm qoca dendi 
macəra dolu gənclik yaşamışdı Bakıda 
köhnə dəyirmanın yanında 
səhərlər sevda və umud 
axşamlar alkoqol axardı qanında 
köhnə dəyirmanın göyərçinləri sevərdi onu 
                          o da çox sevərdi göyərçinləri 
dəyirmanın yanında köhnə bir kafe vardı 
              bir zamanlar orda görüşərdik biz 
burdan yüz addımlıqda hökumət evi 
burdan yüz addımlıqda kitabxana 
burdan yüz addımlıqda dəniz 
burdan yüz addımlıqda ayrılıq həsrəti 
burdan yüz addımlıqda qürbət 
 
 
 
 
Ölümqabağı yazılan şeir 
başım cəllad baltası altında olsa belə 
səni düşünəcəm yenə 
gözlərini baxışlarını düşünəcəm 
bakıda may yağışlarını düşünəcəm 
yasəmən qoxulu may yağışları 
ipək saçlarında may yağışlarının sirri 
may yağışlarının sirrini duyacam 
barmaqlarımın ucunda 
qafamın içində nə vətən məhəbbəti 
nə azadlıq havası nə şeir sevdası 
nə dostluq və düşmanlıq 
nə günah nə peşmanlıq 
öləcəyəm yalnız sənin uğrunda 
 
cəllad baltası altında qara frak geyməliyəm 
yaxama gül taxmalıyam 
ilk dəfə görüşmüştək 
dodağımda təbəssüm 
dönüb sənə baxmalıyam 
 
 
 
 
 
Güzgüdəki adam 
adam öz adını unudur bəzən 
bir səhər güzgüyə baxıb görür ki 
gözləri qan çəkib güzgüdəki adamın 
güzgüdəki adam çıx güzgüdən 
çıxmasan güzgünü sındıraram mən 
amma inanma sözümə 
gücüm çatmaz bu güzgüyə 
gücüm çatsa da əl qaldırmaram 
güzgüdəki adam bağışla məni 
çap etdirə bilmədim şeirlərini 
satılmadım satmadım 
bir də satmaq üçünmü söylə 
öz-özünə oxunan dualar 
özüm istəmədən aldatdım səni 
vaxtsız qocaltdım səni 
güzgüdəki adam kimsən nəçisən 
 
 
 
Rok-n-roll xatirəsi 
bir xatirəm yaşayır növbahar kafesində 
bir ruh kimi yaşayır guya ki bəxtiyardı 
təsəlli aramıram daha yağmur səsində 
bir zamanlar dünyada başqa bir adil vardı 
bu kafeyə gələrdi soyuq şərab içərdi 
hər günü son gün kimi yaşayardı dünyada 
dost dediyi adamın günahından keçərdi 
sevdiyi bir qadını öldürərdi röyada 
lennonun eynəyinə bənzəyirdi eynəyi 
bir rok-n-roll havası vardı dərdli başında 
heç sözünə baxmazdı ritmi pozuq ürəyi 
saqqalı ağarmışdı hələ otuz yaşında 
ölümün yalnızlığı səsləyir onu bəzən 
umudun ağ yelkəni uzaqlaşır hər səhər 
növbahar kafesini əbəs axtarırsan sən 
sənə demişdim axı labirintdi bu şəhər 
 
 
 
Pəncərəmin şüşəsinə yazdığım şeir 
pəncərəmin şüşəsində və masanın üstündə 
titrək işıq ləkələri kağız qələm və saat 
bardaqda bir fincan su 
yağlı boya kətan tütün və tənhalıq qoxusu 
deməli mən bu evdə yaşayıram hələ 
deməli davam edir həyat 
həyat belə davam edərsə əgər 
mən ölüm şərabımı son damlasına qədər içməliyəm 
şirin candan vaz keçməliyəm 
son dəfə bir gözəl musiqi dinləməliyəm 
sonra durub vəsiyyət şeirimi yazmalıyam 
son siqaretimi çəkib özümü asmalıyam 
v zelyonıy veçer pod oknom 
na rukave svoyom poveşus 
ilk şeirimi yazdığım zaman şairləri ölümsüz bilirdim 
o gecə ay doğmuşdu dağların üstündə 
o gecə mən gümüş aya ismarladım 
baxtsız talesiz şairləri 
indi ürək ağrısı ilə xatırlayacam 
insanın böyük adına bağışladığım şeirləri 
 
 
Türk kafesində köhnə dostumu xatırlayıram 
buludlar sınıb tökülür buludlar 
umudlar qafası sərxoş umudlar 
bir səhər aynaya baxanda 
laxtalanmış qan ləkəsi görəcəksən yaxanda 
onda qoca mefistofel gülümsəyər üzünə 
sən o gündən düşmən olarsan özün özünə 
fəqət uzun yollar var hələ sənin önündə 
bəlkə bir yağmur mələyi 
bəlkə bir sevda çiçəyi 
xilas edəcək səni günlərin bir günündə 
bir küçə davasında dost olmuşduq biz 
sonra pivə günəş dəniz 
                              qum üstündə futbol 
                     və ağlı başdan alan rok-n-roll 
unut umu küsüləri unut 
mən çoxdan qapamışam haqq hesab dəftərini 
yalqızlıq bir silahdı tətiyi qapıya bağlı 
indi sən nə söyləsən anlamsız olacaq 
ayrılıq havasına gözlərimiz dolacaq 
mən sənin portretini çəkəcəkdim 
özü də pəncərə önündə 
ayrılıq girdi araya ayrılıq 
yasəmən qoxulu bir yaz günündə 
mən bir ömür boyu şəhər şəhər daşıdım umudun cəsədini 
hər qapı arxasında bir insan dramı 
                                 bir məhəbbət macərası 
                                         bir ayrılıq hekayəsi 
bir faciə yaşanır 
yalnızlıq bir silahdı fələyi ürəyə bağlı 
bir küçə davasından sonra dost olmuşuq biz 
bir rüzgar kimi keçdi gəncliyimiz 
bilirəm, bilirəm səni sırtından vurdu qədər 
bir gün məni axtarsan əgər 
sən bildiyin türk kafesində olacağam yenə 
sən məni unutsan da mən dua edəcəyəm sənə 
 
 
 
 
Alnımda tanrının bir qəmli şeiri 
nə günahın sahibiydim belə uzun yaşadım 
otuz yaş da qocalıqdı mənimçün 
gicgahımda bir ağrı var 
qəfil sancır gicgahımda bir damar 
güllə yeridi bəlkə 
 
bir nar çiçəyi açıb 
könlümün budağında 
güllə yeridi bəlkə 
 
gözlərimdə bir qürbət qaranlığı 
aydınlanan yerdəcə 
içimə qorxu salan nədir birdən birə 
mən səhrada tənha atlı 
 
alnımda tanrının bir qəmli şeiri 
alnımda bir öpüş yeri 
güllə yeridi bəlkə 
 
 
Ay sonatası 
ay gedir mor dağlar ulduzlar qalır 
ay gedir fanilər yalqızlar qalır 
ay gedir çin olur yarımçıq yuxum 
ay gedir oynayır bədəndə ruhum 
ay gedir hürküb diksinir atım 
ay gedir qırılır qolum qanadım 
ay gedir sönərmi sönməzmi bilməm 
ay gedir dönərmi dönməzmi bilməm 
 
ay gedir bir söz çıxmır dilimdən 
ay gedir ürəyim düşür əlimdən 
 
 
 
Gizli sevda 
çox əski bir macəradı bu gizli sevda 
adını belə xatırlamadığın bir qadının 
isti qariflarında açdın gözünü 
masada şərab tütün meyvələr yasəmənlər 
pəncərədə qaranlığa bütünmüş şəhər 
gözlərini açar açmaz durub söydün özünü 
kürəyində tale kimi daşıdığın bir kədər 
şəhər hələ oyanmayıb yuxudan 
küçələr boş kafelər bağlı 
əski bir macərada ilişib qalıb 
iyirmi bir yaşının olmayan ağlı 
qadın dişi canavartək uyuyurdu yataqda 
bir də qara pişik vardı otaqda 
qadının gözlərindən çalınıb səadəti 
qadını dünyaya bağlayan şey pişiyin sədaqəti 
qadını boğub öldürmək keçdi ağlından bir an 
bəlkə də boğacaqdın sən pişiyə qıymadın 
saata baxdın dayanıb zaman 
iki kəlmə söz yazıb masa üstə qoymadın 
barmaqların ucunda çıxdın evdən 
bayırda qış, qiyamət rüzgar və qar 
saat neçədə çıxır vağzaldan 
səni bu şəhərdən alıb aparacaq qatar 
 
 
 
 
 
Sentimental melodiya 
məndillə gözünü silən bir qadın 
ürəyində gizlədib ağısına həyatın 
ilahi gözləri sözünə baxmır 
göz yaşı içindən həm axır həm axmır 
bütün rənglər qeyb olub bu şəhərdən 
soyuq yağış yağır bu gün səhərdən 
qadının ağlayan gözləri peşman 
əski nəğmələrin sözləri peşman 
qadının gözləri könlünə düşmən 
niyə bu qadına ürək açdım mən 
tül pərdəli pəncərədə sislər dumanlar 
bir-birinə qarışıb gerçəklərlə dumanlar 
hər damla göz yaşına arzu umud və röya 
sentimental bir sevda, sentimental melodiya 
 
 
Saz ovqatı 
pəncərədə qarğa tükü qaranlıq 
ay görünmür tanrım söylə ay hanı 
əsən rüzgar sanki durur bir anlıq 
dənizdə çırpınır gecənin canı 
buzovna yolunda işıqlar sönüb 
umud yarpaqları göyə sovrulur 
yenə əski günlər geriyə dönüb 
dərd ürəkdə qovğa kimi qovrulur 
ağlıma nazımdan bir misra gəldi 
o şeirin havası doldu içimə 
kor küçə fənəri gözünü sildi 
aylardan may ayı, günlərdən cümə 
bir lal aşıq çaldı qara sazını 
qara sazda yuva qurub ürəyim 
aynada oxudum alın yazımı 
aynada qeyb oldu uçan mələyim 
 
Qar eskizi 
qar yağır 
qar yağır 
qar yağır 
qar yağır 
qar yağır 
qar yağır 
qar yağır 
bəyaz pendir 
qara çörək 
qırmızı çaxır 
qar yağır 
qar yağır 
qar yağır 
 
*** 
 
quşları yemləyirdim 
daş oldu ovcumda dən 
mən bir kor şairinəm 
ilahi tut əlimdən 
 
dua oxuyacaqdım 
söz çıxmadı dilimdən 
mən bir lal şairinəm 
ilahi tut əlimdən 
 
qərib könlüm neyləsin 
ayrı düşüb elindən 
qürbətdə boğuluram 
ilahi tut əlimdən 
 
Classical music for meditation 
 
buludlar toqquşur dənizin üstündə 
indi yağış yağacaq 
vivaldinin musiqisi kimi 
məsum bir yağış ağladacaq könlümü 
yağışlı havalarda dəniz 
daha doğma daha əziz 
sevdalar daha şirin 
göz yaşı daha dərin 
çılpaq budaqda bir qızıl alma 
sevdalı payızın şair ürəyi 
dəli divanə olacaq yenə 
yenə yağmur mələyi 
çəkib aparacaq məni röyalar dünyasına 
orda qara sevdalar qorxulu macəralar və özgürlük 
orda umud və ilham 
orda yalnızlıq acısı yox əsla 
orda ölümsüz bir yaşam 
orda vivaldinin musiqisi səslənir hər axşam 
 
 
* * * 
 
 
zaqulba bağlarında incir ayı 
günəşə dənizə rüzgara və vivaldiyə verdik bu yayı 
dəniz sahilində balaca bir ev 
balaca evdə qocaman bir dev 
pəncərədə akvarium 
yavrum gözlərini yum 
akvariumda qırmızı balıqlar 
dənizin dibində yosunlar su pəriləri və fələklər 
göyüzündə bəyaz ruhlar və mələklər 
dəniz nədi bulud nədi bilirsənmi 
sevda nədi umud nədi bilirsənmi 
gecələr dörd divar arasında çırpınan 
devə baxıb dünyaya gülürsənmi 
zaqulba bağlarında incir ayı 
günəşə dənizə rüzgara quma 
və vivaldiyə verdik bu yayı 
könlüm rahatdı burda 
indi bir rəsm çəkirəm vivaldinin musiqisinə 
dəniz mavi yaşıl zaqulba yayı 
dəniz mışıl mışıl bağlarda incir ayı 
gəl yavrum gəl gülə gülə 
gəl məni dənizdə dəfn elə 
 
 
*** 
 
 
sorma bu dünyanın harasındayam 
ulduzlarla dəniz arasındayam 
əsən rüzgarlara 
qoşulub uçmaq keçir könlümdən 
yalvarıram söz açma ayrılıqdan ölümdən 
burax gedim çiçəyim 
rüzgar budağından qoparsın məni 
burax gedim mələyim 
bir gecə ay çəkib aparsın məni 
sorma bu dünyanın harasındayam 
dənizlə ulduzlar arasındayam 
içimdə qanlı bir ümid 
içimdə cəhənnəm yanğınları var 
bir də bir bənövşə var içimdə 
dərd dibindən baş qaldırıb 
gülümsəyir hər bahar 
hərdən röyalarda diksinirəm mən 
röyalarda bir kəpənək 
uçub qonur hərdən ürəyimin başına 
tanrım bağışla məni röyalarda gördüyüm 
kəpənəyin göz yaşına 
 
 
 
 
* * * 
 
 
röyada görürəm ölmüşəm yavrum 
bu röyaya baxma gözlərini yum 
ürəyimi dimdikləyir röyada qara quşlar 
və dünyanı bürüyüb yağan qara yağışlar 
qara quşların qara yağışları 
qara yağışların qara quşları 
bir şey çal mənə yavrum alfred şnitgedən 
yavrum daha bir röya danışmalıyam sənə 
amma gerçəkləri görüncə şaşırdım yenə 
bilirsənmi bu dünyada hər ulduzun 
öz qərib şairi 
hər şairin öz qərib baxt ulduzu var 
bir də bir qara sevda bir dəli qurşun 
bir də alnımızda qara yazı var 
bir şey çal mənə yavrum alfred şnitgedən 
dəyişərdim ürəyimi bir kəpənək ürəyinə 
uçub könül açardım bir sarı güz çiçəyinə 
gün gələr anladaram mən sənə bir röyada 
səadət nədir fani dünyada 
 
 
* * * 
 
 
bu gecə pəncərəmdə ulduzları saydım 
musiqiçi olsaydım parisdə yaşasaydım 
yazdığım şeirləri bu gün atardım oda 
van qoqun rəsmlərini çalardım fortopianoda 
və bir göyərçin uçub qonardı səslərin qəfəsinə 
rəhmətlik şair aydın əfəndi kövrəlib ağlayardı 
və hardasa bir ana qaralar bağlayardı 
və bir yağış yağardı şamaxı dağlarında 
və şeh damlaları titrəyərdi gül yarpaqlarında 
yenə tənha bir mi notu əsərdi 
dostum nijad verdizadənin içində 
yəqin içib sərxoş olardı bir meyxanə küncündə 
şair adil şirin də o musiqidə olardı 
yəqin onun da gözləri dolardı 
buludlar keçir dənizin üstündən 
bir buludun üstündə oturmusan gülüm sən 
buludların içindən bir yavru mələk əl edər mənə 
baxaram huşum qarışar yenə 
qafasındı qürbət yellər əsənləri 
tanrısından küsənləri 
venasını kəsənləri 
bağışla dan ulduzu 
ay işığı altında tək tənha qalmışam mən 
göyüzündə bulud olmaq keçir könlümdən 
məni də bağışla ey göylər qızı 
 
 
* * * 
 
 
bir simfoniyadı zaqulbada yay 
yenə göyüzündə bədirləşmiş ay 
əl uzadıb pəncərədən 
bir budağı silkələsən əgər sən 
ulduzlar töküləcək ulduzlar töküləcək 
şeir dəftərində bir qız rəsmi çək 
şair yenə ay ovsunlayır ən sevdalı qızları 
çocuqlar və şairlər yığacaq ulduzları 
sən də bir zamanlar şair idin 
indi ayrılıqlar yuva qurub sənin könlündə 
bir qıza könül vermişdin 
çaykovskinin sonalar gölündə 
sənin sadiq yarın qürbət ehtiyac 
sənin sadiq yarın göyüzündə ay 
bir simfoniyadı zaqulbada yay 
aydan əsən rüzgar səsləyir məni 
rüzgarın içində sevdalar sirlər 
bu yay gecəsində necə şirindi 
göz yaşı içində oxunan şeirlər 
göydə aya baxıram uzun uzun 
röyamda bir çocuq vardı hüzünlü məhzun 
röyamdakı çocuğun əlləri ovcumda qalıb 
yenə bədirlənmiş ay könlümü məndən alıb 
 
* * * 
 
 
sənsizliyin içində yağmur damlaları rəqs edər 
yağmur damlaları səni salır yadıma 
sənsizliyin musiqisi hopur xatirələrə 
mən məhv oldum daha məhv oldum ana 
daha heç kəs çata bilməz mənim dadıma 
yağmur damlaları bir birinə qarışır 
gizli bir kədər öyür ürəyimi 
içimdə bir şair var ağrı acı içində 
durnası azıb göydə qara bulud köçündə 
qara sevda yollarında bir diləyim var 
tərk etməsin onu böyük umudlar 
 
 
* * * 
 
 
min bir giriş qapısı var 
görmədiyin talesiz şəhərlərin 
hansı qapıdan girirsənsə gir 
qara pişik çıxacaq yoluna 
qara sevda yazılacaq alnına 
qara fələk girəcək qoluna 
qara quşlar qonacaq pəncərənə 
qara mələk uçub gələcək hücrənə 
qara alma ağacları altından keçəcəksən 
qara tütün çəkəcəksən qara şərab içəcəksən 
min bir giriş qapısı var sən doğulan şəhərin 
bir çıxış qapısı var üstündə ölüm kölgəsi 
min bir il hər gecə bir şeir yazdım 
min bir il hər gecə bir şam yandırdım 
min bir dəfə qəsd elədim özümə 
min bir dəfə qara mələyim göründü gözümə 
ölümlə aşıq aşıq oynadım 
yadımdan çıxdı adım 
pasportsuz filansız dolaşıram dünyanı 
könlümlə qanad qanada sərhədlərdən keçirəm 
yəməndə bir minarəyə qonuram 
naməlum şairlə bir bardaqdan düyü arağı içirəm çində 
bir gün açıq dənizdə yelkən açıram 
bir gün himalayın üstündən uçuram 
gündüzlər günəşə yoldaşam 
gecələr aya qardaşam 
bilsən necə məsudam mən 
burma burma burulan buludların içində 
amma göy qübbəsi altında vivaldi səslənir hər axşam 
köhnə parisliyəm mən köhnə tokiolu olduğum qədər 
amma heyva rəngli bu güz günündə 
qılçıqlı balıq kimi boğazıma tıxanır qəfil kədər 
 
 
* * * 
 
 
sarı payız axşamı boz dəniz 
dəniz qırçın qırçın 
qayalar yalçın 
payızın son ayı bilmirəm nədən 
marianist rəssam ayvazovskinin 
dənizini sevmədim mən 
sarı payız axşamları 
xatirələr tökülür budaqlardan 
gün olur yaşamaq istəmir adam 
amma göy qübbəsi altında 
vivaldi səslənir hər axşam 
gün olur umudun bəyaz 
yelkəni görünmür uzaqlardan 
proletar şairi berlioz və voland 
allah varmı yoxmu deyə 
mübahisə edirlər parkda 
bu gün aysberqdi mənim məmləkətim 
rofact - ağrısız həyat 
heç bilmirəm necə sevgi şeirləri 
yazır bizim şairlər 
bilmirəm necə yaşayırlar bu payız günlərində 
balıncları altında kama sutra 
hərdən çıldırır ürək durub durduğu yerdə 
təsəlli bulmadım mən musiqidə şeirdə 
unudulmuş bir röya gözləyir məni hardasa 
öz qiyamət günümü gözləyirəm mən 
mən qiyamət günündən sonra doğulacağam yenidən 
ya tanrı dağlarında ya edem bağlarında 
ya da ləki vağzalında ya təbrizdə ya parisdə 
amma harda doğulsam bəyaz mələyim yenə 
şeir yazdıracaq mənə 
 
 
* * * 
 
 
ağlı başdan eləyən bir sevdanın sonunda 
mələklər ağlayan gecə 
bir yağmur yağar incədən incə 
yenə vivaldinin musiqisi 
süfrədə alma siqaret araq 
ömür səhifələnər varaq varaq 
bir gözəl şeir kitabıtək 
sanki cəllad kötüyündədi ürək 
ağlı başdan eləyən bir sevdanın sonunda 
qanadı qırılmış yaralı bir quş 
yağmurun içindən səsləyər məni 
hər gecə iki misra arasında 
can verirəm ölürəm 
öz ölümümdən sonra belə 
pəncərəmdə xrezantem kimi açan 
tənha bir ulduza baxıb gülürəm 
ulduzların pəncərəmə bu qədər 
yaxın olmasından diksinirəm 
bilirəm hardasa hardasa ulduzların birində 
bir su pərisi ağlayacaq mənim şair qədərimə 
orda ölümsüz bir yaşam 
orda vivaldinin musiqisi səslənir hər axşam 
 
 
 
* * * 
 
 
əski bir xatirəm 
için için ağlayır bir ağacın altında 
çiçəklənmiş badam ağacı 
xatirəmi qucaqlayıb 
pıçıldayır ağlama ağlama ağlama bacı 
badam ağacında bir quş yuvası 
quş yuvasında qürbət havası 
bir bulud dayanıb ağacın üstündə 
buludun kölgəsi titrəyir gözlərimin aynasında 
sən atının başını buraxıb keçdin burdan 
badam ağacına baxdın amma 
görmədin quş yuvasını 
duymadın qürbət havasını 
görmədin xatirəmin 
yanağından süzülən göz yaşını 
çapıb getdin dördnala buraxdın atın başını 
bir səhər geri dönsən geri dönsən bir səhər 
bu ağacı bu buludu bu əski xatirəni 
bir də burda bulmazsan burda bulmazsan məni 
 
 
* * * 
 
əski bir sevdamı sərxoş xatirə 
bıçaqladı təsadüfən qara qış gecəsində 
şəhərin mərkəzində kabuslar küçəsində 
bir meyxana pəncərəsindən 
gördüm cinayəti mən kabuslar küçəsinin tinində 
maniken qız fransızca qışqırdı supermarket vitrinində 
maniken qızın səsi vitrin şüşəsini qırdı 
qarabağlı gənc polis qırılan şüşəni gördü 
harayı eşitmədi nədənsə 
və sərxoş xatirəm qeyb oldu birdən 
cinayəti gördüm mən meyxana pəncərəsindən 
on beş dəqiqə işləmişdi gecə saat ikiyə 
qara sevdam səndələdi yıxıldı daş səkiyə 
gözlərində donub qaldı qatil xatirənin rəsmi 
ölümündən sonra da qulağında cingildəyirdi 
fransızca qışqıran maniken qızın harayı 
 
kabuslar küçəsi dekabr ayı 
sus yavrum sus 
yeriyir üstümə qara bir kabus 
maniken qız fransızca qışqırır 
qızın səsi vitrinin şüşəsini qırır 
 
 
* * * 
 
 
gəncliyimdə ölümlə zarafat elədiyim 
günləri xatırlayıram hərdən 
nə yaxşı ki o günləri görməmisən sən 
bilirsənmi neçə dəfə ölüm 
mənə son şans verib gülüm 
yenə prins hamleti oynayan aktyor kimi 
dəli divanəyəm mən 
nə cibimdə para var nə ev eşik nə vətən 
and olsun hər səhər 
sənin pəncərəndə doğan günəşə 
mən təhlükə altındayam həmişə 
heç kim fərqinə varmır 
mən ruh kimi yaşayıram dünyada 
məni görmək istəyən adamların 
gözlərinə görünürəm hərdən 
şeirlərim rəsmlərim röyalarım anılarım 
bir də təbəsümüm var anamdan mənə yadigar 
mən alma ağacıtək çiçəkləyirdim hər bahar 
neçə gündü kimsə aydan əl edir mənə 
bu gecə qara sevdadan sərxoşam yenə 
səni gözü yaşlı gördüm dalağım sancdı 
 
bütün yollar bağlananda 
ay mənim üzümə bir qapı açdı 
 
 
 
 
* * * 
 
 
durnalarla uçub getdi ağacların kölgəsi 
töküldü göylərdən quşların əssi 
eynəyimi unutmuşam bulvardakı çayxanada 
indi öz telefon nömrəm də çıxıb yadımdan 
bu gün bir şair yaşayır payız güzgülərində 
ona salam söylə mənim adımdan 
eylul axşamı bir qadın keçir küçədən 
gözlərində ay işığı qalıb uzun gecədən 
dodağında cakonda təbəssümü 
bir gül sancıb qızılı saçlarına 
cavan olsaydım vurulardım 
sevib aldadardım onu 
baxmazdım göz yaşlarına 
ölümə can vermərəm mən 
dünya onun gözlərində belə gözəlkən 
mən qara sevda yolçusuyam 
qafamda qara rüzgarlar əsər 
məni nə də qurşun yaralar nə qılınc kəsər 
indi mənim dünyamda hər şeyin rəngi ağ qara 
könlümdə bir son sevda qafamda 
bir son macəra 
 
 
 
* * * 
 
 
gecələr ay işığında sevdalı ay işığında 
sanki gülümsəyir dənizin üzü 
gecələr dəniz və ay zamansız 
bir dünyaya çəki aparır bizi 
kim bilir bəlkə biz şairlər 
cənnət cocuqlarıyıq belə deyirlər 
uzun illərin yorğunluğunu çırpdım üstümdən 
infantil bir adil var mənim içimdə bu gün 
dünya fırlanan bir karuseldi onun üçün 
ayın dənizdə çimdiyi yerdə 
suyun üstündə mələklərin 
izini apaydınca görür o 
içimdən hopbanıb birdən dənizə sarı yürür 
dənizə ay işığına qarışıb qeyb olur bir an 
mən zamana qarşı gedirəm 
mənə qarşı gedir zaman.  
  
  
  
  
  
  
  
  
  
  
