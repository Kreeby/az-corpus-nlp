 
 
 
 
 
ƏZİZ SƏLAMİ 
 
 
 
 
ÖLDÜRMƏYİN BU DAŞI 
 
 
 
 
 
 
 
 
 
2007 - 2009 
 - 2 - 
 
Şəkil: Tərpəniş 
 
A. Ştifter 
 - 3 - 
www.aziz-salami.info 
İÇİNDƏKİLƏR: 
GÖZLƏRİMİ YUMUNCA 
 
GÖRÜNMƏYƏN QUŞ 7 
QAYA 8 
GÖZLƏRİMİ YUMUNCA 9 
HƏR NƏ YOL OLSUN 10 
HANSI  MEYVƏ 11 
SARI  ZAMAN 13 
BİR  AXŞAM 14 
HƏLƏ GÜNƏŞLƏRİMİZ OLACAQ 16 
GÖZLƏR 17 
QURD 18 
BİR SALXIM ÜZÜM 19 
NƏ ZAMAN? 21 
GÜLƏN ADAM 22 
BİR SƏHƏR 25 
DİLSİZ GÜN 26 
QOVUN 27 
ALMALAR DANIŞARKƏN 28 
SOYUQLARDA 30 
 - 4 - 
 
QIRMIZILARDAN 
 
XALQINI SEVƏN PADŞAH 32 
BİR BUĞDA BOYDA 34 
QIRMIZILARDAN 35 
AXŞAMIN KƏNDİ 36 
MORLARDAN 37 
SAYĞI 39 
QIRIQ KÜP 40 
QARĞA DİLİ 42 
KOMA 43 
BAŞLAYAN YOL 44 
  
  
GÜLBƏSƏRLİ, ULDUZLU NAĞILLAR 
 
GÜLBƏSƏRLİ, ULDUZLU NAĞILLAR 46 
YAĞARDI QAR 48 
SİLİNMƏYƏN 49 
OYUNDAŞIM 50 
KEÇDİKCƏ İLLƏRDƏN 51 
İLKİN TOP 53 
ŞAHLAR ŞAHI İLƏ QADIN 54 
 - 5 - 
 
BİR ŞƏKİL UZAQLARDA 
 
GƏLİN KEÇİN 56 
BİR ŞƏKİL UZAQLARDA 57 
SUGÖZLÜ GÜNLƏR 58 
AĞDUMANLI DAĞLAR 59 
BİR GÖRÜNÜMÜN İKİ ZAMANI 
 
1 60 
2 61 
 
 - 6 - 
 
 
GÖZLƏRİMİ YUMUNCA 
 - 7 - 
GÖRÜNMƏYƏN QUŞ 
 
Dostum Qadir üçün 
 
 
 
Oturmuşdum su başında 
Dinləyirdim suyu 
Gözlərim yumulu, 
Bir quş ötürdü, dinləyirdim 
Onu da görmədən, 
Su aparırdı içimi 
Doldurmuş ağır daşlarımı, 
Artıq görə bilirdim yosunlarımı, 
Və ölgün balıqlarım canlanmışdı 
Keçirdilər yaşıl yosunlarım arasından 
Duyurdum dərimin altında 
Yumşaqca  oynadıqlarını, 
Hər yerim dumduru durulmuşdu 
Hər nəyim axar olmuşdu, 
Və görə bilmədiyim o ötən quş 
Hər nəfəsində sirli bir məlhəm  
Qocaman və yaşıl bir varlıqla 
Doldururdu məni. 
 - 8 - 
QAYA 
 
 
 
Səni açmaq istərəm qaya! 
Sənə baxmaq istərəm qaya! 
Durmuşam önündə, əlim yalın 
Səni 
heç yara vurmadan 
Bir damarını belə qırmadan 
Açmaq istərəm qaya! 
Sənə baxmaq istərəm qaya! 
 
Canımda cansızlığından var 
Cansızlığında canımdan var 
Bir ucun mənə bağlanmış 
Və bir ucun 
Sonsuzlarda günəşə, aya. 
 
Durmuşam önündə, əlim yalın! 
Səni 
heç yara vurmadan 
Bir damarını belə qırmadan 
Açmaq istərəm qaya! 
Sənə baxmaq istərəm qaya! 
 - 9 - 
GÖZLƏRİMİ YUMUNCA 
 
 
 
Gözlərimi yumunca 
Açılar gözlərim, 
Yumulu gözlərimin ardında solan dünya 
Görünməz cizgilər və rəngləriylə 
Açılar gözlərimin qabağında, 
Hər nə öz yerində 
Hər nə başqa amma, 
Qurtararam əllərimi öz əsarətimdən 
Buludların üstündə qanadlanıb 
Uçduqları an 
İçimdəki bir zəncirin 
Qırıldığını dinləyərəm, 
Bir quşun köksündə mürgüləyən 
Mahnısını görərəm, 
Dönərəm bir dağın çox uzun yaşından özümə, 
Bir heyvan səsləyər adımı, diksinmərəm, 
Yollarım bağlanarkən 
Daşlar yol verər mənə öz içindən, 
Ay doğar  
Kimsəyə görünmədən, 
Qoyaram başımı dizinə ağlaram, 
Və Odysseenin başından keçənləri 
Sənin o sonsuz gözlərində başlaram 
Sən ey bir yuxuda, bəlkə də bir gün oyaqkən 
Görüb itirdiyim! 
 - 10 - 
HƏR NƏ YOL OLSUN 
 
 
 
Hər nə yol olsun istərəm, 
Yolumun üstündə duran  
Bu ağac 
Bu qaya 
Yol olsun istərəm, 
Gələn uzaqlardan 
Gedən uzaqlara. 
 
Hər nə yol olsun istərəm, 
Hər gecə yatdığım bu yataq 
Yol olsun istərəm 
Açılsın yumulmasından göz qapaqlarımın 
Uzansın 
O qərib dünyalara. 
 
Hər nə yol olsun istərəm, 
Cəsədim belə yol olsun istərəm 
Keçsin böcəklərdən 
Çiçəklərdən 
Keçsin ana torpağın ürəyindən 
Qovuşsun 
Sonsuzlara.  
 
Hər nə yol olsun istərəm. 
 - 11 - 
HANSI  MEYVƏ 
 
 
 
Az olmadı 
Daddığım 
Meyvələrini dünyanın. 
 
Əriklər yedim 
Ayıların çox sevdiyi, 
Yanaqları qırmızı 
Şirin közlər kimi. 
 
Armudlar yedim 
Sapsarı, 
Yeməkdən daha çox 
Qucaqlamaq üçündü 
Yaşıl yarpaqlar arasında. 
 
Gilaslar yedim 
Yeməli deyil, baxmalı 
Tanrısal sırğalar kimi 
Gözəl bir tanrıçanın 
Qulaqlarından asmalı. 
 
Qarpızlar yedim 
Kəsilincə  
Oxuyarlar  
Torpağın qırmızı və şirin mahnısını, 
Günəşdən sərinlik əmərlər 
Cırhacırında yayın. 
 - 12 - 
Portağallar yedim 
Soyulduqca 
Portağal qoxuyar yağan qar da 
Portağal boyda günəşlərlə dolar otağın da. 
 
Üzümlər yedim 
Hər giləsi 
Bacchusun sərxoş nəfəsiylə dolu, 
Söylər bizə gündüzləri 
Gecələr boyunca ayın 
Uzaq dərələrlə gizli 
Və şirin görüşlərini. 
 
Unudur insan hər nəyi 
Unudur belə 
Unuda bilməyəcəyi. 
 
Nəydi adı, 
Hansı meyvə 
Ki bir kərə 
Ancaq bir kərə 
Dodaqlarından dərib daddığım 
Və bir daha 
Unutmadığım? 
 - 13 - 
SARI ZAMAN 
 
 
Süpürülən xəzəl səsi gəlir yenə də. 
 
Zaman boşaldır bütün rənglərini 
Hər nəyi saran sonsuz bir sarıya. 
 
Nə gözəldir ölümü yarpaqların! 
Qanadsız uçurlar 
Öz yoxluqlarına 
Ki anasıdır yeni bir həyatın. 
 
Sarı bir dillə danışır bütün yollar. 
 
Dalmış dərin düşüncələrə 
Yollar üstündə duran 
Hündür, qocaman  
Sarı saçlı 
Sarı saqqallı filosoflar. 
 
Sarı bir tonqal yanır hər yanda 
Sarı tüstülər daşıyır əsən ruzgar. 
 
Sarı bir at qaçır dördnala. 
 
Gözlə bir az! 
Dönəcək yenə bəmbəyaz 
Və gətirəcək nağıldodaqlı o gözəli. 
Ardınca sürünən  
Uzun  
Və bəyaz donu  
Örtəcək bütün yollarımızda ləkələri. 
 - 14 - 
BİR AXŞAM 
 
Fərhud üçün 
 
 
 
Pəncərəm heç açılmadan 
Qapım heç çalınmadan 
Bir son bahar axşamı gəlir yanıma. 
 
Aladır iri gözləri, 
Şəffaf  
titrək  
və incədir 
Hər nəyi bürüyən bədəni. 
 
Əyilib baxır ruhumun ta dibinə, 
Və bu an 
Bir ayrılıq hüznüylə 
Bir görüş şirinliyi yayılır içimə. 
 
Açaraq siyirməni 
Bir qutu kibrit alır oradan, 
Əyilib yandırır  
Masamın üstündəki mavi şamı, 
Sonra götürür rəfdən çox sevdiyim bir kitabı 
Gətirib verir mənə. 
 
Bir ayrılıq hüznüylə 
Bir görüş şirinliyi içindəyəm. 
 
Nə pəncərəm 
Nə qapım 
açılmadan 
 - 15 - 
Uzaqlaşır məndən yavaş-yavaş, 
Görürəm ardınca qalan 
Qaranlıq  
ləpirlərini  
hər şeyin 
üzərində. 
 - 16 - 
HƏLƏ GÜNƏŞLƏRİMİZ OLACAQ 
 
 
 
Son günəş deyil 
Göz qapaqlarından axıb 
İçində qərib bir dünya açan 
Bu sarı son bahar günəşi. 
 
Hələ ağ günəşlərimiz olacaq 
Hələ yaşıl günəşlərimiz olacaq 
Hələ qızıl günəşlərimiz olacaq. 
 
Qapanmış deyilsə əgər 
Göz qapaqlarından ruhuna 
O gedən yol, 
Son günəş deyil 
Bu sarı son bahar günəşi, 
Bir-birindən gözəl 
Hələ günəşlərimiz olacaq! 
 - 17 - 
GÖZLƏR 
 
 
 
Bir göz qırpımında oldu olan, 
Bir də baxdım ki 
Nə hündür binalar var 
Nə yollar var 
Və nə yolları dolduran  
Gurultulu arabalar. 
 
Üfürülüb söndürülən bir şam kimi 
Sehirli, görünməz dodaqlar üfürüb 
Söndürdü insanlardan gələn 
Bütün işıqları. 
 
Yalnız o gözlər oldu qalan, 
Rahatlanan göylərlə 
Qurtulan 
Yer üzünün arasında. 
 - 18 - 
QURD 
 
 
 
Gecə oldumu 
Ay doğdumu 
Düşdümü səslərin sonuncu daşı 
Dərinləşən səssizliyin içinə 
Çıxırdı qaranlıqdan 
Keçərək ay işığında  
Ucalan şamların altından 
Gəlib dururdu orada, 
Uzadaraq boynunu 
Qaldırırdı başını 
aya doğru, 
Və ulayırdı uzun-uzun 
Açırdı ruhunu. 
 
Səssizlik daha da dərinləşirdi,  
Və səslərin o sonuncu daşı 
Daha da dalırdı diblərə. 
 
Sonra yenə  
Dönürdü səssizcə, 
Keçərək ay işığında 
Ucalan şamların altından 
Qarışırdı qaranlığa. 
 
Və sabah 
Bütün insanlar kimi o da 
Dururdu yatağından 
Və gedirdi 
İş-gücünün ardınca. 
 - 19 - 
BİR SALXIM ÜZÜM 
 
 
 
Mən bu əlimdəki 
Bir salxım üzümə baxmaqdan doymaram, 
Hər gilənin üstündəki toza bənzər 
Bu örtüyü sildikcə işıqlanar 
Bu salxım da, 
Dişlədikcə hər giləni  
Fışqırıb doldurar ağzımı 
Yağmurların şirinləşmiş damlaları, 
Və görünər uzaqlardan 
Gələn şərabın sərxoş qaraltısı.   
 
Mən bu salxıma baxmaqdan doymaram, 
Gözlərim ağzımdan qabaq yeyər 
Hər giləni, 
Və yedikcə çoxalar, 
Bir salxım dönər salxımlara  
Qısılar meynlərdə yarpaqlara, 
Açıb kəhrəba və mor dodaqlarını 
Əmər uzaq ulduzların, ayın sərin südünü, 
Və əmərkən günəşin odlu məməsindən 
Dolar damla-damla  
Uyuyan qanadlarla. 
 
Mən bu üzüm salxımıyla böyüdüm, 
Yaşadım zamanın ən çılpaqlığını,  
Geyindim qarı əynimə, 
Qucaqladım yağan 
Hər damla yağmuru, 
Dərimdən gəlib keçməyən 
Bir külək olmadı, 
 - 20 - 
Günəşlə doğdum hər səhər, 
Və doldum axşamları 
Günəşin qoyub getdiyi qaranlıqla.  
 
Mən bu bir salxım üzümlə  
Damla-damla 
Diriltmək istərəm ölü bir 
Şərab küpünü, 
Və bir dünya yaratmaq istərəm 
Dolduğum  
Saxsı qabda. 
 - 21 - 
NƏ ZAMAN? 
 
 
 
Öldürməyin bu daşı! 
Görmürsünüzmü 
Döyünür ürəyi? 
 
Daşların ürəyi yoxmudur? 
 
Nə zaman onu siz 
Eşitmək isdədiniz? 
 
Oyatmayın bu daşı  
Şirin yuxusundan! 
 
Daşların yuxusu 
Yoxmudur? 
 
Nə zaman onu siz 
Bilmək istədiniz? 
 - 22 - 
GÜLƏN ADAM 
 
Aziz Nesini düşünərkən 
 
 
 
Ölərkən 
Baxıb dünyaya 
Gülürdü. 
 
Niyə gülürsən sordular, 
Yelləyib başını 
Bir şey söyləmədən 
Gülürdü. 
 
Sonra bir tabut gətirdilər, 
Uzadıb onu içinə 
Apardılar son evinə. 
 
Yol boyu ayələr oxuyub 
Çığırırdılar, 
Titrədirdi tabutu çiyinlərdə,  
Gülürdü. 
 
Qoyaraq bir qəbirə 
Basdırdılar torpaqla üstünü, 
Sonra döndüdlər evinə, 
Bir səs gəlirdi 
Arxadan,  
Onun səsi, 
Gülürdü. 
 - 23 - 
Yeyildi  
İçildi  
Dualar oxundu 
Rəhmətlər deyildi, 
O artıq yoxdu  
Amma, 
Gülürdü. 
 
Dolaşıb 
Gəzdilər ömrünün 
Yaşanmış günlərini. 
 
Aclıq günlərini gəzdilər, 
Uzadıb başını yırtıq yaxasından 
Gülürdü. 
 
Dustaqlıq günlərini gəzdilər, 
Boylanıb barmaqlıqlar ardından 
Gülürdü.  
 
İşsizlik günlərini gəzdilər, 
İşsizlər sırasından baxırdı çomaqlı polislərə, 
Gülürdü. 
 
Onunla olan bir-bir 
Xatirələrdə dolaşdılar, 
Hər birindən  
Baxıb baxıb 
Gülürdü. 
 
Nə qədər həsrətli xatirələr qaldı ondan! 
Onlar dolaşdıqca 
Dolurdu ürəkləri, 
Və onların göz yaşlarını 
 - 24 - 
O doldurub içinə 
Gülürdü. 
 - 25 - 
BİR SƏHƏR 
 
 
 
Ev istiysə 
Nə qorxu 
Pəncərə ardında 
O gömgöy 
o iti 
o acı dişlərdən! 
 
Zamanla bir yaşda 
Qocaman 
Bir kişi keçir bu yerlərdən, 
Lopa bığlarında 
Naxış-naxış 
Donmuş ulduzlar, 
Və qar qoxuyur o uzun 
Çallanmış saqqalı.  
 
Qaldırıb qollarını 
Qoparmaq istəyir 
Gecə donmuş 
Göyə yapışmış ayı, 
Qopara bilmədən 
Gedir yolunu 
Və ardınca 
Donur  
Ləpirləri. 
 - 26 - 
DİLSİZ GÜN 
 
 
 
Dilsiz qaldı bu gün 
Heç nə söyləmədi, 
Bir qarğanın bir an qarıltısı 
Və bir quşun 
Uzaq çığırtısı oldu ilk sözü  
Və son sözü oldu bu da. 
 
Keçdi buludlarla 
Ormanda yollarla 
İnsanlarla 
Heyvanlarla. 
 
Olduğum hər yanda 
O da vardı, 
Gəl ki heç nə danışmadı 
Gəl ki dodaqları 
Bir açılmadı, 
Gördüm axşamın gəlməsini 
Görə bilmədim  
Nə zaman getdi o, 
Doldurub dilsizliyinin ağırlığını  
Axşamın qaranlığına 
İtdi o. 
 - 27 - 
QOVUN 
 
 
 
Danışırdı ... 
 
Şirin bir qoxudan ağırlaşmış 
Keçirdi isti külək bostandan. 
 
Danışırdı ... 
 
Torpağın dadını daşıyan su 
Ballanırdı dolduqca qovuna. 
 
Danışırd ... 
 
Daşaraq ətin şirinliyi 
Çat-çat olurdu qabığında. 
 
Danışırdı ... 
 
Bir bostanın ləzzəti vardı 
Dil açıb danışan bu qovunda. 
 
Danışırdı ... 
 
Ah, bıçağın nə olduğunu bilməyən! 
Ah, öpüldükcə soyulan! 
Ah ... 
 
Nə özü vardı artıq nə səsi 
Qalırdı qar altında 
Uzaqlaşan xatirəsi! 
 - 28 - 
ALMALAR DANIŞARKƏN 
 
 
 
Keçirdim bazarda önündən almaların 
Birdən səslədilər məni 
Getmə dur dedilər. 
 
Qoxudandır dili almaların. 
 
İnsan insandan öyrənir dilini 
Quş quşdan, 
Kim öyrətdi olnara bu dili, bilirmisiniz? 
Bunu adi bir şey sanmayın, bu bir möcüzədir 
 
Ay gəldi gecələri bağlara 
Öyrətdi bəzi sözləri onlara,  
Bu dilin ən işıqlı, ən isti sözlərini 
Günəş oldu öyrədən, 
Hələ torpağın, yağışın, ruzgarın 
Az olmadı bunda payı, 
Hələ nələrin, nələrin... 
Kim bilir?! 
 
Almaların yanında salın yerimi 
Sussun bazarın dilləri də! 
Almalar danışsın səhərə kimi 
Almalar doldursun səssizliyimi. 
 
 
Ey almaların səsini eşidə bilən! 
Ey almalar danışarkən 
Dalan röyalara! 
Ey almaların gözləriylə baxan üzümə! 
 - 29 - 
Səsin olsun məni oyadan 
Altında bir ağacın! 
 - 30 - 
SOYUQLARDA 
 
 
 
Hər vaxt soyuq olanda gəlirsən 
Durursan ardında qapımın 
Açıram qapını və sən yoxsan! 
 
Yayın cırhacırında donar sular 
Rədd edər ayaqlarımı bütün yollar 
Əllərim əlcəklərimi dondurar 
Duyaram qapımın ardında olduğunu 
Açaram qapını və sən yoxsan! 
 
Qəribə bir fəsildir bu! 
Ayrılmış bütün fəsillərdən 
Durmuş vaxtın varmadığı bir yerdə,  
Və zaman-zaman 
Gəldiyi bir ölkə var 
Ki mənəm. 
 
Hər vaxt soyuq olanda gəlirsən 
Durursan ardında qapımın 
Açıram qapını və sən yoxsan! 
 - 31 - 
 
 
QIRMIZILARDAN 
 - 32 - 
XALQINI SEVƏN PADŞAH 
 
 
 
Qəribə nağılları var dünyanın 
Onlardan biri də 
Bir padşahla bağlıdı. 
 
Gözəl bir saray tikdirdi bir padşah, 
Saray nə saray! 
Tanrıların 
Olduğu göylərdə başı, 
Və xalqa yasaq 
Bir cənnətin 
Qoynunda ayaqları. 
 
Dağlardan  
Qaçarların, 
Ormanlardan 
Uçarların, 
Dadlı ətiylə bəzəndi zəngin süfrələr, 
Qədəhlər gəzdi əllərdə 
Qıpqızıl, 
Gülüzlü rəqqasələr 
Oynayan 
Pərilərlə doldurdu 
Sarayın 
Nağılqoxulu boşluğunu. 
 
Yeyildi 
İçildi 
Mədhlər edildi 
Və sonra 
Padşaha söz verildi: 
 - 33 - 
“Dəyərli paşalar, xanlar!  
Bu sarayı tikdirməkdən 
Bu oldu niyyətim, 
İstədim ki 
Bu ölümlü dünyada 
Xoş yaşasın 
Mənim xalqım da!“ 
 
“Eşq olsun kökmdara! 
Eşq olsun hökmdara!“ 
 
Dalğa-dalğa  
Keçdi sarayı  
sarmış  
səssizliyin  
üzərindən. 
 - 34 - 
BİR BUĞDA BOYDA 
 
 
 
Əzər içimi 
Bilirmisən? 
Əzər içimi ağırlığı ormanların, 
Əzər içimi ağırlığı yolların, tarlaların 
Kəndlərin, şəhərlərin 
Və bütün 
aramızda olanların, 
 
Əzər içimi 
Bilirmisən? 
 
Dursam üstündə buludların 
Baxsam uzaqlara  
Görə bilməm ki bir buğda boyda səni! 
 
Əzər içimi ağırlığı 
Bilirmisən? 
Əzər içimi ağırlğı 
Məsafələrin. 
 - 35 - 
QIRMIZILARDAN 
 
 
 
Öyrəndim qırmızını sevdiyini, 
Doğan günəşlə  
Gəldiyini, 
Batan günəşlə 
Getdiyini. 
 
Bir od yanar 
Ta uzaqlarımda gurul-gurul, 
Öyrəndim  
qırmızılarından 
keçdiyini! 
 
Qırmızılar var  
Doldurmuş  
dərinlərini  
kosmosun, 
O qırmızılarda aç gözlərini 
O qırmızılarda səslə məni. 
 
Bir dünya var 
Döyünər köksündə  
qırmızı, 
Ondan uzaq 
Bir mavi kimi 
Üzərinə sər məni. 
 - 36 - 
AXŞAMIN KƏNDİ 
 
 
 
Uzun bir sözün sonuna 
Qoyulan bir nöqtə oldu 
Ağır-ağır 
O qovağa 
Qonan 
Qarğa. 
 
Azmasın deyə gecə yolunu 
Gətirsin deyə dağlardan 
Şirin yuxunu 
Evlər 
Birər-birər 
Yandırdı işıqlarını. 
 - 37 - 
MORLARDAN 
 
 
 
Nədir adı 
Otlarda gülümsəyən 
Bu mor çiçəklərin? 
 
Arabir 
Gördüm onu morlarda, 
Və görüncə 
Güclü bir 
Sehirli bir 
Ruzgar qopdu içərimdə 
Mor rəngdə. 
 
Bir də baxdım ki bir yolam, 
Özüməm 
Yolçusu özümün, 
Ardımda yolluğumdan  
bir iz buraxmadan 
Çapdım dördnala 
Və çatdım hər birində  
ayrı bir mor olan 
O çox gözəl çiçəklərə. 
 
Kiçik balıqların 
Doldurduğu tək 
Böyük balıqları 
Doldurdu məni 
Onun da morları, 
Ən gözəl mor çiçəkləri dünyanın 
Yeni bir 
İri bir 
 - 38 - 
Mor çiçək oldu içərimdə,  
Qoxuyan 
Və qoxuduqca bayıldan ruhumu. 
 - 39 - 
SAYĞI 
 
 
 
Xor baxmayın bu böcəyə! 
Çiçəyin dilində danışır bir baxın 
Nəsə vızıldayır çiçəyə. 
 - 40 - 
QIRIQ KÜP 
 
 
1 
 
Nə zamandan qaldığını bilmədim heç 
Sormadım anamdan da, 
Durardı bir bucağında boş otağın 
Qırılmışdı bozağından 
Bir azı da, 
Qalırdı dibində qırılmış parçası. 
 
Nə qədər çəkdim rəsmini! 
O boş otağın içindəki 
İşıqları, kölgələri 
O küpün saxsı boğazında, qollarında 
O böyük qarnında və dibindəki 
O qırıq parçasında öyrəndim. 
 
İri-iri kağızlarda 
Durdurdum zamanı 
Kölgə-kölgə 
İşıq-işıq 
O rahatlıq verən küpün  
Torpaq varlığında. 
 - 41 - 
2 
 
Zaman-zaman 
Açılar qarşımda qapısı 
O boş otağın, 
Durar bir bucağında o qırıq küp 
İşıqlar içində, kölgələrdə, 
Süzərəm o küpü, süzdükcə 
Gülər qovaqlar altında 
Ağsaçlı 
şirindilli 
Şirin xalam, 
Qızılgüllər arasından, 
Keçər anam. 
 - 42 - 
QARĞA DİLİ 
 
 
 
Hər nə gözləyərkən gecikmiş baharı 
Nə söyləyir 
Palıd ağaclarında qarğaların bu qar-qarı?! 
 
Sanmayın ki qar-qar sözlərində qar vardır 
Qarğa dilində səsləyir onlar da baharı. 
 - 43 - 
KOMA 
 
 
 
Qaralmasaydı uzaqdan qapısı 
Qış qasırğalarının yaratdığı 
Qardan bir təpədir deyə düşünərdim. 
 
Biri vardı içində şübhəsiz 
Bacasından yüksələn 
Tüstüdən görünürdü. 
 
Bir neçə quş ləpiri 
Önündəki 
Qar üstündə. 
 
Nə bir cığır 
Nə bircə iz 
Bir insandan. 
 
Döndüm gəldiyim izlərimlə 
Düşünürdüm 
Orada qalan  
özümü. 
 - 44 - 
BAŞLAYAN YOL 
 
 
 
Eşidirmisiniz səssizliyin səsini? 
O səsin 
Səssizliyindən başlar yolum. 
 - 45 - 
 
 
GÜLBƏSƏRLİ, ULDUZLU NAĞILLAR 
 - 46 - 
GÜLBƏSƏRLİ, ULDUZLU NAĞILLAR 
 
- Süd anam ”Yemən nənə”mi düşünərkən - 
 
 
 
Axşam oldumu 
Əl-ayaq çəkildimi 
Çöl-bayırdan, 
Sığınardıq 
Daxmamızın doğma qoynuna. 
 
Anam sərərdi süfrəmizi 
Naxışları çoxdan solan 
Kilimin üstünə! 
 
Yoxsuldu süfrəmiz 
Yeməyilə, 
Zəngindi  
Anamın sevgisiylə. 
Ən ləzzətli nemətə çevrilərdi 
Şirin çayımızla 
Şor pendirimiz, 
Düzülərkən süfrəyə 
Anamın əlləriylə. 
 
Sonra çıxardıq dam üstünə 
Bir ətək gülbəsərlə, 
Nə duru olardı 
Nə arı 
Tozlu “Aşıq-Dərviş” məhəlləmizin 
Gecə göylərinin 
İri ulduzları! 
Yeyərdik gülbəsərləri 
 - 47 - 
Baxa-baxa ulduzlara, 
Sonra girərdik yatağa, 
Axarkən ruhumuzdan 
Anamın şirin nağılları 
Oxşayardı üzümüzü 
“Qumlu” dağının 
Sərin ruzgarları. 
 
Nə zaman bitərdi nağıllar?! 
Bilməzdik! 
Bir də baxardıq ki 
Özümüzük yaşayan  
Onları! 
 - 48 - 
YAĞARDI QAR 
 
 
 
Yağardı qar 
Qalardı küçələr qar altında, 
Dünyanın ortası olardı kürsümüz, 
Sığınardıq ortasına dünyanın! 
Bir cığır açılardı 
Damımızdan məhəllənin 
O yoxsul baqqalına! 
Gələrdi şor pendirimiz, ucuzlu çayımız  
Oradan, 
Yazardı baqqal dəftərinə! 
 
Yağardı qar ... yağardı qar ... yağardı qar ... 
Qar qalandıqca damımızda 
Qalanardı baqqalın da 
Dəftərində borcumuz! 
Qaldırardı namaz üstə əllərini 
Ta dərindən 
Deyərdi anam: 
“Şükr olsun sənə 
Ey mehriban yaradan!” 
 - 49 - 
SİLİNMƏYƏN 
 
 
 
Uçaqlar keçərdi ucalardan, 
Qalardı sonsuz mavilərdə 
Uzun, bəyaz quyruqları. 
Haradan qalxardılar 
Harada enərdilər?! 
 
Xəyal üfüqlərində itərdilər. 
 
Bir gün, bir az iri 
Gümüş bir balıq kimi 
Bir uçaq gəlib keçdi  
Beş yaşımın mavi, şirin göylərindən. 
 
Bütün yaşlarımın göylərindən silinməyən. 
 - 50 - 
OYUNDAŞIM 
 
 
 
Yanırdı balaca yatağında, 
Batırırdı qızılca odlu dişlərini 
Yaşıdım, 
Oyundaşım bacıma. 
 
Oynayardıq ikimiz, 
Əyilib baxardıq quyuya, 
Qarışarkən qaranlıq sularında 
Başımız 
Üzümüz bir-birinə, 
Səngiyərdi oradan 
Bizə doğru uzanan qorxu da. 
 
Apardılar məhəlləmizin məzarlığına 
Balaca bir çuxurun  
Qoydular qoynuna, 
Sonra torpaqla doldurdular. 
Yox daşı üzərində, 
Yox adı. 
 
Qarışdı bacım, 
Oyundaşım  
Yaşıdım 
Adsızların torpağına. 
 - 51 - 
KEÇDİKCƏ İLLƏRDƏN 
 
 
 
Bir gözü az görərdi atamın, 
Və bir gözü  
Daha az. 
Keşkə görə biləydi gözləri qədər 
Sevərdi məni. 
 
Qumar sovurmuşdu saçlarından 
Qaranı, 
Yağmışdı başına 
Bəyaz-bəyaz. 
 
Atamı düşünərkən 
Tutular gözlərim, 
Baxar mənə qaranlıq içindən 
Az görən 
Çox sevən gözləri. 
 
Heç baxa bilməm bircəcik 
Qalmış fotoşəklinə, 
İçərəm bir daha 
O gündən bəri içdiyim suları, 
Acı-acı. 
 
Ağlamışdı, məni 
On gün görməyəndə, 
Sonralar söylədilər. 
 - 52 - 
Keçən zaman 
Quruda bilmədi heç 
O göz yaşlarını 
Görünməz gözlərimdə. 
 
Bazarda dedilər öldüyünü, 
Yeriyərkən 
Dəhşətdən başladım qaçmağa 
Çığıra-çığıra.  
 
O çığırtım 
Tikan-tikan 
Səpələndi zamana. 
Keçdikcə illərdən, 
Toxundu mənə 
Qanadım. 
 - 53 - 
İLKİN TOP 
 
 
 
Uzaq deyildi evimizdən 
Məhəlləmizin məzarlığı, 
Az daş olardı məzarların üstündə 
Ad olmazdı daşlarda. 
 
Tək keçərkən kənarından 
Bir qorxu da keçərdi mənimlə. 
 
Bir itlər sevərdilər oranı 
Bir də məhəlləmizin uşaqları. 
Çubuqdan, təpikdən qaçan itlər 
Dincələrdilər orada. 
Oynayardıq sümüklərlə 
Biz məhəllənin uşaqları da. 
 
Oradan gətirdim ilkin topumu, 
Oynadım bir neçə gün. 
 
“Bu nədir, ay bala! 
Hər nəylə oynamazlar!” 
 
Görüncə anam söylədi. 
Qoyaraq bir torbaya 
Qaytardı sümükdən, ilkin topumu  
Məzarlığa. 
 - 54 - 
ŞAHLAR ŞAHI İLƏ QADIN 
 
 
 
Gəzərkən ölkəmizi, 
Saldı mübarək kölgəsini 
Bizim də Miyananın üstünə. 
 
Sıyrılaraq  
Minlərlə insanın 
Və çomaqlı polisin arasından, 
Bir yol açmışdı bir qadın 
Arabasına şahın, 
Atmışdı özünü önünə: 
 
“Yetiş dadıma ey şahım! 
Yoxsa keç arabanla üstümdən! 
Öldü ərim, 
Azyaşlıdır deyə 
Qoymurlar ərimin 
Yerinə oğlumu 
İşləməyə!” 
 
Anlaya bilməsə də qadının dilini 
“Verin bu arvadın istəyini!” 
Əmr etmişdi şahlar şahı şahımız. 
 
İşləmək haqqı qazandı qardaşım, 
Süpürsün deyə küçələri 
Verdilər on dörd yaşında əlinə 
Atamın uzunsaplı süpürgəsini. 
 - 55 - 
 
 
BİR ŞƏKİL UZAQLARDA 
 - 56 - 
GƏLİN KEÇİN 
 
 
 
Bir ucumdan doğar günəş 
Bir ucumda batar günəş. 
 
Gəlin keçin məndən 
Ey göylərin mavi və ağ buludları! 
 
Doldurun mənə uzaqları. 
 - 57 - 
BİR ŞƏKİL UZAQLARDA 
 
 
 
Bir şəkil 
Alar içinə o günləri 
Bir az dumanlı, bir az işıq 
Görünər 
Uzaqlardan. 
 
Uzun bir divar ayırırdı 
Yan-yana düzülmüş torpaq damları  
Alma bağından. 
 
Bir sağa baxardıq, bir sola 
Gizli-gizli 
Dırmaşardıq divara, 
Dərərdik o sulu, o yumşaq, o meyxoş almalardan. 
 
Arabir 
Cavan bir xərəzi * 
Gəlib keçərdi oralardan, 
Verərdik ona almalardan 
Verərdi bizə rəngli, şirin saqqızı. 
 
Bir şəkil 
Alar içinə o günləri, 
Bir az dumanlı, bir az işıq 
Görünər 
Uzaqlardan.  
 
 
* Xərəzi: Xırdavatçı 
 - 58 - 
SUGÖZLÜ GÜNLƏR 
 
 
 
Gözləri sudandır bu günlərin, 
Su içində görər hər nəyi. 
 
Buludlar, ağaclar, quşlar 
Titrəyər, itər içində qaraltılar kimi. 
Günəş görünər bir anlığa, 
Paslanmış, əski bir sikkə olar 
Düşər dibindəki qaranlığa. 
 
Gözləri sudandır bu günlərin, 
Keçər içindən gündüz də, gecə də, 
Bulanıq 
Qaranlıq su rəngində. 
 - 59 - 
AĞDUMANLI DAĞLAR 
 
 
 
Uzaqlaşdıqca yaşıllaşan 
Ağdumanlı dağlardı görünümdə. 
 
Uzun illərini 
Bir gündə böyüyən bir ağac kimi 
Bir istək böyüyürdü ürəyimdə: 
Getmək bu dağlarla 
Bu ağ dumanlarla! 
 
Baxdım dörd yanıma, 
Heç nə vermirdi bir xəbər 
Bir cığırın olmasından. 
 
Qırıq bir küzədən 
Gizli-gizli sızan bir su kimi 
Bir qorxu sızırdı hər nədən. 
 
Döndüm gəldiyim yolumu. 
 - 60 - 
BİR GÖRÜNÜMÜN İKİ ZAMANI 
 
 
1 
 
Bağlanmışdı qamışa bir qayıq, 
Bir iynəcə qanadınca yüngül 
Bir şeh damlasınca şəffaf 
Bir aydınlıq doldurmuşdu qaranlıqdan 
Boşalmış içini.  
 
Sıyrılaraq toranlıqdan 
Açmışdı ağac-ağac 
Qoynunu artan işıqlara 
Gölün o tayında bir orman. 
 
Hər nə unutmuşdu ağırlığını, 
Hər nə çıxacaq kimiydi  
Bir azdan 
Bir quş kimi 
Yumurtadan. 
 - 61 - 
2 
 
Bir qayıq yan almışdı qamışlıqda, 
Enirdi içindən bir kişi. 
 
Ağır, həzin və qurtarıcı 
Bir musiqi yayılmışdı havaya, 
Eşidilməyən, 
Duyulan.   
 
Uzaqlaşırdı bir-bir ağacları 
Və itirdi böyüyən qaranlıqda  
Gölün o tayında bir orman. 
 
Əyilmişdi  
Hər nəyi doldurmuş bir ağırlıqdan 
Qayıqdan enən kişinin çiyinləri. 
