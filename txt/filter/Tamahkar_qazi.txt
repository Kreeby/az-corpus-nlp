 
Tamahkar qazı 
Biri vardı, biri yoxdu  Gültəkin adında gözəl bir qız var idi. Qızın  kimsəsi yox idi. 
Təkcə  yaşayır, zəhmətlə  pul qazanır, özünü dolandırırdı.  Gültəkin uşaq olanda 
atası çox vaxt kefli olur, anasını döyüb incidirdi.       
Axırıncı  dəfəki hadisə isə Gültəkinin heç vaxt yadından çıxmırdı.  
 Bir dəfə ər  çayın  gec hazır olduğuna görə arvadını  qəddarcasına  o qədər döydü 
ki, arvad qan qusmağa başladı.      
Gültəkinin isə əlindən  nə gələ bilərdi. O atasından çox qorxurdu. Təkcə ümid yeri 
anasının həmişə taxçada qoyduğu quran idi.  Gültəkin quranı qoynuna sıxıb, bu 
hay-küyün tez qurtarması üçün allaha yalvarırdı. Zavallı ana qan qusandan sonra 
qızını yanına çağırıb dedi: 
-Bala atan mənim sonuma çatdı, mən öləndən sonra o səni də mənim günümə 
salacaq. Qaç canını ondan qurtar. Qızcığaz ağlaya-ağlaya dedi: 
-Mən səni o vəhşinin yanında tək qoyub heç yerə getmirəm.  
Ana balasına yalvardı: 
-Mən sənə nə deyirəm eşit!  Nə qədər ki, sərxoşdu, çıx get. Sarı dağın lap 
yuxarısında bir mağara var. Əyin-baş götür, elə oradaca da yaşa. Qurd-quşla bir 
yerdə yaşamaq bu kişi ilə bir yerdə yaşamaqdan asandır. Bir də qızım bir gün atan 
məni həyətdə döyəndə yoldan keçən  bir dərviş bunu gördü və torbada mənə bir 
sehrli çubuq verib mənə  bir dua öyrətdi. Həmin duanı yadımdan çıxarmamaq üçün 
kağıza yazıb, çubuğun yanına qoymuşam. 
Atan həmin torbanı mənim əlimdən alıb, haradasa gizlədib. O heç bilmir ki, onlar 
nə üçündür. Çalış onları tap götür. Sehrli çubuğu nəyə vurursan, gözgörünməz 
olur. Duanı isə kimin üzünə oxuyursan, həmin adam buynuz çıxarır,  ikinci duanı 
oxuyanda buynuz yox olur.   
Gültəkin  bir söz demədi. Yığışdı, anası ilə görüşüb ayrıldı. Birinci gecəsini 
anasından uzaqda, mağarada necə keçirdi, bir allah  bilir.  Ertəsi günü eşitdi ki, 
anası ölüb. Elə bil öz tənhalığını daha çox hiss elədi. Evlərindən gətirdiyi  quranı 
qoynuna sıxıb, yalvardı ki, quran onun  qəddar atasına cəza versin.                       
Heç iki gün keçmədi ki,  Gültəkinin atasını  bağda sərxoş vəziyyətdə uzanıb yatan 
yerdə  ilan vurub öldürüb.  
 Yalnız bundan sonra Gültəkin evlərinə qayıtdı.  
İllər keçdi, Gültəkin böyüyüb ağıllı, gözəl bir qız oldu.  Qızın çox gözəl olmasına 
baxmayaraq O, heç bir cavana məhəl qoymur, özü də kişi paltarında gəzirdi ki, onu 
sevib-eləyən olmasın. 
Amma məsəl var deyərlər, «sən saydığını say, gör fələk nə sayır».  
Günlərin isti bir yay günündə  Gültəkin sərinləmək üçün  sərin dağ şəlaləsində 
çimirdi.  Bu vaxt  qızın bəxtindən  kəndin ən yekəbaş, dələduz  cavanı olan  
Ağaəli  də şəlaləyə gəlmişdi. Tərslikdən o qızı gördü, qız isə  ona kimsə baxdığını 
hiss etmədi. Kişi paltarını soyunmuş Gültəkini görəndə oğlanın ağlı başından çıxdı. 
Qız həqiqətən də çox gözəl idi.  Nəyin bahasına olur-olsun həmin qızla evlənməyi 
qərar verdi.  
Qız evə qayıdandan sonra Ağəli onlara gəldi. Gültəkin onu həyətdəcə qarşılayıb, 
onun cavabını verib, yola saldı.  
Ertəsi gün Ağaəli yenə onlara gəldi. Bu dəfə O qızın hirsli cavabından pərt oldu. 
Gördü qız salıb tərsliyinə, başladı kobudluğa və dedi: 
Sənə fikirləşməyə bir gün də vaxt verirəm. Əgər ağlın başıva gəlməsə səni götürüb 
qaçacağam.  
Gültəkin oğlanın dediyi sözdən çox qorxdu. Bir anlığa anasının keçirdiyi əzablı 
günlər gəlib gözünün qabağında durdu. Qız vahimələndi. Qorxudan bilmədi səhəri 
necə açdı. Sübh namazı qurtaran kimi Ağaəli Gültəkinin evinə gəldi.  
Qız qapının dalında gizlənmişdi. Elə ki, oğlan içəri girdi, bihuşdarı tozunu oğlanın 
üstünə töküb, qaçdı həyətə. Ağaəli üstü başından bu tozu təmizləyincə bihuşdarı öz 
təsirini  
göstərdi və oğlan tappıltı ilə yerə yıxıldı.       
Biçarə Gültəkin  yenə də paltar boxçasını götürüb dağdakı mağarada qaçıb 
gizləndi. 
 Elə ki qız oğlanın əlindən çıxır, arzusuna çatmayan Ağaəli, Gültəkindən nə yolla 
olur-olsun qisas almaq qərarına gəlir. 
Əvvəlcə gedir qazının yanına ki, qazı ağa kömək elə məni ifritənin əlindən qurtar. 
Başına gələnləri  isə qazıya belə danışır: 
-Qızın məndən çoxdandır ki, xoşu gəlirdi. Nə qədər mənə xəbər göndərirdisə də, 
mən ona öz qəti fikrimi dedim ki,  məndən sənə zorla ər ola bilməz. Amma sözümə 
qulaq asmadı. Səhər obaşdan məni gəlib evlərinə apardı ki, sənə çox vacib sözüm 
var. Mən də dedim yetim qızdır. Getməsəm yaxşı olmaz. Getdim. Dedi ki, sən bu 
gündən mənimlə qalmasan səni tilsimə salıb məhv edəcəyəm. Mən dedim heç 
olmasa camaatdan utan, o mənim üstümə bihuşdarı  töküb, əl-ayağımı bağladı. 
Cibimdə də bir-iki qızılım var idi bazara aparırdım ki,  bazardakı zərgər onlardan 
bir qəşəng bir qolbaq düzəltsin. Həmin qızılları da cibimdən götürüb qaçdı . 
Hannan-gecdən ayıldım, durub gəldim bura. Gültəkini bu kənddə qoymaq olmaz. 
O çox ifritədir.      
İnanırsan qazı ağa, mən heç onlara getmək istəmirdim, bir  də gözümü açıb, 
gördüm onlardayam. Onun atası mənə demişdi ki, onun qızı sehrkardır. Yazıq kişi 
evlərində olan davaların  hamısının da günahını qızında görürdü.     
Üstündəki bihuşdarı tozu hələ təmizlənmədiyindən Ağaəli onu da qazıya göstərdi. 
Qazı həmin tozu iyləyən kimi gördü  ki, doğrudan da bihuşdarı tozudur. Oğlanın 
dediklərinə bir az inansa da, Gültəkini tanıdığından  qız haqqında pis fikir demək 
istəmədi. Bu vaxt  Ağaəli cibindən bir qızıl çıxarıb qazıya göstərdi  və dedi: 
-Görürsən, qızıllardan biri cibimin dibində qalıb, həyasız bunu heç görməyib. 
İnanmırsansa al bax, özü də qoy səndə qalsın, verirəm sənə.  
Hədiyyə çox bahalı idi. Qazı da  pulgir və acgözün biri olduğundan ağlı başından 
çıxdı. O, gözlərinə inanmadı. Hələ ömründə ona belə bahalı rüşvət verən 
olmamışdı. Belə bahalı hədiyyəyə  görə, qazı özü kimi istəyirsən döyüb öldürməyə 
hazır idi.O, bir anın içərisində fikrini dəyişdi və qızın qarasınca danışmağa başladı: 
-Gör ifritə səni nə günə salıbsa, sən mənə bu boyda hədiyyə verirsən ki, sənin 
canıvı onun əlindən qurtaram. Oğlum, heç fikir çəkmə. Mən buna əncam çəkərəm. 
Bundan sonra qazı kənd camaatını meydana yığıb başa saldı ki, kənddə ifritə, 
tilsimkar peyda olub. Kim həmin ifritə qızı məhv eləsə, yeri cənnətdir. Camaat 
Gültəkini çox yaxşı qız bildiklərindən  çox heyfsiləndilər. Amma nə etsinlər, 
şeytan qızı yolundan döndərib. Onlardan Gültəkini yaxından tanıyanlar, onu çox 
istəyənlər  bunun iftira olduğunu dedilər. Qazı onları kafir adlandırdı. Camaatın 
çoxu isə qazıya inanıb, ifritəni görsələr, onu öldürəcəklərinə söz verdilər.  
Gültəkin isə heç nədən xəbəri olmayaraq, mağarada yaşayırdı. O indi bircə 
Ağaəlidən başqa heç kəsdən və heç bir heyvandan qorxmurdu.  
Artıq on gün idi ki, Gültəkin mağarada təkcə qalırdı. Günorta üstü qızın ən çox 
istədiyi rəfiqəsi Nazənin gəlib mağaraya çıxdı. Hər ikisi çox sevindi. Amma 
rəfiqəsinin gəlişinin səbəbini biləndə Gültəkini dəhşət aldı. O söz tapa bilmədi ki. 
Ağaəlinin haqqında desin. Öz doğma elinə-obasına qayıda bilməyəcəyinə görə çox 
pis oldu. Rəfiqəsi onu birtəhər başa saldı ki, burada qalmaq onun üçün qorxuludur, 
o başqa yerə getməlidir. Nazənin sözünü deyib, tez çıxıb getdi.  
Sən demə Ağaəli bilirdi ki, Nazənin gec-tez Gültəkinin yanına gələcək ki, camaatın 
ona qarşı olan nifrət və qəzəbini  çatdırsın. Ona görə də neçə gün idi ki,  Nazənini 
güdürdü. Nəhayət ki, Ağaəli istədiyinə çatdı. Gültəkinin  yerini  öyrəndi. Qazının 
adamları qızın əl-ayağını bağladılar, kəndə qədər atın arxasınca sürütdülər.  
Kəndə çatanda qızın üz-gözü al-qan içərisində idi.       
Gültəkini dərin bir quyuya saldılar ki, camaat yığılan kimi edam etsinlər. Qıza üç 
kişi keşik çəkirdi.  
Gültəkin ilk dəfə özündə gücsüzlük hiss elədi. O artıq özü də baş verən 
haqsızlıqdan bezmişdi. Halsız halda quyunun dibinə uzandı. Bir anlığa onu yuxu 
tutdu. Yuxuda ölüm ayağında da qızından nigaran olan anasını  gördü. Ana qızını 
öpdü və  sehrli çubuq olan torbanı ona uzatdı.          Gültəkin yuxudan dik atılıb 
oyandı. Elə bil onun qollarına qüvvət, dizlərinə taqət gəldi. Qız evlərinə gedib 
torbanı götürmək üçün nə yolla olursa olsun  quyudan çıxmalıydı. Bunun üçün bir 
yol fikirləşmək, keşik çəkənləri quyudan uzaqlaşdırmaq lazım idi. Gültəkin bunun 
üçün fırıldağa əl ataraq dedi: 
Mənə həqiqətən də sehrli olmaq vergisi verilib, indi mən edam ediləcəyəm, Amma 
mən istəyirəm ki, ölməmişdən qabaq doyunca yeyib, içəm. Mən sizə çoxlu qızıl-
gümüş yeri deyim, siz də onları götürəndən sonra mənə yemək gətirin.  
Kişilər sevindilər və təkliflə razılaşdılar. 
Bunun üçün mənə bir uzun kəndir lazımdır –deyə  Gültəkin dilləndi. 
Tamahkar nökərlər qıza inanıb tez qıza bir kəndir tapıb gətirdilər. Gültəkin kəndiri 
o tərəfə fırlatdı, bu tərəfə fırlatdı və dedi: 
- Ağ bulağın yanında bir böyük daş var, o daşı qaldırsanız altında çoxlu qızıl var. 
Amma götürəndə başınız davaya qarışmasın, tez gəlib mənə yemək-içmək gətirin.  
Bunu eşidən kişilər bir göz qırpımında gözdən itdilər. Gültəkin tez kəndiri 
quyunun yuxarısındakı ağaca atıb, quyudan çıxdı. Xəlvətcə evlərinə qaçıb torbanı 
tapdı. Həmçinin torbanın içərisində buynuz çıxması və yox olması üçün dua 
yazılmış kağız da var idi.  Çubuğu vurdu  evin küncündəki səhəngə. Səhəng 
gözəgörünməz oldu. Əlini səhəng olan yerə gəzdirəndə gördü ki, doğrudan da 
səhəng yerindədir. Çubuğu yavaşca vurdu öz başına və çıxdı həyətə.  Qonşular 
hərəsi öz işində idi. Qız başa düşdü ki, heç kəs onu görmür.   
Tez torbanı götürüb qaçdı qazının evinə. Qazı yemək yeyirdi. Üzünü qazıya tutub 
kağızdakı duanı oxudu: 
 Başın boşdur qoy dolsun  
 Boş başda buynuz olsun,     
 Öküz buynuzsuz olmaz 
 Qoşa buynuzun olsun! 
Qazının başından çox eybəcər bir buynuz çıxdı. Arvadı gəldi ki, süfrəni yığışdırsın, 
ərini görüb qəşş eləyib huşunu itirdi. Qazı nökərləri çağırdı. Nökərlər qazını görən 
kimi hərəsi bir tərəfə qaçıb getdi. Qazı ayağa qalxıb əmmaməsini başına qoyanda 
başa düşdü ki, buynuz çıxarıb.  
Gültəkin isə vaxt itirməyib düz yollandı Ağaəlinin evinə. Ağaəlini evdə tapmayıb 
bağa baxdı. Ağaəli orada özünü sərinə verib çay içirdi. Gültəkin Ağaəlini  də 
eybəcər bir görkəmə salıb yenə də gəldi girdi quyunun içinə.  
Ona keşik çəkən kişilər isə gəldilər Ağ bulağın yanındakı  daşı qaldırdılar, gördülər 
burada qızıldan-zaddan əsər əlamət də yoxdur. Amma daşın altında bir böyük arı 
şanı var idi. Arılar illərlə bura bal yığmışdılar. Həmin şanı götürüb, aralarında 
bölüşdürdülər.Deyinə-deyinə gəldilər Gültəkin olan quyunun başına. Çörək gətirib 
tapdıqları balı ləzzətlə yeməyə başladılar.      
Gültəkin onlardan bircə parça çörək istədi. Onlar isə çörək əvəzinə qızın başına 
daş, torpaq atmağa başladılar. Gültəkinin kişilərdən onsuz da acığı gəlirdi. Ona 
görə də onların bu hərəkətinə heç dözə bilmədi. Başladı onların üzünə dua 
oxumağa: 
 Başın boşdur qoy dolsun  
 Boş başda buynuz olsun,     
 Öküz buynuzsuz olmaz 
 Qoşa buynuzun olsun! 
 Nökərlər  bir-birlərində buynuz görəndə qışqırışıb qaçdılar.  
Qazıya xəbər çatdı ki, quyunun başında olan nökərlər də buynuz çıxarıb. Qazı o 
saat fikirləşdi ki, bu Gültəkinin – «o cadugar» qızın işidir. Qızı yanına gətizdirib 
dilə tutub dedi: 
-Qızım bəlkə mənim dərdimə bir əlac edəsən, mən bilirəm sən çox ağıllı qızsan. Nə 
qədər qızıl istəsən verərəm sənə. 
-Sənin qızılın-zadın mənə lazım deyil. Mən istəyirəm  sən necə  camaatı 
inandırmısan ki, mən cadugar, tilsimkaram, yalanıvı boynuva alasan. Qoy camaat 
bilsin ki, Ağaəli də sən də fırıldaqçısan, elə etməsən ömür boyu buynuzlu 
qalacaqsan- deyə Gültəkin qazının üstünə qışqırdı. 
Qazı fikirləşdi ki, qızı aldatmasa Ağaəli verən qızıl  
əlindən çıxacaq. Ona görə də dedi: 
-Mən belə buynuzla camaatın qabağına çıxsam, heç kəs mənim sözümü eşitməz.  
Gültəkin  gördü ki, qazı düz deyir. Ona görə də buynuzu yox eləmək duasını 
oxudu:  
Sənə buynuz yaraşır  
Sən buna edirsən  naz  
Buynuzu yox edirəm,   
Buynuzlu eşşək  olmaz 
Buynuzları yox olan qazı ürəkləndi və əmr etdi ki, qızı bayıra salsınlar.  
Gültəkin  elə bil buna hazır idi. Tez əzbərlədiyi duanı bir də oxuyub, qazıya ondan 
da böyük bir buynuz hədiyyə etdi. Sən demə bir adama ikinci dəfə dua oxuyanda, 
ondan da iki dəfə böyük buynuz yaranır. İndiki buynuzu elə ağır idi ki, qazı bu 
buynuzla heç tərpəşə bilmirdi.  
Gültəkin isə qazını daha da qorxutmaq üçün sehrli çubuğunun köməyi ilə yoxa 
çıxdı.     
Qazı hər yerə adam göndərdi, heç yerdə qızı tapa bilmədi. Axırda əlacı kəsildi. 
Bütün kənd camaatını meydana yığdırdı. Özü də arvadı ilə camaata xəbər göndərdi 
ki,   Gültəkinin heç bir günahı yoxdur, o çox yaxşı qızdır, bütün günahlar 
Ağaəlidədir. O qızı zorla almaq istəyib, qız razı olmayıb deyə qızı şərləyib. 
 Gültəkin də meydanda idi. Amma gözəgörünməz olduğundan  onu heç kəs 
görmürdü. Hamı deyilənlərə inandı.      
 Ağaəlini evindən zorla meydana dartıb gətirdilər. Camaat onun eybəcər 
buynuzlarını görüb ondan daha da zəhlələri getdi. Ağaəlini daşa basıb, kənddən 
qovdular.  
Gültəkin isə meydandan düz qazıgilə gəlib yapışdı onun eybəcər saqqalından və 
dedi: 
Sənə buynuz yaraşır  
Sən buna edirsən  naz  
Buynuzu yox edirəm,   
Buynuzlu eşşək  olmaz  
Bunu deyən kimi buynuzlar yox oldu. Gültəkin qazıya tapşırdı ki, bir də haqsız iş 
görsə ömürlük buynuzla qalacaq. Qazı ilə bir yerdə meydana getdilər. Camaat 
Gültəkini görüb onu alqışladı.  
Gültəkin anasının qəbri üstünə gedib ən çətin vaxtında ona kömək etdiyinə görə 
anasına «sağ ol» dedi və qəbrini  öpdü. Həmin gündən gözəl Gültəkin kişi paltarı 
geyməyini də tərgitdi. Buynuz çıxma duasını mən sizin üçün yazıram, bəlkə birdən 
lazım oldu. Kim isə sizə nahaqdan şər atsa, kimsə sizə yalan desə, təqsiriniz 
olmaya-olmaya sizə əl qaldırsalar onda bu duanı oxuyarsız: 
 Başın boşdur qoy dolsun  
 Boş başda buynuz olsun,     
 Öküz buynuzsuz olmaz 
 Qoşa buynuzun olsun! 
Duanın tərsi isə belədir: 
Sənə buynuz yaraşır  
Sən buna edirsən  naz  
Buynuzu yox edirəm,   
Buynuzlu eşşək  olmaz 
 
