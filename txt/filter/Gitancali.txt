GİTANCALİ. 
 
 
 
– Ey dustaq, söylə görüm sənə bu buxovları kim vurmuşdur?  
 
Dustaq dedi: – Mənim hökmdarım. Mən sərvət və qüdrətdə dünyada hamıdan üstün olacağımı güman 
edib, hökmdarımın bütün xəzinəsini öz xəzinəmə daşıdım. Məni yuxu basdıqda, ağam üçün 
hazırlanmış yatağa girib uzandım, ayılanda gördüm ki, mən öz xəzinəmin dustağıyam. 
 
– Ey dustaq, söylə görüm bu qırılmaz zəncirlərə səni kim bənd etmişdir? 
 
Dustaq cavab verdi: – Mən özüm. Bunları mən özüm belə qayğıkeşliklə döyüb bərkitmişəm. Güman 
edirdim ki, yenilməz qüdrətimlə bütün dünyanı əsir edib, tək özüm azad qalacağam. Gecə-gündüz bu 
zəncirin üzərində işləyib, onu alovların içində közərdib, möhkəm ağır zərbələrlə döydüm. Nəhayət, iş 
başa çatıb, zəncirin halqaları qırılmaz surətdə bir-birinə bənd olduqda, gördüm ki, o, mənim özümü 
zəncirləmişdir. 
 
 
 
* * *. 
 
Sən məni fani yaratmısan, hökmün belədir. 
 
Bu fani qəlibi sən fasiləsiz olaraq boşaldır və yenə yeni həyatla doldurursan. 
 
Bu xırdaca qamış tütəyi sən təpələrdə, dərələrdə gəzdirib, onda daim yeni melodiyalar çalıbsan. 
 
Sənin əllərinin ölümsüz təmasından mənim zəif qəlbim sevinclə dolur və deyilməmiş sözlər yaradır. 
 
Sənin bitib-tükənməz hədiyyələrin yalnız bu xırdaca əllərə nazil olur. Əsrlər gəlib keçir, amma sən o 
hədiyyələri daim əta edirsən və hələ də onlara yer tapılır. 
 
 
 
* * *. 
 
Sən mənə nəğmə oxumağı əmr edəndə sanıram ki, qəlbim qürurdan parçalanacaqdır. Sənin üzünə 
baxıram və gözlərim yaşla dolur. 
 
 
 
Həyatımın bütün dərdləri və həyəcanları şirin ahənglərə çevrilir, – ruhum dəniz üzərində uçan şən quş 
kimi qanadlanır. 
 
Bilirəm ki, mənim nəğməm sənə xoş gəlir. Bilirəm ki, sənin hüzuruna yalnız nəğmələrimlə gələ 
bilərəm. 
 
Nəğmələrimin geniş açılmış qanadları ilə sənin ayaqlarına təmas edirəm, halbuki, buna nail olmağa 
əsla cəsarət edə bilməzdim. 
 
Mən nəğmələrimin verdiyi sevincdən sərməst olaraq özümü unuduram və səni, mənim Allahımı, öz 
dostum adlandırıram. 
 
 
 
* * *. 
 
Bilmirəm sən necə nəğmə oxuyursan, ey ustad! Mən sakit bir heyranlıq içərisində dinləyirəm. 
 
Sənin nəğmələrin dünyaya nur saçır. Sənin nəğmələrinin nəfəsi səmalara yayılır. Sənin nəğmələrinin 
müqəddəs axını bütün əngəlləri yıxıb dağıdaraq irəliləyir. 
 
Qəlbim sənin nəğmələrinlə qovuşmaq həsrəti ilə yanır, amma səsimin bütün ciddi-cəhdi əbəsdir. Mən 
söz həsrətində yanıram, amma söz dönüb nəğmə ola bilmir, – mən də məyus-məyus fəryad edirəm. 
 
Ah, sən mənim qəlbimi öz nəğmələrinin nəhayətsiz toruna salıbsan, ey ustad! 
 
 
 
* * *. 
 
Ey canımın canı! Mən vücudumu həmişə təmiz saxlamağa çalışacağam, – bilirəm ki, bütün əzalarımda 
sənin həyatverici təmasının izi var. 
 
Mən xəyallarımı, fikirlərimi həmişə yalan və riyadan qorumağa çalışacağam, – bilirəm ki, sən işığı 
mənliyimdə yanmış olan həmin həqiqətsən. 
 
Mən öz qəlbimdən həmişə şəri qovmağa, məhəbbət bəsləməyə çalışacağam, – bilirəm ki, sən qəlbimin 
ən gizlin guşələrindəsən. 
 
Mənim məqsədim hər bir işimdə səni təzahür etdirməkdən ibarət olacaqdır, – çünki, bilirəm ki, sən 
məni himayə edəcəksən. 
 
 
 
* * *. 
 
İcazə ver bir anlığa sənin yanında oturum. İşimi sonra başa çatdıraram. 
 
Sənin üzünü görməkdən məhrum olduqda, mənim zəif qəlbim nə rahatlıq, nə dinclik bilir; zəhmətim də 
ucsuz-bucaqsız iztirablar dənizində sonsuz əzaba çevrilir. 
 
İndi yay öz nəfəsiylə, xışıltıları ilə pəncərəmdən girmişdir, çiçəkləmiş meşələrdə arılar vızıldaşır. 
 
Bu sükut və firavan asudəlik içərisində səninlə üz-üzə oturub, həyatı tərənnüm etmək vaxtı gəlib 
çatmışdır. 
 
 
 
* * *. 
 
Mənim arzularım çox, fəryadlarım şikayətlidir; amma sən bunları daim amansız surətdə rədd etməklə 
məni xilas etmisən. Mənim bütün həyatım sənin bu qüdrətli mərhəmətinlə doludur. 
 
Sən mənə diləmədiyim bu sadə və böyük hədiyyələri: – bu səmaları, bu vücudu, bu həyat və şüuru lütf 
etməklə, məni gündən-günə bunlara daha layiq edib ucaldırsan, məni hədsiz arzuların əsiri olmaqdan 
qoruyursan. 
 
Elə saatlar olur ki, mən sərməst oluram; elə saatlar olur ki, ayılır, məqsədimə çatmağa tələsirəm; amma 
sən amansızcasına məndən qaçırsan. 
 
Sən daim mənim diləklərimi rədd etməklə, məni zəif, saxta arzuların əsiri olmaqdan qorumaqla, səni 
tam dərk etməyə daha çox ləyaqət qazandırırsan. 
 
 
 
* * *. 
 
Bu çiçəyi dər və götür, – ləngimə. Qorxuram ki, solar və torpağa qarışar. 
 
Qoy sənin çələngində bu çiçəyə yer olmasın, amma onu sənin əlinin təmasından iztirab duymağa layiq 
gör və onu dər! Qorxuram ki, günün qurtardığını hiss etmərəm və qurban vermək vaxtı keçər. 
 
Bu çiçək şux deyil və ətri zəifsə də, nə qədər ki, gec deyil, onu dər və başqa çiçəklərlə bir yerə qoy. 
 
 
 
* * *. 
 
Mənim nəğməm bəzək-düzəyi atmışdır. Onun zər-zibası yoxdur. Bunlar bizim birliyimizi ləkələyərdi. 
Bunlar bizə mane olardı və sənin pıçıltılarını batırardı 
 
Sənin qarşında şairin şöhrətpərəstliyi utanıb puç olur. Ey ustad şair, mən sənin ayaqlarına qapanıram. 
Qoy mənim həyatım sənin səslərlə doldurduğun qamış tütək kimi sadə və həqiqi olsun. 
 
 
 
* * *. 
 
Şahzadə libası geymiş və qiymətli boyunbağılar taxmış uşağı artıq oyun sevindirmir, əynindəki libas 
onun hər addımını ağırlaşdırır. 
 
Paltarını cırmaq və ya çirkləndirməkdən çəkinərək o, öz aləmindən ayrılıb hərəkət etməyə qorxur. 
 
Ey ana, sənin qızıl bəzək-düzəyin uşağı sağlam torpağından ayırırsa, onu insan həyatının böyük 
gözəlliyinə qovuşmaqdan məhrum edirsə, bunlar onun xeyrinə deyildir. 
 
 
 
* * *. 
 
Ey nadan, sən öz-özünü çiynində daşımağa cəhd edirsən! Sən öz qapında sədəqə dilənirsən! 
 
Öz yükünü o adama ver ki, bütün bunları qaldırmağa gücü çatar və bu ağırlıqlar onun üçün bir 
nemətdir. 
 
Sənin arzun öz nəfəsi ilə çırağın alovunu bir anda söndürər. O arzular xəbisdir; xəbislərdən hədiyyə 
qəbul etməzlər. 
 
 
 
* * *. 
 
Budur sənin ayaqlarını qoyduğun yer, – ayaqların ən yoxsul, ən kimsəsiz, ən talesiz adamların 
arasındadır. 
 
Mən sənin qarşında pərəstiş etmək istərkən, o dərinliklərə irişə bilmirəm ki, orada sənin ayaqların ən 
yoxsul, ən kimsəsiz, ən talesiz adamların arasındadır. 
 
Qürur o yerə yol tapa bilməz ki, orada sən ən sadə geyimdə, ən yoxsul, ən kimsəsiz, ən talesiz 
adamların arasında gəzirsən. 
 
Mənim qəlbimə də elə bir yer yoxdur ki, orada sən ən yoxsul, ən kimsəsiz, ən talesiz adamların 
arasında məskən salmayasan . 
 
 
 
* * *. 
 
Mən bu dünya ziyafətinə çağırılmışdım və həyatım əziz tutulmuşdu. Gözlərim görürdü, qulaqlarım 
eşidirdi. 
 
Bu ziyafətdə mənə rübab çalmaq nəsib oldu və mən əlimdən gələni etdim. 
 
İndi soruşuram: nəhayət, o saat gəlib çatıbmı ki, mən içəri girib sənin çöhrəni görə bilim və sənə 
salamımı səssiz-sovsuz verə bilim? 
 
* * *. 
 
Nəğmə demə, mədh eləmə, təsbeh çevirmə! Qapıları bağlı olan bu məbədin tənha qaranlıq guşəsində 
kimə sitayiş edirsən? Aç gözlərini, – onda görərsən ki, Allahın qarşında yoxdur! 
 
O, həmin yerdədir ki, orada əkinçi sərt torpağı yumşalayır və daşyonan daşları parçalayır. O, onlarla 
birlikdə al günün və yağmurların altındadır, onun paltarı toz içindədir. Müqəddəs ridanı  çıxar at və sən 
də onun kimi onların yanına get. 
 
Azadlıqmı istəyirsən? Amma onu harada qazanmaq olar? Bizim Allahımız yaratmaq zəhmətini sevinə-
sevinə öz öhdəsinə almışdır. O, həmişəlik onlarla bağlıdır. 
 
Öz seyrcilik mövqeyindən çıxanda, çiçəkləri və buxurları tərk elə! Paltarın cır-cındıra dönərsə, nə olar, 
qoy dönsün! Sən Allahına sarı yönəl və onunla birlikdə alın təri tökərək zəhmət çək. 
 
Mənim səyahətim uzun sürəcək, yolum uzaqdır. Mən sübhün gərdunəsinə minib, yolumu dünyaların 
fəzalarından salıb, səyyarələr və ulduzlar aləmində iz buraxmışam. 
 
Bu yol ən uzaq, amma öz-özünə qovuşmaq üçün ən yaxşı yoldur; bu yol ən dolaşıq, amma nəğmənin 
ən mükəmməl sadəliyinə gətirib çıxaran yoldur. 
 
Yolçu hər yad qapını döyməlidir ki, nəhayət, öz qapısını tapa bilsin; bütün dünyanı gəzməlidir ki, 
nəhayət, həsrətində olduğu mehraba gəlib çatsın. 
 
Mənim baxışlarım ucu-bucağı olmayan ənginlikləri gəzdi, – və budur, gözlərimi yumaraq deyir: «Mən 
buralayam!» 
 
«Ah, bəs haradadır?» – fəryadı ilə göz yaşları çaya dönüb axır və onun suları dünyanı bu inamla 
bürüyür: «Mən varam!» 
 
 
 
* * *. 
 
Sənin hüzuruna gətirdiyim nəğməm bu günə qədər oxunmamış qalmışdır. 
 
Mən günlərimi rübabımı sazlamaqla, kökləməklə keçirmişəm. 
 
Ahənglər əlimdən qaçır, sözlər lazım olduğu kimi düzülmürdü; yalnız sudan doymayan atəşdən qəlbim 
parçalanırdı. 
 
Çiçək açılmırdı; yalnız külək ah çəkə-çəkə əsirdi. 
 
Mən onun üzünü görmədim, səsini eşitmədim; yalnız evimin qarşısındakı yolda sakit ayaq səsləri 
duydum. 
 
Uzun bir gün ona yer hazırlamaqla gəlib keçdi; amma çırağım yanmadı və mən onu öz evimdə qəbul 
edə bilmədim. 
 
Mən onunla görüşmək ümidi ilə yaşayıram; amma bu görüş müyəssər olmur ki olmur. 
 
 
 
* * *. 
 
Mən sənə nəğmə oxumaq üçün buradayam. Sənin sarayında mənim də bir guşəm var. 
 
Sənin dünyanda mənə iş yoxdur, mənim faydasız həyatım yalnız  məqsədsiz səslər halında özünü  
büruzə verə bilər. 
 
Gecə yarısı qaranlıq məbəddə sənə səssiz-səmirsiz xidmət etmək vaxtı çatdıqda, ey məlikəm, mənə əmr 
et, qarşında durub itaətlə nəğmə deyim! 
 
Sübhün havasında qızıl rübab səslənəndə, lütf et, məni səslə. 
 
 
 
* * *. 
 
Mən yalnız sənin icazəni gözləyirəm ki, nəhayət, özümü ona təslim edim. Bax buna görə də mən bu 
qədər fürsəti əldən verməkdə təqsirkaram. 
 
Gəlib qanun-qaydalarla mənim əl-qolumu möhkəm bağlamaq istəyirlər. Amma mən onlardan qaçıram. 
Çünki yalnız sənin icazəni gözləyirəm ki, nəhayət, özümü ona təslim edim. 
 
Adamlar məni məzəmmətləyib laqeyd adlandırırlar; şübhə etmirəm ki, onların hökmü haqlıdır. 
 
Bazar qurtarmış, işləyənlər azaddır, məni çağırmaqdan bir şey əldə etməyənlər qəzəblə uzaqlaşıb 
getdilər. Mən yalnız sənin icazəni gözləyirəm ki, özümü, nəhayət, ona təslim edim. 
 
 
 
* * *. 
 
Heyhat! Lotos çiçəkləndiyi gün mənim fikirlərim haradasa uzaqlarda idi və bundan xəbərim yoxdu. 
 
Mənim səbətim boş qaldı, çiçəyi də görən olmadı. 
 
Məni yalnız hərdən qəm-qüssə basır və mürgüdən ayılıb əsən cənub küləyində xoş bir ətrin şirin 
əlamətlərini duyurdum. 
 
Zorla seçilən bu şirinlik qəlbimi arzularla məst edirdi və mənə elə gəlirdi ki, bu özünə mücəssəmə 
axtaran yayın isti nəfəsi idi. 
 
Mən onda bilmirdim ki, o,mənə bu qədər yaxındır, o, mənim öz daxilimdədir, həmin mükəmməl 
şirinlik mənim öz qəlbimin dərinliklərində çiçəklənmişdir. 
 
 
 
* * *. 
 
Yağmurlu iyul ayının qatı alatoranlığında sən səssiz-səmirsiz gecə kimi hamıdan gizlənərək, duyulmaz 
addımlarla gəzinirsən. 
 
Bu gün coşqun şərq küləyinin təkidli çağırışlarına laqeyd olan səhər, gözlərini yumdu və daim parlaq 
olan lacivərd səmanı qatı bir pərdə bürüdü. 
 
Meşələrin nəğmələri susmuş, evlərin qapıları örtülmüşdü. Bu tənha küçədə sən yalqız bir yolçusan. Ey 
mənim yeganə dostum, ey mənim sevgilim, evimin darvazası açıqdır, – bir röya kimi ötüb keçmə. 
 
 
 
* * *. 
 
Sən susursansa, mən qəlbimi sənin sükutunla doldurub, özümü onun ixtiyarına verirəm. Mən gözlərini 
yummayan və itaətlə baş əyən ulduzlu bir gecə kimi sakitliyə riayət edərəm. 
 
Səhər mütləq açılacaq, qaranlıq yox olacaq və sənin səsin qızıl sel kimi səmadan yağacaqdır. 
 
Sənin sözlərin quşlarımın hər yuvasından nəğmə kimi səslənəcək, sənin melodiyaların sıx meşələrimin 
içində çiçəklər kimi açılacaqdır. 
 
* * *. 
 
Mən qayığa minməliyəm. Heyhat, sahildə üzücü, yorucu saatlar gəlib keçir! 
 
Bahar çiçəkləndi və çiçəklər soldu. İndi, budur, çiynimdə kimsəyə lazım olmayan çiçəklər yükü durub 
gözləyir və üzülürəm. 
 
Dalğaların xışıltısı artmış və sarı yarpaqlar uçuşa-uçuşa kölgəli çığıra tökülür. 
 
Bu nə boşluqdur! Havada o biri sahildən, uzaqlardan gələn nəğmə sədasının ehtizazını duyursanmı? 
 
 
 
* * *. 
 
Buludlar üst-üstə qalanır, işıq qaralır. Heyhat, ey sevglim, məni qapı ağzında tək-tənha niyə 
gözlədirsən? 
 
Gündüz iş və zəhmət zamanı mən camaat içində oluram, amma bu alaqaranlıq, sakit saatlarda yalnız 
sənin ixtiyarındayam. 
 
Sən özünü mənə göstərməsən, məni rədd eləsən, bilmirəm ki, yağışın altında bu uzun saatları necə 
keçirəcəyəm. 
 
Mən uzaq səmanın zülmətinə baxa-baxa ağlayıram, qəlbim əsən küləyə qoşulub sərgərdan-sərgərdan 
gəzir. 
 
 
 
* * *. 
 
Bu fırtınalı gecədə sən evində yoxsan, məhəbbət yollarındasan, dostum! Göylər, sanki, məyus-məyus 
fəryad edir. 
 
Bu gecə mən yata bilmirəm. Dəfələrlə qapımı açıb qaranlığa baxdım, dostum! 
 
İrəlidə heç bir şey görünmür. Görəsən, sənin keçdiyin yol haradadır? 
 
Bu yol mürəkkəb kimi qapqara çayın sahilindədirmi, bəlkə də, sən bu aldadıcı qaranlıqda tutqun bir 
meşənin uzaq talası ilə mənim yanıma gəlməyə tələsirsən, dostum, eləmi? 
 
 
 
* * *. 
 
Günəş sönüb qaranlıq çökdükdə, quşlar nəğmələrini kəsdikdə, yorğun külək sakitləşib yatdıqda, sən yer 
üzünü yuxu pərdəsinə bürüdüyün kimi, alaqaranlıqda başını əymiş lotosun ləçəklərini ehmalca 
yumduğun kimi, məni də qatı qaranlığın örtüyünə bürü. 
 
Hələ mənzilə çox qalmış, dağarcığı bomboş, paltarı cır-cındır, toz içində, özü taqətdən düşmüş 
yolçunun yoxsulluq və rüsvayçılığını yox elə, onu sənin qısa gecənin qaranlığında açmış çiçək kimi 
tərtəmiz elə. 
 
 
 
* * *. 
 
Mənə işıq ver, işıq! Onu öz arzularının coşqun alovlarında yandır! 
 
Sənin qismətin sönməz bir çıraq olmaqdır, ey ürək! Ah, ölüm sənin ən gözəl nəsibindir! 
 
Fəlakət sənin qapını döyüb xəbər verir ki, Allahın oyaqdır və səni gecənin zülmətində məhəbbət 
görüşünə çağırır. 
 
Göyləri bulud bürümüş, yağış durmadan yağır. Bilmirəm, məni belə həyəcanlandıran nədir, bilmirəm, 
mənə nə olmuşdur. 
 
Bir anlığa parlayan şimşək qaranlığı daha da qatılaşdırır, qəlbim məni gecənin musiqisinin apardığı 
cığırla əl havasına, qarasına addımlayır. 
 
İşıq ver mənə, işıq! Onu öz arzularının coşqun alovlarında yandır! 
 
Göy guruldayır, külək coşur. Gecə kömür kimi qapqara. Dağıt qaranlığı! Öz həyatınla məhəbbət 
çırağını yandır! 
 
 
 
* * *. 
 
Məni bu dünyada sevənlər hər vasitə ilə əllərində saxlamaq istəyirlər. Amma sənin eşqin elə deyil, – 
sənin eşqin onların sevgisindən güclüdür, həm də azadlığımı əlimdən almır. 
 
Məni sevənlər, onları unutmayım deyə, məni əsla tərk etmirlər. Amma günlər gəlib keçir, sən hələ də 
gözə görünmürsən. 
 
Öz dualarımda sənin adını çəkmirəmsə də, səni öz qəlbimdə daşımıramsa da, amma sənin mənə olan 
məhəbbətin mənim məhəbbətimi gözləyir. 
 
 
 
* * *. 
 
O gəlib yanımda oturdu, amma mən yuxudan ayılmadım. Ah nə böyük dərd! Mən nə dəhşətli yuxu 
görürdüm! 
 
O, gecənin sükutunda gəldi, əlində rübabı vardı, onun melodiyaları mənim röyalarımda səslənir. 
 
Əfsus, mənim gecələrim nə qədər səmərəsizdir! Ah, yuxuda nəfəsini duyduğum sevgilimi nə üçün 
görmürəm? 
 
 
 
* * *. 
 
Mən görüşə tək çıxdım. Amma gecənin bu sakit qaranlığında məni təqib edən kimdir? 
 
Mən ondan yaxamı qurtarmaq üçün yolumu dəyişirəm, amma əbəs yerə! 
 
Onun addımları toz qaldırır; o, söylədiyim hər bir sözə öz gur səsini qatır. 
 
Bu mənim kiçik «mənliyim», mənim utanmaq bilməyən hakimimdir. Amma onunla birlikdə sənin 
qapına yaxınlaşmağa utanıram. 
 
 
 
* * *. 
 
Yorğunluq gecəsi, qoy mən bütün ümidlərimi sənə bağlayıb yuxuya gedim. 
 
Mənim taqətdən düşmüş ruhumu sənə cüzi xidmət göstərməyə məcbur etmə. 
 
Bununla sən günün yorğun gözlərinə gecənin pərdəsini çəkirsən ki, oyananda onun baxışlarını yeni bir 
sevinclə canlandırasan. 
 
 
 
* * *. 
 
Məni bağlayan bəndlər möhkəmdir, amma onları qırmaq istədikdə, qəlbim əzab çəkir. 
 
Azadlıq! – Budur mənim bütün istədiyim, budur; amma ona ümid bağlamaq mənə ar gəlir. 
 
Mən bilirəm ki, sənin qəlbin ən qiymətli xəzinələrlə doludur; bilirəm ki, sən mənim ən yaxşı 
dostumsan, amma evimi doldurmuş zirzibili süpürüb atmağa gücüm çatmır. 
 
Əynimdəki paltar puç və fanidir. Amma ona qarşı nifrət və qəzəbdən alışıb yandığım halda, yenə o 
paltarı sevə-sevə geyirəm. 
 
Mənim günahlarım saysız-hesabsız, nöqsanlarım çox böyük, eyibim müqəddəs və ağırdır; amma xilas 
olmaq üçün sənə müraciət etdikdə, qorxudan titrəyirəm ki, diləyim yerinə yetər. 
 
 
 
* * *. 
 
Öz adımı verdiyim adam bu zindanda ağlayır. 
 
Mən bu zindanın divarlarını daim tikib ucaldıram; bu zindan gündən-günə səmaya ucaldıqca, mənim 
əsl mahiyyətim onun içində gizlənir. 
 
Mən bu divarın ucalığı ilə fəxr edirəm, onun ən xırda dəlmə-deşiyini torpaq və palçıqla suvayıram və 
öz həqiqi mahiyyətimi gözdən gizlədirəm. 
 
 
 
* * *. 
 
Səhər açıldıqda, onlar mənim evimə gəlib dedilər: «Biz burada yalnız kiçik bir guşə tutacağıq». Onlar 
dedilər: «Biz öz Allahına ibadətdə sənə kömək və onun mərhəmətlərinin ən cüzi bir hissəsini itaətlə 
qəbul elərik». Onlar sakit və itaətkar halda oturdular. 
 
Amma gecənin qaranlığında onlar üsyankarcasına, güclə mənim ibadətgahıma soxuldular və xain bir 
acgözlüklə Allahımın qurbangahındakı qurbanı qəsb etdilər. 
 
 
 
* * *. 
 
Qoy məndən elə cüzi bir şey qalsın ki, ona deyə bilim: sən – hər şeysən. 
 
Qoy mənim iradəmdən elə cüzi bir şey qalsın ki, mən səni hər yerdə duyum və hər şeyə ehtiyacım 
olduqda sənə müraciətlə hər saat öz məhəbbətimi izhar edim. 
 
Qoy məndən elə cüzi bir şey qalsın ki, səni heç bir zaman unuda bilməyim. 
 
Qoy mənim bağlarımdan ən cüzi bir şey qalsın ki, mən sənin məhəbbətinin telləri ilə sənin iradənə 
bağlanım. 
 
 
 
* * *. 
 
Orada ki fikir qorxu bilmir və insanın başı qürurla ucalır; 
 
Orada ki bilik azaddır; 
 
Orada ki dünya arakəsmələrlə qəfəslərə bölünməmişdir; 
 
Orada ki sözlər həqiqətin dərinliklərindən gəlir; 
 
Orada ki yorulmaz arzular əllərini mükəmməlliyə doğru uzadır; 
 
Orada ki şüurun parlaq bulağı barsız və qumlu çöllərində itib batmır; 
 
Orada ki ağıl və zəka yüksək arzulara və işlərə yönəlir: – 
 
Qoy mənim ölkəm həmin o azadlıq səmasının altında oyansın, ey mənim atam! 
 
 
 
* * *. 
 
Bütün gecəm, demək olar ki, onun əbəs intizarı ilə keçdi. Qorxuram ki, səhərə yaxın mən taqətdən 
düşüb yuxuya getdikdə, o, birdən mənim qapıma gələr. Ey mənim rəfiqələrim, qapıları onun üzünə 
açın, içəri girməyə ona mane olmayın. 
 
Onun addım səsləri məni oyatmazsa, xahiş edirəm, siz də məni oyatmayın. Mən istəmirəm ki, məni 
quşların gur nəğmələri və ya səhər günəşinin bayramında coşqun külək yuxudan oyatsın. Əgər birdən-
birə, hətta mənim ağam da qapıma gəlsə, qoyun sakit-sakit yatım. 
 
Ah, ey mənim yuxum, ey mənim əziz yuxum, sən yalnız onun təmasını gözləyirsən ki, yox olasan! Ah, 
ey mənim yumulmuş göz qapaqlarım, siz yalnız onun təbəssümünün işığında, o, yuxunun 
qaranlığından doğan bir röya kimi gəlib qarşımda durduqda açılacaqsınız! 
 
Qoy o, mənim qarşımda bütün şüaların və surətlərin birincisi kimi zahir olsun. Qoy mənim oyanmış 
qəlbimin ilk sevinc rəşəsi onun baxışlarından olsun! Qoy yuxunun qaranlığından işığa qayıtmaq ona 
sarı qayıtmaqla birləşsin. 
 
 
 
* * *. 
 
Məgər siz onun sakit addım səslərini eşitmədinizmi? 
 
O gəlir, gəlir, gəlir. 
 
O, hər an, hər əsr, hər gün, hər gecə gəlir, gəlir, gəlir. 
 
Mən çox həzin və şən nəğmələr oxumuşam, amma onların hamısı bu cür səslənir: o gəlir, gəlir, gəlir. 
 
Günəşli aprelin ətirli günlərində, meşə çığırı ilə o gəlir, gəlir, gəlir. 
 
Yağmurlu iyul gecələrinin qaranlığında, buludların guruldayan gərdunələrində o gəlir, gəlir, gəlir. 
 
Dərd ardınca gələn dərd onun addımlarıdır ki, mənim köksümü basır, onun addımlarının qızıl kimi 
təmasından qəlbimdə sevinc parlayır. 
 
 
 
* * *. 
 
Səndən diləyim budur, ey hökmdarım, qəlbimin misginliyini kökündən yıx, parçala! 
 
Mənə qüvvət ver ki, sevinc və kədərlərimə asanlıqla dözə bilim. 
 
Mənə qüvvət ver ki, məhəbbətim səmərəli olsun. 
 
Mənə qüvvət ver ki, yoxsulları heç bir zaman rədd etməyim və məğrur hakimiyyət qarşısında diz 
çökməyim. 
 
Mənə qüvvət ver ki, qəlbim gündəlik vurnuxmalardan uca olsun. 
 
Mənə qüvvət ver ki, bütün qüvvələrimi sevə-sevə sənin iradənə tabe edim. 
 
 
 
* * *. 
 
Güman edirdim ki, taqətim son həddinə yetdikdə, zəvvarlığım sona yetmişdir, qüvvətim tükənmiş və 
qaranlığın sükutu içərisində özümə sığınacaq axtarmaq vaxtı gəlib çatmışdır. 
 
Ancaq görürəm ki, sənin iradən hüdudsuzdur. Dodaqlarımda son sözlər can verdikdə, qəlbimdən 
yeniləri qopur; cığır itib batdığı yerdə, qarşımda yeni möcüzələr dünyası görünür. 
 
 
 
* * *. 
 
Bilmirəm ki, nə qədər uzun zamandan bəri sən mənə sarı gəlməkdəsən. Sənin günəşin və ulduzların 
səni məndən həmişəlik gizlədə bilməz. 
 
Çox-çox səhərlər və axşamlar sənin addım səslərini eşitmişəm, məni gizlin çağıran qasidin qəlbimin 
qapısını döymüşdür. 
 
Bilmirəm ki, bu gün nə üçün belə həyəcanlıyam, nə üçün qəlbimi sevinc həyəcanı bürümüşdür. 
 
Sanki, zəhmətimi başa çatdırmaq vaxtı gəlib çatmışdır və havada sənin xoş varlığının zəif ətrini 
duymaqdayam. 
 
 
 
* * *. 
 
 
 
Çox-çox günlər var ki, mənim qurumuş, susamış qəlbim yağış görməmişdir, ey Allahım! Səma 
tərtəmizdir, orada bir incə bulud kölgəsi də yoxdur, yağışın heç bir zəif əlaməti də görünmür. 
 
Lütf elə, ölüm kimi qapqara qəzəbli bir tufan göndər və şimşək qamçıları ilə bütün göy üzünü bu 
başından o başına qədər qamaşdır. 
 
Amma, ey Allahım, hər yerə nüfuz edən, ürəyi sonsuz bir məyusluqla yandıran bu sakit, durğun, yaxıcı 
və amansız bürkünü darmadağın elə! 
 
Qoy göylərdən bir şəfqət buludu nazil olsun, ata qəzəblənəndə ananın yaşla dolan gözlərinə bənzər bir 
bulud! 
 
 
 
* * *. 
 
Nə üçün sən hamıdan arxada durub kölgədə gizlənibsən, sevgilim? Onlar səni saymadan itələyə-itələyə 
tozlu yolla keçirlər. Mən çoxdan sənə qurban hazırlayıb burada intizar içində gözləyirəm, yoldan 
ötənlərsə çiçəklərimi bir-bir götürüb aparırlar, səbətim, demək olar ki, boşalmışdır. 
 
Səhər də gəlib keçdi, günorta da. Axşamın alatoranlığında mürgüdən göz qapaqlarım ağırlaşır. Evlərinə 
qayıdanlar mənə baxıb gülümsünürlər, mən utandığımdan od tutub yanıram. 
 
Dilənçi kimi durub, paltarımla üzümü örtmüşəm, məndən soruşanda ki nə istəyirəm, gözlərimi yerə 
dikib cavab vermirəm. 
 
Axı necə deyim ki, səni gözləyirəm, sən gələcəyini vəd edibsən. Axı necə deyim ki, utana-utana sənə 
yalnız öz yoxsulluğumu hədiyyə verə bilərəm! 
 
Ah, mən bu qüruru qəlbimin gizlin guşələrində saxlamışam. 
 
Mən otların üstündə oturub, gözlərimi göydən çəkmirəm. Sənin birdən-birə, necə dəbdəbə ilə gəlib 
çıxacağını xəyalıma gətirirəm: işıq saçılacaq, sənin gərdunən üzərində zərli yelpazələr yellənəcək, hamı 
heyrət içində yolun kənarında durub görəcək ki, sən öz gərdunəndən düşüb, həya və qürurundan yay 
küləyinin altında sarmaşıq kimi əsən bu cındır geyimli qızı yerdən qaldırıb öz yanında oturdursan. 
 
Amma vaxt ötüb keçir, sənin gərdunənin təkər səsləri gəlmir. Yanımdan gurultu və hay-küylə dəbdəbəli 
mərasim dəstələri gəlib keçir. Yoxsa sən hələ də hamının arxasında, kölgədə dinməz-söyləməz 
duracaqsan? İndi mən gözləyəcək və boşa çıxan arzularımın əzabını çəkə-çəkə ağlayacağam. 
 
 
 
* * *. 
 
Qoy qəlbim daim təkrar etsin ki, mən sənin, yalnız sənin həsrətinlə yanıram! 
 
Məni gecə-gündüz utandıran bütün arzularım saxta və fanidir. 
 
Gecə öz zülmətində işığa olan həsrət və diləyini gizlədiyi kimi, mənim varlığımın dərinliklərindən də 
yalnız bir fəryad qopur: mən sənin, yalnız sənin həsrətinlə yanıram! 
 
Fırtına var gücü ilə sükunətlə çarpışa-çarpışa sükunət axtardığı kimi, mənim qəlbim də məhəbbətə qarşı 
üsyan edir və onun bu fəryadı kəsilmir: mən sənin, yalnız sənin həsrətinlə yanıram! 
 
 
 
* * *. 
 
Ürək sərtləşəndə və yanıb quruduqda, mərhəmət yağmuru kimi mənim üstümə yağ. 
 
Həyatda fərəh və sevinc olmayanda, nəğməni sel kimi axıt. 
 
Dövrəmdə hər tərəfdən günün vurnuxması gurultu qaldırdıqda, ey sükunət ilahəsi, yanıma gəl və mənə 
dinclik, asudəlik gətir. 
 
Boş qalmış qəlbim gizlənib sıxıldıqda, ey mənim hökmdarım, qapıları taybatay aç və şahanə bir 
dəbdəbə ilə içəri gir. 
 
Aldadıcı arzular şüurumun gözlərini qamaşdırdıqda, ey ulu və xeyirxah Tanrım, ildırım və şimşəklərini 
yağdır. 
 
* * *. 
 
Qoy mənim son nəğməmdə bütün sevinclər: yer üzünü bol-bol sıx otlara qərq edən sevinc, həyat və 
ölüm adlanan əkizləri ucsuz-bucaqsız yer üzərində rəqs etdirib hərləndirən sevinc, fırtınaya qarışaraq 
həyatı gülüşlə sarsıdıb oyadan sevinc, iztirabın çiçəkləmiş qızıl lotosu üzərinə göz yaşları kimi qonmuş 
sevinc, bütün var-yoxunu torpağa döndərən və sözə biganə olan sevinc birləşsin. 
 
 
 
* * *. 
 
Bəli, ey qəlbimin sevimlisi, mən bilirəm ki, yarpaqlarda rəqs edən bu zərli işıq, göy üzündə tənbəl-
tənbəl üzən bu buludlar, üzümə sərinlik gətirən bu nəsim yalnız sənin məhəbbətindir. 
 
Səhər işığı gözlərimi nura qərq edir: bununla sən mənim qəlbimə xəbər göndərirsən. Sənin çöhrən 
səmanın yüksəkliklərindən boylanır, sənin gözlərin mənim gözlərimin içinə baxır və mənim qəlbim 
sənin ayaqlarına təmas edir. 
 
 
 
* * *. 
 
Sən taxtından enib mənim daxmamın astanasında durdun. Mən təkdim, nəğmə oxuyurdum və mənim 
nəğməm sənə çatırdı. Sən taxtından enib daxmamın astanasında durdun. 
 
Sənin sarayında çoxlu adlı-sanlı xanəndələr var, sarayında daim nəğmələr yüksəlir, amma mənim sadə, 
həzin nəğməm sənin qəlbində məhəbbət hissi oyatdı. Bu nəğmə dünyanın böyük musiqisinə qarışdı və 
mənə mükafat olaraq sən, əlində çiçək gəlib daxmamın astanasında durdun. 
 
 
 
* * *. 
 
Mən yolun kənarında gözləyib kölgənin işığı əvəz etməsini və yağmur yağmasını seyr etməkdən fərəh 
duyuram. 
 
Naməlum dünyaların qasidləri məni salamlayıb, tələsə-tələsə gedirlər. Qəlbim fərəhlə dolur və əsən 
küləyin nəfəsi mənə ləzzət verir. 
 
Sübh açılandan qaranlıq çökənə qədər mən qapımın ağzında oturub, bilirəm ki, birdən-birə belə 
xoşbəxt bir an olacaq, səni görəcəyəm. 
 
Mən tək-tənha gülümsünə-gülümsünə nəğmə oxuyuram. Hava isə ümid ətri ilə doludur. 
 
 
 
* * *. 
 
Səhər tezdən biz pıçıltı ilə bir-birimizə dedik ki, yalnız səninlə mən qayıqla üzməyə çıxacağıq və bu 
dünyada heç bir kəs bizim bu sonsuz və məqsədsiz səyahətimizdən xəbər tutmayacaqdır. 
 
Bu uçsuz-bucaqsız okeanda sən sakit-sakit, ürəkdən təbəssüm etdikcə, mənim nəğmələrim sözlə 
məhdudlaşmadan, dalğalar kimi sərbəst axacaqdır. 
 
Məgər hələ vaxt gəlib çatmamışdırmı? 
 
Hələ işin var? Budur, artıq yer üzünə axşam çökür və günün sönən işığında dəniz quşları öz yuvalarına 
sarı uçuşur. 
 
Kim bilir zəncirlər nə zaman açılacaq və qayıq qürubun son şöləsi kimi gecənin içində nə vaxt gözdən 
itəcəkdir? 
 
 
 
* * *. 
 
Mən səni gözləmirdim, ey sultanım, sən mənim qəlbimə çağırılmadan, tanımadığım izdihamdan bir 
nəfər kimi daxil oldun və həyatımda əbədiyyət möhrü ilə ötəri anlar damğalayıb getdin. 
 
Bu gün mən təsadüfən onları xatırlayıb, sənin qoyduğun nişanələrə baxdıqda, gördüm ki, onlar toza 
dönüb mənim boş, unudulmuş günlərimin sevinc və kədərlərinə qarışmışdır. 
 
Sən mənim uşaqlıq oyunlarımdan üz çevirmədin və öz uşaq otağımda eşitdiyim addım səsləri 
ulduzdan-ulduza əks edən həmin səslərdir. 
 
 
 
* * *. 
 
Səhərin sükut dənizini quşların civiltisindən xırdaca dalğalar çulğamışdır; yol kənarındakı çiçəklər 
şəndir; buludların aralarından zər səsləri axır, – bu zaman biz heç bir şeyə diqqət yetirmədən, qayğılı-
qayğılı öz yolumuzla gedirdik. 
 
Biz şən nəğmələr oxumur, əylənmirdik; biz kənddəki bazara girmədik, dinməz-söyləməz gedir və 
gülmürdük. Yolda addımlarımızı ləngitmirdik. Zaman keçir və biz addımlarımızı daha da 
sürətləndirirdik. 
 
Günəş dik başımız üstündə ucaldı, göyərçinlər kölgədə quruldaşırdı. Qurumuş yarpaqlar günortanın isti 
havasında rəqs edib hərlənirdi. Balaca çoban əncir ağacının kölgəsində mürgüləyə-mürgüləyə xəyala 
getmişdi, mən də bulaq kənarında otun üstünə uzandım ki, yorulmuş əzalarım bir qədər dincəlsin. 
 
Yol yoldaşlarım məni lağa qoydular. Onlar başlarını dik tutub, tələsik yollarına davam etdilər; bir dəfə 
də dönüb geri baxmadılar, bir dəfə də oturub dincəlmədilər. Onlar bürkülü mavi dumanlıqda uzaqlarda 
gözdən itdilər. Onlar dərələrdən, təpələrdən keçib, uzaq ölkələrdə gözdən itdilər. Ey qəhrəman dəstə, 
sənin bitib-tükənməz yolun uğurlu olsun! İstehza və məzəmmətlər məni ayağa qalxmağa məcbur etdi, 
amma qəlbimdə əks-səda tapmadı. 
 
Yaşıl alatoranlığın gün işığında cilvələnən sükunəti mənim qəlbimə axırdı. Mən zəvvarlığımın 
məqsədini unudub, müqavimət göstərmədən kölgələr və nəğmələrdən hörülmüş sükunət aləminə qərq 
oldum. 
 
Nəhayət, mürgüdən ayılıb gözlərimi açdıqda, gördüm ki, sən qarşımda durubsan və təbəssümünlə 
mənim yuxumu dağıdırsan. Mən elə qorxurdum ki, yolum uzun və yorucu, sənə qovuşmaq çox çətin 
olacaqdır. 
 
 
 
* * *. 
 
Mən kəndin küçəsində qapı-qapı gəzib, sədəqə diləyirdim ki, birdən sənin qızıl gərdunən füsunkar bir 
röya kimi zahir oldu, ey şahlar şahı! 
 
Qəlbimdə ümidlər oyandı, mənə elə gəldi ki, yaman günlərim qurtarmışdır; durub gözləyirdim ki, 
diləmədiyim sədəqə xəzinələri dövrəmə səpiləcəkdir. 
 
Gərdunə qarşımda durdu. Sən mənə nəzər yetirib, gülümsünə-gülümsünə gərdunədən düşdün. Mən 
duydum ki, nəhayət, ömrümün xoşbəxt çağı yetişmişdir. Amma sən birdən-birə sağ əlini uzadıb dedin: 
«Mənə sədəqə verəcəksən?» Ah, əlini açıb dilənçidən sədəqə diləmək, bu nə şahanə bir əda idi! Mən 
utanıb, çaşqın-çaşqın durmuşdum, sonra dağarcığımdan asta-asta xırdaca bir dən çıxarıb sənə verdim. 
 
Axşam mən öz dağarcığımı silkəyib çırpdıqda, döşəməyə xırdaca bir qızıl dən düşdüyünü gördükdə, 
dərin heyrət içində qaldım. Mən acı-acı ağlayıb heyifsilənirdim ki, niyə sənə hamısını verməmişəm. 
 
 
 
* * *. 
 
Gecənin qaranlığı qatılaşırdı. Gündüz işlərimiz qurtarmışdı. Güman edirdik ki, axırıncı qonaq da gəlib 
çıxmışdır; kənddə bütün qapılar bağlı idi. Amma kimsə dedi: 
 
– Hələ şah da gələcək. Biz gülüb dedik: 
 
– Yox, belə şey ola bilməz. 
 
Bizə elə gəldi ki, kimsə qapını döydü, amma düşündük ki, yəqin küləkdir. Çırağı söndürüb yatmaq 
istədik. Amma kimsə dedi: 
 
– Bu, qasiddir. Biz gülüşüb dedik: 
 
– Yox, küləkdir! 
 
Gecəyarısı bir səs gəldi. Biz yuxulu-yuxulu güman etdik ki, bu, uzaqlarda çaxan ildırım səsidir. Yer 
tərpəndi, divarlar titrədi və biz yuxudan ayıldıq. Amma kim isə dedi ki, bu səslər təkər səsləridir. Biz 
yuxulu-yuxulu pıçıldadıq: 
 
– Yox. Göy gurultusudur. 
 
Təbillər çalındıqda, hələ hava qaranlıqdı. Car səsi gəldi: «Qalxın! Ləngiməyin!» 
 
Biz əllərimizi ürəyimizə basıb, qorxudan titrəyirdik. Kim isə dedi: 
 
– Bir baxın, padşahın bayrağıdır!  
 
Biz çığıra-çığıra ayağa qalxdıq. 
 
 – Daha ləngimək olmaz! 
 
Padşah gəlmişdir, amma məşəllər hanı, çələnglər hanı? Hanı onun taxtı? Ah, ar olsun! Ah, rüsvay 
olduq! Hanı saray? Hanı bəzək-düzək? 
 
Kim isə dedi: 
 
– Bu hay-küy əbəsdir! Onu boş əllərlə salamlayın. Onu boş otaqlara aparın. 
 
Açın qapıları, qoy şeypurlar səslənsin! Bizim qaranlıq, məskənimizin padşahı qaranlıq gecədə gəlib 
çıxdı. Göydə ildırımlar guruldayır! Şimşəklərin işığından qaranlıq sarsılır! Bir parça cındır həsir 
götürüb həyətə sər! Dəhşətli gecənin padşahı, gözlənmədən, fırtına ilə birlikdə gəlmişdir. 
 
 
 
* * *. 
 
Mən sənin sinəni bəzəyən qızılgül həmailini səndən istəməyi arzulayırdım, amma cürət etmədim. 
Səhərə qədər, sən evdən çıxıb gedənə qədər gözlədim ki, yatağından onun tör-töküntüsünü toplayım. 
Sübh açılanda, mən eynən bir dilənçi kimi heç olmazsa bir ləçəkciyin qalıb-qalmadığını axtarırdım. 
 
Heyhat, mən nə tapa bildim? Sənin məhəbbətindən nə qalmışdı? Nə çiçəklər, nə ətirlər, nə ətirli su ilə 
dolu qab. Alov kimi parıldayan, ildırım zərbəsi kimi ağır, iri bir qılınc qalmışdı. Səhərin təravətli işığı 
pəncərədən mənim yatağıma düşmüşdür. Sübhün quşcuğazı civildəyə-civildəyə soruşur: «Ey qadın, bəs 
sənə nə qaldı?» 
 
Bəli, nə çiçəklər, nə ətirlər, nə ətirli su ilə dolu qab, – yalnız sənin dəhşətli qılıncın. 
 
Oturub heyrətlə düşünürəm, sənin bu hədiyyən mənim nəyimə gərəkdir? Onu gizlətməyə mənim yerim 
yoxdur. Zəif bir məxluq olan mənim üçün onu gəzdirmək ayıbdır, onu bağrıma basanda, məni incidir. 
Amma bununla bərabər, bu hədiyyəni, əzablarımın yükünü qürurla qəlbimdə daşıyacağam. 
 
İndən belə, bu dünyada artıq qorxu mənə hakim ola bilməyəcəkdir, mənim hər döyüşümdə sən qalib 
gələcəksən. Sən ölümü mənə bir yol yoldaşı kimi göndəribsən və mən öz həyatımı ona bəxş edəcəyəm. 
Sənin qılıncın məndədir. O, mənim buxovlarımı qırıb parçalaya bilər, artıq bu dünyada mənim üçün 
qorxu yoxdur. 
 
Ey qəlbimin sultanı, indən belə, bütün bəzək-düzəyi atacağam, mən artıq utancaq zəif bir qız deyiləm, 
artıq bir guşəyə çəkilib ağlaya-ağlaya gözləməyəcəyəm. Sən öz qılıncını mənə verdin, mənə bəzək 
lazım deyil! 
 
 
 
* * *. 
 
Sənin ulduzlarla bəzənmiş və məharətlə cəvahirat düzülmüş qolbağın çox gözəldir. Amma sənin 
qılıncın, onun tiyəsi – ilahi Vişnu  quşunun gərilmiş və üstünə qürubun qəzəbli pəmbə şöləsi düşmüş 
qanadı kimi parıldayan tiyəsi daha da gözəldir. 
 
Bu tiyə həyatın son şöləsi kimi cilvələnir. O, bircə qüdrətli şöləsi ilə bütün yerə məxsus vurnuxmaları 
yox edən saf kainat alovu kimi parıldayır. 
 
Sənin cəvahiratla bəzənmiş qolbağın çox gözəldir; amma, ey ildırımlar hakimi, sənin qılıncın elə 
sonsuz bir gözəlliyə, elə bir dəhşətə malikdir ki, ona nə baxmaq, nə də o barədə düşünmək mümkün 
deyildir. 
 
Mən səndən heç bir şey diləmədim; mən sənə öz adımı demədim. Sən gedəndə mən dinməz-söyləməz 
durmuşdum. Mən quyunun yanında ağacın əyri kölgəsi altında durmuşdum, qadınlar saxsı sənəklərini 
ağzına qədər su ilə doldurub gedirdilər. 
 
Onlar məni çağırıb deyirdilər: «Gəl bizimlə gedək, artıq səhər ötüb, günorta yaxınlaşır». Amma mən 
tutqun düşüncələrə dalıb xəyal içində ləngiyirdim. 
 
Sənin mənə necə yaxınlaşdığını duymadım. Mənə baxanda, sənin nəzərlərin qəmgin idi, bu sözləri 
mənə deyəndə, səsin yorğun idi: «Ah, mən susuzluqdan yanan bir yolçuyam». Mən oyaq ikən daldığım 
yuxudan ayılıb, öz sənəyimdən sənin ovcuna su tökdüm. Başımızın üstündə yarpaqlar xışıldayırdı. 
Meşənin dərinliyində ququ quşu quğuldayır və yolun döngəsindən babla  çiçəklərinin ətri gəlirdi. 
 
Sən mənim adımı soruşanda, utandığımdan donub qalmışdım. Düzü, axı mən sənin üçün nə etmişdim 
ki, sən məni xatırlayasan? Amma sənə su verməyim və susuzluğunu yatırtmağım bir xatirə olaraq 
mənim qəlbimdə yaşayacaq və onu xoş duyğularla dolduracaqdır. Günorta yaxınlaşır, quşlar yorğun-
yorğun ötüşür, başım üzərində nim  ağacının yarpaqları xışıldayır, mən isə oturub hey fikirləşir, 
fikirləşirəm. 
 
 
 
* * *. 
 
 
 
Sənin qəlbin yorğundur, mürgüdən göz qapaqların hələ yumulur. 
 
Məgər hələ eşitməyibsənmi ki, çiçək artıq tikanların arasında şahanə bir parıltı ilə açılmışdır? Oyan, 
oyan! Vaxtı boş-boşuna itirmə! 
 
Daşlı cığırın bitdiyi yerdə, saf sükut diyarında dostum tək-tənha oturmuşdur. Onu aldatma. Oyan, oyan! 
 
Nə olsun ki, səma hələ günorta bürküsündə titrəşir? Nə olsun ki, yaxıcı qumlar atəş ridasını yerə 
sərmişdir? 
 
Məgər sənin qəlbinin dərinliyində sevinc yoxmu? Məgər sənin hər bir addımında, yolun rübabında 
dadlı əzab musiqisi səslənməyəcəkmi? 
 
 
 
* * *. 
 
Bax buna görə mənim qəlbimdə sənin sevincin bu qədər böyükdür. Bax buna görə sən tənəzzül edib 
yanıma gəlibsən! Ey göylər hökmdarı, mən olmasaydım sənin məhəbbətin nə olacaqdı? 
 
Sən məni bütün xəzinələrinə şərik edibsən. Qəlbim sənin sevincinin sonsuz cilvələri ilə doludur. 
Həyatımın hər anında sənin iradən əyandır. Ey şahlar şahı, sən məni əsir etmək üçün gözəllik qiyafətinə 
giribsən. İndi, budur, sənin məhəbbətin sevgilinin məhəbbətiylə qarışmış və sən onların mükəmməl 
birliyində aşkarsan. 
 
 
 
* * *. 
 
İşıq, mənim işığım, dünyanı dolduran işıq, gözləri oxşayan işıq, ürəyi fərəhləndirən işıq... 
 
Ah, işıq, həyatımın qəlbində rəqs edir, ey sevgilim! İşıq eşqimin rübabının tellərini dilləndirir, ey 
sevgilim! Göy təlatümə gəlir, külək çoşur, yer üzərini gülüş çulğayır. 
 
Pərvanələr işıq dənizində yelkənlərini açır. İşıq dalğalarında zanbaqlar və yasəmənlər cilvələnir. 
 
İşıq hər buludun üzərinə zər kimi səpilir, ey sevgilim. Bol-bol almaz yağır. 
 
Şənlik yarpaqdan-yarpağa axır, sevgilim, fərəh və sevincin hədd-hüdudu yoxdur. Səmanın nəhri 
yatağından aşıb daşmışdır. Hər yeri sevinc seli bürüyür. 
 
 
 
* * *. 
 
Nəhayətsiz dünyaların dəniz sahilində uşaqlar görüşürlər. Ucsuz-bucaqsız səma sakit, aramsız sular 
coşqundur. Nəhayətsiz dünyaların dəniz sahilində uşaqlar çığırışa-çığırışa, oynaşa-oynaşa görüşürlər. 
 
Onlar qumdan evciklər tikir, içi boş çınqıllarla oynayırlar. Onlar solmuş yarpaqlardan xırdaca gəmilər 
qayırır, gülümsünə-gülümsünə gəmilərini ucsuz-bucaqsız dənizə buraxırlar. Uşaqlar dünyaların dəniz 
sahilində oynayırlar. 
 
Onlar üzmək bilmir, tor atmaq bacarmırlar. İnci axtaranlar suyun dibinə baş vururlar, tacirlər öz 
gəmilərində gəlirlər, uşaqlar isə xırdaca daşları yığır, yenə atıb səpələyirlər. Onlar hamısı gizlin 
xəzinələr axtarır, onlar tor atmağı bacarmırlar. 
 
Dənizin dərinlikləri gülür, sahilə yaxın suların təbəssümü solğun-solğun parıldayır, ölüm gətirən 
dalğalar körpəsinin beşiyini yırğalayan ana kimi uşaqlara boş mahnılar oxuyur. Dəniz uşaqlarla oynayır 
və sahil sularının təbəssümü solğun-solğun parıldayır. 
 
Nəhayətsiz dünyaların dəniz sahilində uşaqlar görüşür. Səmaların yolsuz-rizsiz ənginliklərində fırtına 
qopur, gəmilər sularda qərq olur, ətraf ölümlə dolur, amma uşaqlar oynayır. Nəhayətsiz dünyaların 
dəniz sahilində yığın-yığın uşaqlar var. 
 
* * *. 
 
Əsgərlər ilk dəfə öz hökmdarlarının sarayından çıxdıqda, bəs onların gücləri, qüdrətləri necə oldu? 
Onların yaraq-yasağı harada qaldı? 
 
Onlar öz hökmdarlarının sarayından çıxdıqları gün miskin və aciz görünürdülər və başlarına dolu kimi 
oxlar yağırdı. 
 
Əsgərlər öz hökmdarlarının sarayına qayıtdıqda, bəs onların gücləri, qüdrətləri necə oldu? 
 
Onlar qılınclarını, oxlarını, yaylarını atmışdılar; onlar öz hökmdarlarının sarayına qayıtdıqları gün 
üzlərində əmin-amanlıq əlamətləri vardı və öz həyatlarının bəhrəsini arxada qoyub gəlmişdilər. 
 
 
 
* * *. 
 
Körpənin gözlərinə qonan yuxu, kim bilir haradan gəlir? Bəli, deyirlər ki, onun məskəni işıldaquşların 
solğun işıq saçdıqları meşənin alatoranlığında əfsanəvi bir kənddədir; orada iki zərif füsunkar tumurcuq 
var. Yuxu körpənin gözlərindən öpməyə oradan gəlir. 
 
Körpə yatdıqda, dodaqlarında oynaşan təbəssüm, kim bilir harada əmələ gəlir? Bəli, deyirlər ki, 
ayparanın ilk solğun şöləsi əriməkdə olan xırdaca payız buludunun kənarına toxunur və şehli səhərin 
arzularından təbəssüm yaranır: bu, yatmış körpənin dodaqlarında oynaşan həmin təbəssümdür. 
 
Körpənin tombul yanaqlarında çiçəklənən o xoş, zərif qızartı, kim bilir harada gizlənibmiş? Bəli, anası 
hələ gənc qız olduqda, həmin bu qızartı onun qəlbini zərif, dilsiz-ağızsız məhəbbət sirri ilə 
doldurmuşdu, – körpənin yanaqlarında çiçəklənən o xoş, zərif qızartı oradandır. 
 
 
 
* * *. 
 
Balacan, mən sənə ala-bula oyuncaqlar gətirəndə, başa düşürəm ki, buludlarda və suda rənglərin 
cilvələnməsi nədəndir və nə üçün çiçəklərin rəngi belə şuxdur, – çünki mən sənə ala-bula oyuncaqlar 
bağışlayıram, balacan. 
 
Səni oynatmaq üçün mən mahnı oxuduqda, başa düşürəm ki, nə üçün yarpaqlar musiqi kimi səslənir və 
nə üçün dalğalar səs-səsə verib, onları dinləyən torpağa nəğmə oxuyurlar,— çünki mən səni oynatmaq 
üçün mahnı oxuyuram. 
 
Mən sənin xırdaca ovuclarına şirniyyat qoyduqda, başa duşürəm ki, nə üçün çiçəyin piyaləsi bal ilə 
dolu və meyvələr şirin olur, – çünki mən sənin xırdaca ovuclarını şirniyyatla doldururam. 
 
Mən səni gülümsündürmək üçün üzündən öpdükdə, ey mənim dövlətim-varım, başa düşürəm ki, nə 
üçun səhər şəfəqində göylərdən belə fərəh yağır və yay nəsimi bədənimə belə ləzzət verir, – çünki səni 
gülümsündürmək üçün öpürəm. 
 
 
 
* * *. 
 
Mənim dolub daşan həyat qədəhimdən sən necə bir ilahi şərbət içmək istərdin, xudaya? 
 
Ey şair, öz əsərini mənim gözlərimlə gördükdə və mənim qulaqlarımla öz əbədi ahəngini dinməz-
söyləməz dinlədikdə, fərəh duyursanmı? 
 
Sənin aləmin mənim ağlımda sözlər yaradır, sənin fərəhin bunlara musiqi əlavə edir. Sən məndə 
məhəbbət şəklində öz əksini tapır və məndən öz ləzzətini duyursan. 
 
 
 
* * *. 
 
Boş keçən günlərimdə mən itirilmiş vaxtın dərdini çəkirdim, amma o itirilməmişdir, ey mənim 
hökmdarım. Həyatımın hər anı sənin əlindədir. 
 
Varlığın qəlbində gizlənmiş olan sən, toxumları cücərtiyə, tumurcuqları çiçəyə və çiçəkləri meyvəyə 
çevirirsən. 
 
Mən yorulub rahatlıq yatağında yuxuya getdim və güman etdim ki, işlərim qurtarmışdır. 
 
Səhər ayılıb gördüm ki, bağçam ecazkar çiçəklərlə doludur. 
 
 
 
* * *. 
 
Bu ayrılıq dərdi bütün dünyaya yayılıb, sonsuz səmada saysız-hesabsız surətlər yaradır. 
 
Bu ayrılıq dərdi bütün gecə uzunu sükut içində ulduzdan-ulduza baxa-baxa iyulun yağmurlu 
alaqaranlığında xışıldaşan yarpaqlar arasında ahəng yaradır. 
 
Hər şeyə nüfuz edən bu kədər məhəbbət və arzu, qüssə və fərəh hisslərinə nüfuz edir və mənim şair 
qəlbimdə daim əriyib nəğmələr halında yayılır. 
 
 
 
* * *. 
 
Mən səmada boş-boşuna sərgərdan gəzən payız buluduna bənzəyirəm, ey mənim əbədi gözəl günəşim! 
Sənin təmasın məni hələ əritməmiş, məni sənin şölənə qatıb birləşdirməmişdir: indi, budur, mən, məni 
səndən ayıran ayları və illəri saymaqdayam. 
 
Əgər arzu etsən və bundan fərəh duysan, mənim üzən boşluğumu al, rənglərə boya, ona zər saç, onu 
yelə ver və möcüzə halında səpələ. 
 
Gecə yaxınlaşanda, sən bu əyləncəni başa vurmaq istəsən, mən əriyib qaranlıqda və ya nurlu səhərin 
təbəssümündə o sərin təmizlikdə əriyib yox olaram. 
 
 
 
* * *. 
 
Mən sənin sinəni kədərimin göz yaşlarından həmail ilə bəzərəm, ey ana! 
 
Ulduzlar sənin ayaqlarını bəzəmək üçün şüalardan halqalar qayırmışlar, amma mənim həmailim sənin 
sinəndən asılacaqdır. 
 
Sərvət və şöhrət lütf edən sənsən, onları vermək və almaq sənin əlindədir. Amma mənim kədərim 
tamamilə özümündür və mən onu sənə qurban verdikdə, sən mənə öz lütfünü mükafat verirsən. 
 
 
 
* * *. 
 
Sən məni bu vaxta qədər tanımadığım adamlarla dost elədin. Sən məni bu vaxta qədər mənə yad olan 
məskənlərə daxil etdin. Sən uzağı yaxınlaşdırdın və yadları mənə qardaş elədin. 
 
Öyrəşdiyim məskəni tərk etmək mənə ağır gəlir; mən unuduram ki, yeniliyin içində də köhnəlik yaşayır 
və sən hər yerdə mənimləsən. 
 
Doğum və ölüm vasitəsi ilə, bu dünyada və ya başqa dünyalarda, məni hara aparsan, – sən mənim 
qəlbimi fərəh bağları ilə naməlum aləmlərlə bağlayan əbədi həyatımın həmişə yeganə yol yoldaşısan. 
 
Səni dərk edən üçün heç bir yad şey yoxdur, onun üzünə heç bir qapı bağlı deyildir. 
 
 
 
* * *. 
 
Tənha çayın sahilində, uca otlar arasında ona dedim: 
 
– Paltarınla öz çırağını örtüb hara gedirsən, ay qız? Mənim evim kimsəsiz və qaranlıqdır, mənə işıq 
ver! 
 
Qız bir anlığa qara gözlərini qaldırıb alatoranlıqda üzümə baxdı və cavab verdi: 
 
– Mən çay kənarına gəlmişəm ki, gündüzün işığı sönəndə, çırağımı çaya axıdım. 
 
Mən uca otlar arasında tək-tənha durub, onun çayda faydasız axıb gedən çırağının titrək işığına 
baxırdım. Çökməkdə olan gecənin sükutu içərisində ona dedim: 
 
– İşıqlar yanmışdır, bəs sən öz çırağını hara aparırsan, ay qız? Mənim evim kimsəsiz və qaranlıqdır, 
mənə işıq ver! 
 
O, qara gözlərini qaldırıb mənə baxdı, bir an tərəddüd edib, nəhayət, dedi: 
 
– Mən gəlmişəm ki, çırağımı göylərə qurban verim. 
 
Mən durub onun boşluqda faydasız üzüb gedən çırağına baxırdım. 
 
Aysız gecənin zülməti içində ona dedim: 
 
– Çırağını bağrına basmağa səni məcbur edən nədir, ay qız? Mənim evim kimsəsiz və qaranlıqdır, mənə 
işıq ver! 
 
O, bir  an durub fikirləşdi, alatoranlıqda üzümə baxıb dedi: 
 
– Mən çırağımı çıraqban bayramına  gətirmişəm. 
 
Mən durub onun başqa işıqlar içində faydasız itib gedən xırdaca işığına baxırdım. 
 
 
 
* * *. 
 
Sayrışmalar və parıltılar toranlığında daim varlığımın dərinliklərində mövcud olan o, səhər işığında 
örtüyünü heç bir zaman açmayan o qoy mənim vidalaşma nəğməmə bürünüb, sənə verdiyim son 
qurban olsun, ilahi! 
 
Sözlərim ona qovuşmağa can atır, amma ona irişməkdən acizdi; nidalarım həsrətli əllərini ona sarı 
uzadır, amma çatmırdı. 
 
Mən onu qəlbimin dərinliklərində hifz edib, diyar-diyar sərkərdan gəzdim və həyatım onun çöhrəsində 
gah ucaldı, gah alçaldı. 
 
O, mənim düşüncələrimə, işlərimə, röyalarıma, xəyallarıma hökmran, amma uzaqda, tək-tənha 
durmaqda idi. 
 
Çoxları mənim qapımı döyüb onu soruşur və məyus qayıdırdılar. 
 
Dünyada heç bir kəs onun üzünü görməmişdir və tək-tənha qalıb gözləyir ki, sən onu tanıyasan. 
 
 
 
* * *. 
 
Sənin günəşinin şöləsi ağuşunu açıb yerə, mənim yanıma enir və bütün günü qapımda durur ki, mənim 
göz yaşlarımdan, ahlarımdan və nəğmələrimdən yaranan buludu sənin ayaqların altına gətirsin. 
 
Sən çılğın bir sevinclə öz ulduzlu sinənə bu dumanlı buludlar örpəyini çəkib, ona saysız-hesabsız 
şəkillər verir, qırçınlar vurur və onu daim dəyişən rənglərə boyayırsan. 
 
O, nə qədər xəfif, nə qədər qeyri-sabit, nə qədər zərif, nə qədər göz yaşları ilə dolu və kədərlidir, – bax 
buna görə də sən onu sevirsən, ey pak və saf varlıq! Bax buna görə də o, öz kölgəsi ilə sənin müqəddəs 
ağ işığını tutqunlaşdıra bilər. 
 
 
 
* * *. 
 
Sən həm asiman, həm də aşiyansan. 
 
Ey gözəl varlıq, aşiyanındakı məhəbbət ruha rəng, səs və ətir saçır. 
 
Budur, səhər zərrin səbəti ilə, sağ əlində gözəllik çələngi ilə gəlir ki, yeri sakit-sakit onlarla bəzəyib 
başına tac qoysun. 
 
Budur, axşam naməlum cığırlardan, artıq süruləri çəkilib getmiş sakit çəmənlərdən keçib, qürubun 
dinclik okeanından öz qızıl sürahisində sərin asudəlik şürubu gətirib gəlir. 
 
Lakin ruhun uçmağa can atdığı sonsuz səmada saf, ağappaq bir parıltı hökmrandır. Orada nə gündüz, nə 
gecə, nə surət, nə rəng, nə də tək bircə, tək bircə söz var. 
 
 
 
* * *. 
 
Mən öz «mənliyimi» əzizləyib hər tərəfə cilvələndirməli, sənin nuraniliyinə rəngarəng kölgələr 
saçmalıyam, – sənin ilahi iradən belədir. 
 
Sən özünü bölüşdürüb öz uzaq «mənliyini» saysız-hesabsız səslərlə çağırırsan. Bu uzaqlıq da mənim 
varlığımdadır. 
 
Acı nəğmə əks-səda kimi rəngarəng göz yaşları və təbəssümlər, həyəcanlar və ümidlər halında bütün 
asimana yayılmışdır; dalğalar qalxır-enir, röyalar dağılır və yaranır. Sənin öz-özünü məğlub etməyin 
mənim varlığımdadır. 
 
Sənin ucaltdığın bu divarı gündüzün və gecənin fırçası saysız-hesabsız təsvirlərlə bəzəmişdir. Onun 
ardında isə, sənin tək bircə düz xətti olmayan, əsrarəngiz əyri xətlərdən ibarət taxtın durur. Sənin və 
mənim əzəmətli təntənəmiz bütün səmanı çulğamışdır. Hava sənin və mənim səslərimizdən titrəyir, 
bizim gah əyan, gah nihan olmamızla əsrlər gəlib keçir. 
 
 
 
* * *. 
 
Mənim varlığımı öz dərin, gizli təmasları ilə oyadan odur, o – ən məxfi qüvvə. 
 
Mənim gözlərimi sehrləndirən, qəlbimin tellərini şən-şən dilləndirən, gah şirin, gah həzin nəğmələr 
yaradan— odur, o. 
 
Xilqətin cisminə gümüşü və qızılı, lacivərd və yaşıl ötəri çalarlar saçan odur, o. Qırçınlarda onun 
ayaqları görünür və mən onlara təmas edərkən mənliyimi unuduram. 
 
Günlər keçir, əsrlər keçir, çox-çox adlarda, çox-çox şəkillərdə, fərəh və kədərin çox-çox həmlələrində 
daim mənim qəlbimə hakim olan – odur, o. 
 
 
 
* * *. 
 
Gecə-gündüz mənim damarlarımda axan həmin həyat seli bütün kainatda da axır və ahəngdar rəqs edir. 
 
Bu həmin həyatdır ki, saysız-hesabsız ot şəklində torpağı dəlib şən-şən cücərir və çiçəklərdən, 
yarpaqlardan ibarət gurultulu dalğalar halında yayılır. 
 
Bu həmin həyatdır ki, doğum və ölümün beşiyi olan okeanda qabarma və çəkilmə halında qalxıb-enir. 
 
Hiss edirəm ki, əzam bu həyatla təmasdan nur alır və mən qanımda rəqs edən bu əbədi həyat 
qaynağından qürur duyuram. 
 
 
 
* * *. 
 
Məgər sən bu ahəngin sevincindən fərəh duymaqda acizsənmi? Hərlənməkdən, qeyb olmaqdan, bu 
dəhşətli sevincin burulğanına qapılmaqda acizsənmi? 
 
Hər şey durmadan, geriyə baxmadan daim irəli can atır və bu meyli saxlaya biləcək heç bir qüvvə 
yoxdur! 
 
Bu əbədi musiqinin müşayiəti ilə ilin fəsilləri hərlənə-hərlənə rəqs edib keçir, – rənglər, səslər, qoxular 
hər an səpələnib ölən sevinc coşqunluğu içində bitib-tükənməz şəlalələr halında axıb gedir. 
 
 
 
* * *. 
 
Dünya gənc ikən bütün ulduzlar ilk yaranış əzəməti ilə parlarkən, bütün allahlar səmada toplaşıb, bir 
ağızdan bu nəğməni oxuyurdular: 
 
 
 
Ey mükəmməl mənzərə! Ah, ey pak təmiz fərəh!.. 
 
 
 
Amma birdən onlardan biri çığırdı: 
 
– Mənə elə gəlir ki, ulduzların silsiləsi hardasa qırılmışdır və bir ulduz çatışmır. 
 
Onların rübabının qızıl teli qırıldı, onların nəğməsi donub qaldı və hamısı vurnuxmaya düşüb 
çığırışdılar: 
 
– Bəli, o itən ulduz  hamısından yaxşı idi, o, göylərin şərəfi-şöhrəti idi! 
 
O gündən bəri allahlar yorulmadan həmin ulduzu axtarırlar və bir-birini səsləyib fəryad edirlər ki, 
həmin ulduzla bərabər dünya öz sevincini itirmişdir. 
 
Yalnız ulduzlar gecənin dərin sükutu içində gülümsünüb bir-birinə pıçıldaşırlar: 
 
«Bu zəhmət əbəsdir! Hər tərəfdə tam bir mükəmməllik var!» 
 
 
 
* * *. 
 
Mənim üçün azadlıq inkar və imtinadan ibarət deyildir. Minlərcə buxovum olsa da, özümü azadlığın  
ağuşunda hiss edirəm. 
 
Sən cürbəcür çiçəklərdən və ətirlərdən aldığın şərabınla mənim bu fani kuzəmi daim ağzına qədər 
doldurursan. 
 
Mənim varlığım minlərcə cürbəcür çıraqlar yandırıb sənin məbədinin qurbangahına düzəcəkdir. 
 
Yox, mən öz hissiyyatımın qapılarını heç bir zaman bağlamayacağam. Görmək, eşitmək, toxunmaqla 
duymaq sevincləri məndə sənin sevincini doğuracaqdır. 
 
Bəli, mənim bütün azğınlıqlarım sevinc alovları içində yanır və bütün arzularım məhəbbət meyvələri 
halında yetişir. 
 
 
 
* * *. 
 
Gün sönməkdədir, yer üzərinə kölgələr düşür. Çay sahilinə gedib, kuzəni doldurmaq vaxtıdır. 
 
Axşamın havası suların həzin musiqisi ilə dolmuşdur. Ah, o, məni toranlığa çağırır! Ot basmış cığırda 
bir gəlib-gedən görünmür, külək qalxır, çayın üzünü narın dalğacıqlar bürüyür. 
 
Bilmirəm evə qayıdacağammı. Bilmirəm kimə rast gələcəyəm. Orada, çayın dayaz yerində kiçik bir 
qayıqda kim isə ud çalır. 
 
 
 
* * *. 
 
Ey ömrümün sultanı, mən hər gün sənin hüzurunda durmalıyammı? 
 
Ey dünyalar hökmdarı, mən, əl-qolu bağlı, hüzurunda durmalıyammı? 
 
Mən əzəmətli səmanın altında, tənhalıq sükutu içində müti qəlbimlə sənin hüzurunda durmalıyammı? 
 
Sənin mübarizə və işlə dolu olan zəhmət dünyanda, vurnuxan izdihamın arasında mən sənin hüzurunda 
durmalıyammı? 
 
Ey hökmdarlar hökmdarı, bu dünyada mənim zəhmətim bitdikdən sonra tək-tənha itaətlə sənin 
hüzurunda durmalıyammı? 
 
 
 
* * *. 
 
Sənin biz fani insanlara lütf etdiyin hədiyyələr bütün ehtiyaclarımızı ödəyib, heç əskilmədən, yenə sənə 
qayıdır. 
 
Çay öz həmişəki işini görür, zəmilər və kəndlər arasından tələsə-tələsə axıb gedir; amma yenə 
yorulmaq bilməyən  suları sənin ayaqlarını yumağa can atır. 
 
Çiçək öz ətri ilə havanı rayihələndirir, amma yenə də son nəsibi özünü sənə fəda etməkdir. 
 
Dünya sənə itaət etməklə heç bir şey itirmir. 
 
İnsanlar şairin sözlərinin mənasını cürbəcür başa düşürlər. Amma yenə də onların son mənası – sənsən. 
 
 
 
* * *. 
 
 
 
Mən səni öz Allahım bilirəm, amma kənarda dururam, – səni özümə bərabər bilib, yaxınlaşmağa cürət 
etmirəm. Mən səni öz atam bilirəm və sənin ayaqların altında səcdə edirəm,— mən sənin əllərinə dost 
əlləri kimi toxunmuram. 
 
Mən sənin nazil olduğun yerdə durmuram, səni özümünkü bildiyim halda, bağrıma basmıram və özümə 
yoldaş saymıram. 
 
Sən qardaşlarım içində qardaşımsan, amma mən onları görmürəm, öz qazancımı onlarla bölüşmürəm, 
hər şeyimi səninlə bölüşürəm. 
 
Sevinəndə də, kədərlənəndə də adamların yanına getmirəm, sənin yanına gəlirəm. Mən həyatımı 
verməyə cürət etmirəm, – həyatın əzəmətli sularına baş vurmuram. 
 
 
 
* * *. 
 
Əgər mənə bu həyatda səninlə görüşmək nəsib olmayacaqsa, elə et ki, sənin surətini görməkdən 
məhrum olduğumu həmişə hiss edim, – elə et ki, səni bir an da unutmayım, elə et ki, röyalarımda da, 
oyaqlıqda da kədər neştərini hiss edim. 
 
Mənim günlərim bu dünyanın izdihamlı bazarında keçir. Ovuclarım gündəlik qazancla dolur, amma elə 
et ki, heç bir şey qazanmadığımı daim hiss edim, – elə et ki, səni bir an da unutmayım, elə et ki, 
röyalarımda da, oyaqlıqda da kədər neştərini hiss edim. 
 
Mən, taqətsiz, tövşüyə-tövşüyə yolun kənarında oturub, toz-torpaq içində dincəldikdə, elə et ki, 
qarşımda hələ uzun bir yol olduğunu daim hiss edim, – elə et ki, səni bir an da unutmayım, elə et ki, 
röyalarımda da, oyaqlıqda da kədər neştərini hiss edim. 
 
Otaqlarım bəzəndikdə, oradan tütək səsləri və qəhqəhələr eşidildikdə elə et ki, səni öz evimə 
çağırmadığımı daim hiss edim, – elə et ki, səni bir an da unutmayım, elə et ki, röyalarımda da, 
oyaqlıqda da kədər neştərini hiss edim. 
 
 
 
* * *. 
 
Artıq halallaşma dəmidir. Mənə yaxşı yol arzulayın, qardaşlar! Bütün varlığımla sizə baş əyib 
uzaqlaşıram. Budur, qapımın açarlarını sizə qaytarır və bu mənzilə olan bütün ixtiyarımdan əl çəkirəm. 
Sizdən yalnız bir neçə kəlmə xoş söz diləyirəm. 
 
Biz uzun müddət qonşu olmuşuq, amma mən sizə verdiyimdən çox almışam. Budur, sübh yaxınlaşır və 
mənim qaranlıq guşəmi işıqlandıran çıraq sönür. Çağırışı eşidirəm və yola düşürəm. 
 
Ey dağılmış ibadətgahın tanrısı! Müqəddəs kamanın qırılmış telləri daha səni tərənnüm etmir. Axşam 
çalınan zənglər sənə ibadət vaxtının çatdığını xəbər vermir. Ətrafında hava sakit və səssizdir. 
 
Sənin tərk edilmiş məskənində ətirli bahar yelləri əsir. O, çiçəklərdən, daha sənin hüzuruna 
gətirilməyən çiçəklərdən xəbər verir. 
 
Sənin gözəl xidmətçin bu günə qədər sərgərdan gəzib, məhrum olduğu lütflərin dərdini çəkir. Axşam 
işıqlar və kölgələr torpağın qaranlığına qarışdıqda, o, ürəyi atəşlə dolu, qayıdıb xaraba qalmış 
ibadətgaha gəlir. 
 
Ey dağılmış ibadətgahın Tanrısı, çox-çox bayram günləri sənin üçün sükut içində keçir, çox-çox ibadət 
gecələri çıraqlar yanmadan, ötüb gedir. 
 
Mahir ustalar tərəfindən çox-çox yeni təsvirlər yaradılmış və vaxtı çatdıqda, müqəddəs unutqanlıq 
selinə atılmışdır. 
 
Yalnız xaraba qalmış ibadətgahın Tanrısı xidmətçilərsiz də əbədi laqeydliklə yaşayır. 
 
 
 
* * *. 
 
Ölüm gəlib qapını döydüyü gün, ona nə təklif edəcəksən? 
 
Ah, mən həyatımın dolu piyaləsini qonağımın qabağına qoyacağam. 
 
Yox, mən onu əliboş yola salmayacağam. 
 
O gəlib qapımı döydükdə, layız günlərinin və yay gecələrinin bütün şirin məhsullarını, ömrümün son 
günlərində onun hüzuruna yığacağam. 
 
 
 
* * *. 
 
Ah, gəl ey həyatın son təcəssümü olan ölüm, ey mənim ölümüm, gəl və qulağıma pıçılda! 
 
Mən səni hər gün gözləyirdim; sənin xətrinə həyatın sevinclərinə və əzablarına dözurdüm. 
 
Mənim nəyim varsa, bütün ümidlərim, bütün məhəbbətim, hamısı həmişə ürəkdən sənə meyl edirdi. 
 
Çiçəklər hörülmüş, nişanlımın çələngi hazırdır. Nikahdan sonra gəlin öz evini tərk edib, gecənin sükutu 
içində tək-tənha öz ağasını gözləyəcəkdir. 
 
 
 
* * *. 
 
Getməli olduğum bu saatda mənə xoşbəxtlik arzulayın, a dostlar! Göylər şəfəqdən od tutub yanır, 
yolum çox gözəl olacaqdır! 
 
Sormayın ki, özümlə nə aparıram. Mən yola əliboş, amma ürəyim ümidlərlə dolu çıxıram. 
 
Mən toy çələngini taxacağam, mənə səfər paltarı lazım deyil, yolum təhlükələrlə dolu olsa da, əsla 
qorxu duymuram. 
 
Yolum başa çatdıqda, axşam ulduzu doğacaq və padşahın darvazası ağzında axşam melodiyalarının 
həzin səsləri ucalacaqdır. 
 
 
 
* * *. 
 
Mənim nəğmələrim bütün ömrüm boyu səni axtarmışlar. Məni dərbədər gəzdirən onlar olmuşdur və 
onların sayəsində bu aləmi dərk etmişəm. 
 
Mənə hər şeyi öyrədən onlardır, mənə gizlin yolları onlar göstərmiş, qəlbimin səmasında çox-çox 
ulduzlar kəşf edib gözlərim önündə əyan etmişlər. 
 
Onlar səfa və cəfa diyarının sirləri arasında məni bütün günü gəzdirmişlər; bəs zəvvarlığımın sonunda 
qürubçağı, görəsən, hansı qapıya gətirib çıxarmışlar? 
 
 
 
* * *. 
 
Sənin xidmətçin olan Ölüm mənim qapım ağzındadır. O, naməlum dənizlərdən keçib sənin dəvətini 
mənim mənzilimə çatdırmışdır. 
 
Gecə qaranlıq, qəlbim qorxu ilə doludur, amma mən yenə də çırağı götürüb qapını açaçaq və onun 
hüzurunda təzim edəcəyəm. Çünki qapımın ağzındakı sənin qasidindir. 
 
Mən gözü yaşlı, onun hüzurunda təzim edəcəyəm. Mən qəlbimin xəzinəsini onun ayaqları altına səpib, 
hüzurunda təzim edəcəyəm. 
 
O, tapşırığı yerinə yetirib, mənim sabahımı qaraldaraq qayıdacaqdır, bomboş evimdə yalnız tərk 
edilmiş cəsədim qalacaqdır, – bu da mənim sənə təqdim etdiyim son qurbandır. 
 
 
 
* * *. 
 
Mən, öləziyən ümidlə içəri girib onu evin hər guşəsində axtarıram; o heç yerdə yoxdur. 
 
Mənim evim böyük deyildir, oradan bir dəfə çıxıb gedən bir daha qayıtmaz. Amma sənin məskənin 
hüdudsuzdur, ey hökmdarım, onu axtara-axtara sənin qapına gəlmişəm. 
 
Sənin axşam səmanın zərli pərdəsi altında durub, ehtiras dolu gözlərimi qaldırıb sənə baxıram. 
 
Mən əbədiyyət həddinə gəlib çatmışam, burada heç bir şey, – nə ümid, nə xoşbəxtlik, nə göz yaşları 
arasından görünən çöhrə əsla yox olmur. 
 
Ah, mənim bomboş qalmış həyatımı bu okeanın ağuşuna qəbul et. Kainata təmas etməkdən duyulan 
zövqü, itirdiyim həmin zövqü duymağa mənə yardım et. 
 
 
 
* * *. 
 
Mən sükanı əlimdən buraxdıqda, onu ələ almaq növbəti sənə çatacaqdır. Olmalı şey olacaqdır. 
Mübarizə nahaqdır. 
 
Onda, ey könül, dinməz-söyləməz məğlubiyyətinlə razılaş. Sənin üçün təyin edilmiş yerdə sakit-sakit 
durmağı xoşbəxtlik bil. 
 
Külək hər dəfə əsdikdə, çıraqlarım qaralır, sönür, onları yandırmağa çalışaraq, qalan hər şeyi 
unuduram. 
 
Amma bu dəfə ağıllı tərpənib həsirimi yerə sərərək, qaranlıqda gözləyəcəyəm; nə vaxt buyursan, 
dinməz-söyləməz gəl burada otur, ilahi! 
 
Mən daha gurultulu, dəbdəbəli nitqlər söyləmirəm, – hökmdarımın iradəsi belədir. İndən belə pıçıltı ilə 
danışıram. Qəlbimin sözləri sakit nəğmə kimi səslənəcəkdir. 
 
Adamlar padşahın bazarına tələsirlər. Bütün satıcılar və alıcılar artıq oradadır. Amma mən gündüz-
günortaçağı, işin ən qızğın vaxtında, ilahi, icazə almışam. 
 
Hər nə qədər vaxtı çatmamışsa da, qoy bağçamdakı çiçəklər açılsın və günortaçağı arılar tənbəl-tənbəl 
vızıldamağa başlasın. 
 
Mən xeyirlə şərin mübarizəsində çox-çox saatlar keçirmişəm, amma indi asudə günlərimin yoldaşının 
arzusu belədir ki, qəlbimi özünə sarı çəksin. Amma bilmirəm ki, məqsədə qovuşmaq üçün bu mənasız 
çağırış nə üçündür. 
 
 
 
* * *. 
 
Bilirəm ki, bir gün gələcək, gözlərim artıq bu torpağı görməyəcəkdir və həyat məni sükut içində qoyub 
gözlərimə son pərdəni çəkəcəkdir. 
 
Amma gecələr yenə ulduzlar parıldaşacaq, əvvəlki kimi səhər açılaçaq, saatlar gələcək və nəşəni dəniz 
dalğaları kimi dalğalandıra-dalğalandıra axıb keçəcəkdir. 
 
Mən öz anlarımın sonunu düşündükdə, qarşımda anların pərdəsi sökülüb-tökülür və ölümün işığında 
sənin xəzinələrlə dolu dünyanı görürəm. Orada ən alçaq mövqe gözəldir, ən həqir həyat gözəldir! 
 
Arzuladığım şey, əldə etdiyim şey, qoy heç-puç olub getsin. Mənə yalnız rədd etdiyim, həqarətlə 
baxdığım şeyləri lütf elə. 
 
 
 
* * *. 
 
Mən bu həyatın astanasına ilk dəfə qədəm qoyduğum anı xatırlamıram. 
 
Görəsən, məni bu böyük əsrarəngiz aləmdə, gecə yarısı meşədə bir ağac tumurcuğu kimi açılmağa 
məcbur edən hansı qüvvədir? 
 
Səhər işığı gördükdə, birdən-birə hiss etdim ki, bu aləmdə yad deyiləm. Nə adımı, nə surətimi bilməyən 
bu naməlum aləm məni anamın surətində öz ağuşuna almışdır. 
 
Eynən bunun kimi, ölüm dəmi çatdıqda da, bu naməlum aləm çoxdan məlum bir aləm kimi zahir 
olacaqdır və mən həyatı sevdiyim üçündür ki, ölümü də sevə biləcəyəm. 
 
Ana körpəni sağ döşündən ayırdıqda, uşaq ağlayır, amma bir an sonra ananın sol döşünü tapıb sakit 
olur. 
 
Qoy mənim bütün hissiyyatım sənə vahid təzim ifadəsi ilə zahir olub, ayaqların altında bu dünyaya 
səpilsin, Allahım. 
 
Qoy mənim bütün ruhum hələ yağmamış damcıların yükü altında enib alçalmış yağmurlu iyul buludu 
kimi sənə vahid təzim ifadəsi ilə qapın ağzında diz çöksün. 
 
Qoy mənim nəğmələrim bütün ahəngdarlıqları vahid bir axın halında birləşdirib, sənə vahid təzim 
ifadəsi ilə sükut dənizinə axıtsın. 
 
Vətən həsrəti ilə gecəli-gündüzlü dağlardakı öz yuvalarına uçan durna qatarı kimi qoy mənim bütün 
həyatım sənə şahid təzim ifadəsi ilə öz əbədi məskəninə yönəlsin. 
