 
 
ÜÇ QARDAŞ 
(Özbək xalq nağılı) 
     
 Bir qocanın üç oğlu vardı. Bir gün qoca oğlanlarına vəsiyyət eləyib dedi: 
    - Balalarım, biz kasıbıq, vardan-dövlətdən heç nəyimiz yoxdur. Hər şeylə 
maraqlansanız, dünyada hər şeydən baş çıxarsanız, hər şeyi tez duysanız bu, elə 
var-dövlətdir. Qoca bu sözləri deyib dünyadan köçdü. 
    Aylar, illər otdü. Qardaşlar iş axtara-axtara qürbət ellərə yollandılar. Az getdilər, 
çox getdilər, çatdılar bir səhraya. Qarşılarına bir atlı çıxdı. Atlı ətrafı diqqətlə 
nəzərdən keçirir, boylanır, nə isə axtarırdı. Bunu görən böyük qardaş soruşdu: 
     -  Dəvə itirmisən? 
    Ortancıl qardaş: - Dəvə taygözdür? 
    Kicik qardaş: - Dəvəyə bir arvadla bir balaca uşaq minmişdi? 
    Bunu eşidən atlı qışqırdı: 
     -  Dəvəmin yerini deyin! 
    Qardaşlar, dəvəni görmədiklərinə and içdilər. Atlı qardaşları şahın yanına 
apardı. Şah dəvəsini itirmiş atlını danışdırdı. Sonra qardaşlara dedi: 
     - Dəvəni görməyibsinizsə, onun taygöz olduğunu, dəvəyə bir uşaqla arvadın 
mindiyini hardan bilirsiniz? Qardaşlar dedilər: 
     - Biz hər şeyə göz yetirməyi, gördüyümüzü ağılımızın köməyi ilə başa düşməyi 
uşaqlıqdan vərdiş etmişik. 
     Şah vəziri çağırdı, qulağına nəsə pıçıldadı. Vəzir çıxdı. Bir az keçmiş o, iki 
nökərlə qayıtdı. Nökərlər bir sandıq gətirdilər. Şah qardaşlara dedi: 
     - Tapın görüm, bu sandıqda nə var? 
     Böyük qardaş dedi: 
     - Sandıqdakı xırda yumru şeydir. 
     Ortancıl qardaş: 
     - Sandıqdakı nardır. 
     Kiçik qardaş: 
     - Narlar hələ yaxşı dəyməyib. 
     Sandığı açdılar. Padşah, onun adamları, şikayətə gəlmiş atlı mat qaldılar. 
Deyilənlər doğru çıxmışdı. Hamının təəccübləndiyini görən böyük qardaş dedi: 
     - Burada təəccüblü heç nə yoxdur. Nökərlər sandığı yerə qoyanda əydilər, 
içindəkilər dığırlandı. Bildim ki, bu şeylər yumru və xırdadır. Ortancıl qardaş dedi: 
     -  Bir sandığı ki, bu bağdan gətirələr, onun içindəki yumru və xırda şey əlbəttə, 
nar olar. Kiçik qardaş əlavə etdi: 
     -  İndi də narın dəyən vaxtı deyil. 
     Şah qardaşlara dedi: 
     -  İndi söyləyin görüm, dəvənin əlamətlərini nədən bildiniz? 
     Böyük qardaş dedi: 
     - Ləpirindən bildim ki, bizim qabağımızca bir böyük dəvə keçib. Atlının 
boylanmasından başa düşdüm ki, itirdiyi dəvəni axtarır. 
Ortancıl qardaş dedi: 
- Yolun sağ tərəfindəki ot yeyilmişdi, sol tərəfindəki ota isə toxunulmamışdı. 
Bundan bildim ki, dəvə taygözdür. 
 
 
 Kiçik qardaş dedi: 
 - Dəvə bir yerdə dizi üstə çökmüşdü. O yerdə bir arvadla bir uşağın ayaq izi  
qalmışdı. 
  Şah qardaşların oğru olmadığına inandı. Onların fərasətinə heyran qaldı. 
 
 
 
 
 
 
 
  
