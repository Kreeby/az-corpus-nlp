 
 
 
 
  (bir pərdəli psixoloıi, detektiv pyes) 
 
 
    Aqata  KRISTININ 
“BÜLBÜL  KOTTECİ” 
                                               hekayəsi əsasında 
 
    
                                     Səhnə üçün işləyəni: 
                                               Füzuli  YAVƏR 
       
 
           İŞTİRAKÇILAR: 
  ELEKS                          – 30-35 yaşlarında, ciddi görkəmli bir qadın. 
  CERALD                       – onun əri, 40 yaşında. 
  Dik VİNDİFORD          – Eleksin köhnə sevgilisi. 
  CORC                           – qoca bağban. 
 
        Əhvalat Cerald Martinin kənddən aralı, tənha, gül-çiçək və yaşıllıq 
      içəricinə qərq olmuş, qədimi üslublu kottecində baş verir. 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
Pərdə uzun-uzadı telefon zəngilə açılır.  
 
O qədər də böyük olmayan köhnə ingilis villasının yay verandası. Həsirdən 
hörülmüş stullar, miz, yellənən kreslo, kiçik divan, dolab, telefon – bir sözlə, iki 
nəfərlik ailənin nahar etməsi, istirahəti üçün hər şey. 
 
Səhərdir. 
 
Cerald pencəyini geyə-geyə telefona yaxınlaşır, dəstəyi götürür. Bir müddət 
dinmir, nəhayət səsini çıxarıb soruşur: “Kimdir? Niyə danışmırsınız?” 
 
Dəstəyi qoyub telefondan aralananda bayaqdan gəlib maraqla ərinə baxan   
Elekslə qarşılaşır. Qadının sual dolu baxışlarını görüncə çiyinlərini çəkir, “Kim idisə 
dinmədi, görünür ona mənim səsim lazım deyilmiş” deyir.                      
         
 
 ELEKS      -  Nəyə işarə vurursan? 
 CERALD   -  Heç nəyə... Parikimi gətir.  (Eleks keçib içəridən pariki gətirənə qədər  güzgü 
qarşısında əyin-başını səliqəyə salır.)     
 ELEKS       -  Başa düşə bilmirəm, yayın bu istisində pariki neynirsən?  
 CERALD    -  Görmürsən, daz keçəl olmuşam.  (Qısa saçlı başına əlini çəkir.)  Sən 
istərsənmi ki, ərin camaat arasına pis görkəmdə çıxsın? 
 ELEKS       -  Mənə qalınca... bu görkəmin də kifayət edər. 
 CERALD    -  Anladım. Yaman  qısqanc olmusan son günlər. Heç mən demirəm ki, bəlkə 
zəng edən  sənin o köhnə  aşiqindir. 
 ELEKS      -  Düz on  bir il dövrəmdə fırlansa da bir dəfə olsun belə sevgidən-flandan söz 
salmadı. 
 CERALD    -  Demirdinmi ki, yazığın kasıbçılıqdan başı açılırdı ki. Hələ üstəlik 
kiçik qardaşını da o dolandırırdı. 
 ELEKS       -  Məhəbbət  olsaydı kasıbçılıq onun qarşısını kəsə bilməzdi. 
 CERALD   -   Hər halda kişilər boş əllə evlənmək fikrinə düşmürlər. Lap necə vurulsalar 
belə... 
 ELEKS       -  Qurtuluş vardı. Rəhmətə getmiş uzaq qohumumun mənə illik gəliri iki yüzdən 
çox olan bir neçə min funt miras qoyduğunu eşitmişdi. Bu hər ikimizin azad, 
sərbəst yaşamamıza yetərdi. 
 CERALD    - Arvadının varidatı ilə yaşamağı hər kişi öz mənliyinə sığışdıra bilmir.  
Bəlkə də məhz bu miras söhbəti onu səndən qaçırıb. Illərlə sevgisini dilinə gətirməmiş bir 
kişi sevdiyinin varlandığını görüncə nəhayət dil açır: 
      
 
 “Bəs mən səni çoxdan sevirdim.” Nə icə... komik situasiyadır. Eynəyim  
hanı?  (Mizin üstən qara gün eynəyini götürüb gözünə taxır.)  Di hələlik, əzizim... (Əlini 
qadının yanağına vurub pillələri enir.)    
 ELEKS      -  (Fikirli halda pıçıldayır.)   Hələlik... 
 
 
Cerald gedir.  
 
Həngəmələrinin yağı qurumuş ağır dəmir darvazanın ətürpəşdirici cüyültü ilə 
açılıb- bağlanması eşidilir. 
 
Eleks hələ də bir əlilə verendanın sütununa söykənərək donub qalır.  Gözləri yol 
çəkir.  
Qulağında səslər canlanır. 
  
  
 DIKIN  SƏSI         -  Eleks... Nə etdiyini başa düşürsənmi? O adam sənin ruhuna düz 
gələn deyil. Sən onu zərrəcə tanımırsan. 
 ELEKSIN SƏSI     -  Amma onu sevdiyimə şübhəm yoxdur. 
 DIKIN  SƏSI        -  Cəmi bir həftədir onunla rastlaşdığın. Necə yəni, bu münasibətə şübhə 
etmirsən? 
 ELEKSIN SƏSI     -  Birini sevib-sevmədiyinə əmin olmaqdan ötrü hamı oturub on bir il 
gözləyə bilməz ki.  
 DIKIN  SƏSI         -  Mən səni ilk dəfə gördüyüm vaxtdan sevirəm və sənin də məni 
sevdiyini düşünürdüm.  
 ELEKSIN SƏSI      -  Mən də elə güman edirdim. Gerçək sevginin dadını duyana qədər. 
 DIKIN  SƏSI         - Eleks... Dinlə məni, yalvarıram... dəyiş qərarını. Özünü uçuruma 
atma... Mən səni sevirəm. Eleks... sevirəm, sevirəm... 
 ELEKSIN SƏSI     - Daha nə etmək olar, Dik? Görünür qismət belə imiş. Mən səni illərlə 
gözlədim. Səndən bir səs çixmadı. Axırda özüm dil açmaq qərarına gəlmişdim ki, 
təsadüfən rəfiqəmgildə onunla  rastlaşdım. Elə ilk baxışdan bir-birimizə vurulduq. Tezliklə 
evlənməyi də qərara aldıq.  
 DIKIN  SƏSI         - Yox, sənin o yaramaza ərə getməyinə razı ola bilmərəm. Mən onu, 
mən onu qətlə    yetirəcəyəm, onun axırına çıxacağam...                                                                                  
                                     
  
Eleks xəyaldan ayılır.  
Bir müddət narahat halda nəsə düşünür. Fikirli bir tərzdə həyətə enir, skamyada 
oturur.  
Sakit- sakit oxuyan bülbüllərin nəğməsini dinləyir.  
 
 
ELEKS              -  ( Öz-özünə. )  Qəribədir... Düz üç dəfə eyni yuxunu gördüm. Gördüm ki, 
Dik doğrudan da onu qətlə yetirib. Qanlı əllərlə cəsədin başı üstə dayanıb 
məmnun-məmnun mənə baxır. Ən qəribəsi isə bu idi ki, mən elə bil ərimin ölümünə 
sevinirdim, hətta minnətdarlıqla əllərimi Dikə uzadır, o isə qollarımdan dartıb məni öz 
qucağına sıxırdı...  
Nə anlama gəlir bu yuxu görəsən?..  
Allah eləməsin, Dik Ceraldla qarşılaşa bilər, aralarında dava-dalaş düşər... 
 
 
Elə bu an telefon yenə zəng çalır.  
Eleks qəfil səsdən diksinərək ayağa qalxır. Bir müddət yerindəcə donub telefona 
baxa-baxa qalır.  
Telefon zəngi davam edir. Nəhayət, tələsik addımlarla telefona gedir. Lakin o 
dəstəyi qaldırınca telefon susur.  
 
 
Kim olar görəsən bu?.. Hər halda  xeyirliyə deyil... Mənə nə olub?... Elə bil nə isə bir fəlakət 
ərəfəsindəyəm.  
Addımbaaddım yaxınlaşan bədbəxtliyin ayaq səslərini eşidirəm və bu səslər matəm marşı 
kimi içimdə çox üzücü, anlaşılmaz bir qüssə oyadır... 
     
Dəmir darvazanın ətürpəşdirici səsi yenə eşidilir.  
Eleks həyəcanla, təlaşla pilləiərlə enir.  
Bir qədər qorxa-qorxa, çəkinə-çəkinə darvaza tərəfə baxır. Gələn yoxdur. 
 
(Boğuq bir səslə çğırır.) Cerald!.. Cerald, sənsən gələn?.. 
CORC               - (Əvvəlcə səsi eşidilir, sonra özü görünür.)   Mənəm, xanım. Narahat 
olmayın. 
ELEKS             - (Təəcüblə.)  Corc... Bu gün sən burda nə edirsən? Axı həmişə bazar ertəsi 
və bir də cümə günləri gələrdin. 
CORC               - Məni görəndə  təəccüblənəcəyinizi təxmin etmişdim... Cümə günü bizim 
mülkədar bayram şənliyi təşkil edəcək, ora qatılmaqdan ötrü, düşündüm ki, 
cümə gününün əvəzinə çərşənbəni işləsəm, hər halda mister Martin və xanımı buna etiraz 
etməz. 
ELEKS              - Əlbəttə...  nə olar... işləyin. Yəqin ki, doyunca şənlənəcəksiniz orda. 
CORC                -Heç şübhəsiz... Başqasının hesabına o ki var yeyib-içəcəyini düşünəndə 
adamın ürəyi dağ boyda olur.  Buyurun, bunlar da təzə qəzetlərdi. 
(Qəzet qalağını  Eleksə uzadır, yaxındakı gülləri  suvarmağa      başlayır.) Bizim mülkədar 
icarəçilərinə həmişə keyfin istəyən ziyafət verir. Bir də ki, xanım, eşitdim, siz Londona 
səfərə gedirsiniz. Düşündüm, yola çıxanacan sizi görə bilməsəm, soruşub öyrənim: burda 
olmadığınız vaxtlar hansı işləri görməyimi istərdiniz? Nə vaxt geri qayıdacağınız 
barədə necə, bir qərara gəlmədiniz hələ? 
ELEKS             - Amma mən heç bir səfərə-flana hazırlaşmıram. 
CORC               -( Heyrətlənərək.) Məgər siz sabah Londona getmirsiniz ki? 
ELEKS             - Yox... Bu da hardan çıxdı belə? 
CORC               -( Çiyinlərini çəkir.) Dünən kənddə ərinizlə rastlaşmışdım. O söylədi. Haçan 
geri qayıdacağınız hələ müəyyən olunmadığını da dedi. 
ELEKS             - Boş söhbətdir... Bəlkə də aranızda yanlış bir anlama olub. (Bir an fikrə 
dalır.) Londondan heç xoşlanmıram. 
CORC               - Hə, ola bilər... Bəlkə də mən yanlış anlamışam. Amma... o, tam dəqiq 
söylədi bunu. Düzünü bilmək istəsəniz, sizin burda olmanız mənə daha xoşdur. 
Mən də ora-bura daşınmağı sevmirəm. Londonu isə heç canım çəkmir. 
Indi oralarda maşın əlindən tərpənmək  mümkün deyil. Maşını olan  
adam da, aydın məsələdir ki, hər yeri gəzib-görməyə can atır. Bu evin keçmiş sahibi mister 
Eymz də    maşın alana qədər çox ləyaqətli, sakit bir centlmen idi. 
Aradan heç bir ay keçməmiş evini satmaq fikrinə düşdü. Halbu ki, otaqların hər birinə su 
kranı, elektrik xətti və sair çəkmək   üçün o, bir ətək pul xərccləmişdi Mən ona 
deyəndə ki, siz bu xərci heç vaxt çıxara bilməyəcəksiniz, cavabında söylədi ki, bu evi nəqd 
pulla iki min funta satacaq. 
ELEKS               -  (Gülümsünərək.)  O bu evdən ötrü üç min alıb. 
CORC                -  İkicə min. O zaman hamı oturub-durub bu məbləğdən danışırdı. 
ELEKS               - Yox, canim, o, bu evi üç minə satıb. 
CORC                 - Qadinlar üçün rəqəmlər heç vaxt heç nə ifadə etməyib. Yəni siz indi iddia 
edirsiniz ki, mister Eymz bu ev üçün utanmaz-utanmaz üç min istəyib? 
ELEKS                - O bu barədə mənimlə yox, ərimlə danışıb. 
CORC                 - Qiymət ikiccə min idi... 
 
Sükut çökür.  
Corc işinə davam edir.  
Eleks skamyada oturub təzə qəzetləri gözdən keçirdir. 
 
CORC               - Xanım, yadınıza gəlir, bir neçə il öncə qəzetlərin, demək olar ki, hamısı 
çox hay-küylü   bir  məhkəmə  prosesindən yazırdı. Çarlz Lemetr... xatırlayırsınız? 
Arvadlarını sirli şəkildə öldürən, yox edən  məşhur qatil. Kiraladığı evlərin zirzəmisindən 
qadın skeletləri tapılırdı. Tez-tez dəyişdiyi arvadlarının çoxu sonradan müəammalı şəkildə 
harasa qeyb olurdu 
ELEKS      - Bu barədə eşitməyən vardı ki? Hamı bu məhkəməni maraqla izləyirdi. İndi nə 
olub? 
CORC        - Heç... O zaman müttəhim bacarıqlı vəkillərin köməyilə sudan quru çıxmışdı. 
Belə ki, məhkəmə onun cinayətini sübuta yetirə bilməmişdi. 
Lakin başqa əməllərinə görə üç il həbs cəzası vermişdilər ona. 
Cəza müddəti bitməmiş türmədən qaçmışdı. Nə qədər axtarsalar da tapa bilməmişdilər. 
ELEKS      - Hə, yadımdadı hamısı. Indi deyirsən, nəhayət tapıblar onu?  
CORC       -  Hələ də yox... Deyirlər, qəzetlər yenə onun barəsində yazır, guya onu görənlər 
olub. Düzdü, qiyafəsini çox dəyişib, lakin tanıya biliblər. 
Baxın görək, o qəzetlərdə bu barədə bir şey yazılmayıb  ki. Oxusanız mənə də söyləyərsiniz. 
Çox qəribə əhvalatdır. 
ELEKS     -  Eh, nəyimizə lazımdı? Qatillərlə, cinayətkarlarla bizim nə işimiz? Bizdən uzaq 
olsunlar... Hər halda baxaram. Ancaq sonra. Indi özümü narahat hiss edirəm.   
Başım ağrayır. Bağçada gəzişəcəyəm bir az. 
Bəlkə təmiz havanın, gül-çiçək ətrinin bir xeyri ola. 
     
Eleks güllüyə yollanır. Kollardan çiçək toplayır. 
Corc bağçanın dərinliyində görünməz olur. 
    . 
ELEKS        -  (Öz-özünə.) Demək, ev iki minə alınıb. O da mənim verdiyim pullarla. Bəs o 
nə üçün özündən min funt da əlavə etdiyini söyləyib mənə?.. 
(Fikrə gedir, bir qənaətə gələ bilmir.) Ah, bu nədir? (Gül k lunun dibində yaşıl üzlü kiçik 
bloknot diqqətini cəlb edir. Götürüb baxır.) 
Cerald Martinin qeyd dəftərçəsi...O bura niyə düşüb? Əla tapıntı oldu. Cerald hər şeydə 
dəqiq, ölçü-biçi bilən adamdır. Hər işini əvvəlcədən planlaşdırır. Planına ciddi əməl edir. 
Yəqin ki, bütün işlərini, sirlərini bura qeyd edib. Hə, Cerald indi baxıb görərik məndən xəlvəti 
hansı əməllərin varmış... (Bloknotu vərəqləyir.) On dörd  may. Elekslə nikah. Müqədddəs 
Pyotr kilsəsi. Saat 02. 30.  (Gülümsəyir.)  Sarsağın biri...  
Bu nədir? 18 iyun, çərşənbə. Yəni bu gün. Axşam saat doqquzda... Bəs nə? Heç nə 
yazılmayıb ki. Hə, yəqin hansı qadınlasa  görüşü var.  
Ceralda axmaq deyərlər ki, hər şeyi bura yazsın. O da mənim, yaxud bir başqasının əlinə 
keçsin... 
(Fikrə  dalır.)  Hə, ona görə parik, gün eynəyi taxır, şlyapa qoyurmuş ki, sevgilisinin xoşuna 
gəlsin. 
(Bloknotu tələsik vərəqləyir.) Cümə günü...  Condan pul almaq... Şəhərə getmək. Fotoları 
çap etmək üçün kağız və dərmanlar... 
Eh, bunlar nə axmaq qeydlərdir. Mənə nə dəxli bunların? Heç bir qadın adı, görüş tarixi gözə 
dəymir axı...  
Yox, Cerald, Dik düz deyirmiş, sən mənim ruhuma çox yadsanmış, mən hələ zərrəcə səni 
tanıya bilməmişəm... Eh, bir də ki, onun qırx yaşı var. Bu güəcən oturub  məni gözləməyib 
ki. Hər halda bu vaxtacan müəyyən qadınlar olmamış deyil onun həyatında. Əsası odur ki, 
bu gündən sonra olmasın... (Bloknotu cibinə qoyur. Evə tərəf getmək istəyir.)  
 
Dəmir darvaza astadan ciraldyır. Eleks ayaq saxlayır.   
 
Indi kimdir görəsən gələn?.. Bəlkə Corc çıxıb gedir? 
 
Dikin pıçıltılı səsi eşidilir: “Eleks...  gəlmək olar?”     
Eleks ilk öncə səsi tanıya bilmir. Darvazaya tərəf bir neçə addım atır. Diklə üz-üzə 
gəlir. 
 
DIK            - (Dayandığı yerdən yenə pıçıltılı səslə soruşur.) Evdə təksən, Eleks? 
ELEKS        - (Təlaşla o üzə-bu üzə boylanır, çaşqınlıqdan bilmir nə etsin.)  Dik?..  Dik... sən 
burda nə gəzirsən? 
DIK             - Bir dostumla balıq ovu məqsədilə bu yerlərə gəlib çıxmişam.  
“Səyyah gerbi”otelində qalıram.  Bir-iki  günə çıxıb gedirik. Istədim bura gəlmişkən sənə 
zəng edim, əhvalını öyrənim. Nəsə danışa  bilmədim. Axırda özüm gəlməli oldum. Necəsən, 
Eleks? Evlilik həyatın necə keçir ?    
ELEKS         -  Sənin burda nə için var, Dik? Çix get, ərim gəlib görər səni.  
DIK             - Narahat olma. Başqa niyyətlə gəlməmişəm. Hər necə olsa da, illərlə dostluq 
etmişik. Səni heç nədə          təqsirləndirmirəm. Əksinə, daim özümü sənin qarşında 
günahkar hiss ediəm. Hərçəndi səhv addımı   sən atdın. Bununla belə, 
ürəyimdə həmişə sənin yerin var. Söylə, heç olmasa, məmnunsanmı? 
ELEKS        - (Bir qədər yumşalır,sanki kövrəlir. Mütəəsir olur.) Sağ ol, Dik. Sən doğrudan 
da layiqli dostsanmış. Amma... getsən yaxşıdı. .Ərim çox sərt adamdı. 
Gəlib səni burda görsə... 
DIK              - Öldürər deyirsən?.. 
ELEKS         - (Sanki birdən dəyişir.) Gəl əyləş... (Skamyaya doğru gedir.) Hələ ki, hər şey 
əladı... Görürsən də... 
 
Susurlar.  
Bülbüllər oxuyur. 
 
Eşidirsən, bülbüllər oxyur. Buranı Cerald  tapıb mənimüçün. “Bülbül yuvası” adı qoyub. “Ev 
deyil bura, çox nadir bir tapıntıdır” deyir. 
“Belə şey adama yüz ildə bir dəfə rast gələr.” Düzdü, ən yaxın kənddən   hardasa iki mil 
uzaqdı. Çölün düzündədi. Bu da qulluqçu saxlamağa əl vermir. Indi özüm evin həm 
qaravaşıyam, həm xanımı. Bağçaya xidmət edən bir bağbanımız da var. 
    
DIK                 - Hə, pis deyil...Ancaq insanlardan bir qədər uzaqdır. Bunun isə həm 
müsbət, həm də mənfi tərəfi var. 
ELEKS           - Bülbüllər sakitlikdə, tənhalıqda daha yaxşı oxuyur. Adamlardan nə qədər 
uzaq olsaq, o qədər yaxşıdı. 
DIK           - Fikkrin çox dağınıqdı, Eleks... Ev, həyət misilsiz ola bilər. 
Əsas onun içindəki həyatdı, yaşayışdı. 
ELEKS           -  Hə... son bir-iki gündür ki, nəsə özümdə deyiləm. Bilmirəm, nə olub 
mənə?.. 
DIK                - Eleks... (Çəkinə-çəkinə.) Əzizim... firavanlıq hələ xoşbəxtlik demək  
deyil.(Qolunu onun çiyninə            qoymaq istəyir.) 
 
Eleks yana çəkilir. Elə bu vaxt dəmir darvaza yenə cırıldayır.  
Eleks təlaşla ayağa qalxır. 
 
ELEKS            -  Qaç, gizlən. Yəqin ki, odur... Belə get. Bağçada ağacların arasına gir. 
Özünü bağbana göstərmə. 
 
Dik  çaşqınlıqdandı, ya  nədəndi,  ayağa qalxsa da yerindən tərpənmir. Eleks 
qolundan tutub onu arxa tərəfə dartıb aparır. 
 
Cerald gəlir. Əlində kiçik bir çanta və fotoaparat var. Verandaya qalxır. Şlyapasını, 
parikini çıxarır. Güzgü önündə dayanıb saşını səliqəyə salır. 
Içəri qapıya boylanaraq Eleksi çağırır. Cavab cəlməyincə otağa keçir, ordan səsi 
gəlir:  
“Eleks... Eleks...”  
Verandaya qayıdıb ucadan səslənir: “Eleks!.. Hardasan?..” 
 
ELEKS            -  (Əlində bir neçə çiçək gəlir.) Bağçaya düşmüşdüm. Bağbanla söhbət 
edirdik. Nə tez qayıtmısan? 
 
 
CERALD         -  Corc bu gün nəyə gəlib?   
ELEKS            -  Cümə günü gedən yeri var, gələ biməyəcək deyə işini bu günə salıb. Əsəbi 
görünürsən ...   Nə olub?..       
CERALD         -  Heç nə olmayıb. Yorulmuşam... Qəhvə dəmlə.  
(Yelləncəkli kresloya oturub çantasından çıxardığı  qəzetlərə baxır.) 
 
Eleks otağa keçir.  
Bülbüllər oxuyur.  
Eleks padnosda iki fincan kofe ilə qayıdıb gəlir. Fincanın birini ərinin qarşısına 
qoyur, öz fincanını götürüb aralıdan oturur.   
 
CERALD        - Bəs sənə nə olub? 
ELEKS           - (Cibindən çıxardığı bloknotu Ceraldın qabağına atır.) Bağçada güllərin 
dibindən tapdım.  
CERALD       -  Ay səni... Bunu mən nə qədər axtarmışam. Yəqin dünən gülləri suvaranda 
cibimdən düşüb. 
ELEKS          - (Yarımtəbəssümlə.) Hə... artıq sənin bütün sirlərindən agaham. 
CERALD       - Ürkəcəyim bir şey yoxdur.  
ELEKS          -  Bəs bu gün axşam saat doqquza təyin etdiyin sevgi görüşü necə?.. 
CERALD        - Hə-ə... onu deyirsən?.. (Gülümsəyir.) Bu görüş, Eleks, çox gözəl bir xanımla 
baş-başa keçəcək. 
Cazibədar  gözləri və qumral saçları olan  bu xanım hədsiz dərəcədə sənə bənzəyir. 
ELEKS          - (Süni ciddiyyətlə.) Heç nə anlamadım... Sən deyəsən axı cavabdan qaçırsan.    
CERALD      -  Bu gün saat doqquzda... Eleks, sən bilirsən ki, fotoqrafiya işilə nə qədər  
maraqlanıram.  
Zirzəmidəki qaranlıq otaqda laborotoriya da düzəltmişəm özüm üçün. Təzə, rəngli kağızlar 
əldə etmişəm. Istəyirəm bu axşam neqativləri aşkarlamaqda, şəkilləri çap etməkdə mənə 
yardımçı olasan. 
ELEKS        - (Ərini cırnatmaq məqsədilə.) Həm də bu iş düppədüz doqquz tamamda icra 
olunmalıdır, eləmi?  
CERALD     - Mənim gözəl mələyim, bütün işləri həmişə dəqiq planlaşdırmaq lazımdır ki, 
nəticəsi yaxşı alınsın. 
 
Susurlar.  
 
ELEKS         -  Cerald, bilsən, sənin barəndə hər şeyi öyrənməyə necə ehtiyacım var...     
CERALD      -  Əzizim, sən onsuz da mənim barəmdə nə var, hamısını bilirsən. 
Nortumberlenddə keçən uşaqlıq illərim, Cənubi Afrikada ötən günlərim və Kanadada 
yaşadığım on il ərzində bəxtimin üzümə necə  güldüyü, necə pullar qazandığım, varlandığım 
barədə hər şeyi sənə ətraflı danışmışam. 
ELEKS          -  Bunlar hələ hər şey demək deyil.   
CERALD       -   (Qəflətən qəhqəhə çəkir.)  Hə-ə... anladım. Gör sən daha nələri öyrənmə 
arzusundasan. Bilirəm,qadınları ən çox maraqlandıran kişilərin könül sirləridir.                                                             
ELEKS           -(Dodaqaltı mızıldanaraq.) Hər halda həyatında başqa qadınların da izi var. 
Əgər mən bunlar barəsidə də bilsəydim... 
CERALD      -  Bəli, həyatımda başqa qadınlar da olub. 
Bunu inkar etməyin nə mənası? Əgər inkar etsəydim belə yəqin ki, sən yenə mənə 
inanmazdın. 
Lakin onu deməliyəm ki, onların heç biri mənim üçün sənin qədər əziz, 
dəyərli olmayıb... Hə, razı qaldın?.. Bütün bunlar barədə məhz bu gün  
söz salmağın səbəbi nədir axı? 
ELEKS           -  Heç özüm də bilmirəm. Bütün günü halım özümdə deyildi. 
CERALD         - Qəribədir... Çox qəribədir...  
ELEKS            - Burda qəribə olan nədir?  
CERALD        -  Mənim mələyim, məni heç də elə süzmə. Sadəcə olaraq mən onu dedim ki, 
“Bu çox qəribədir” və vəssalam. 
Axı  sən həmişə mehriban və sakit olardın… 
ELEKS           -  Bu gün nədənsə hər şey məni tövrdən çıxarır… Qoca   Corcun beyninə dolub 
ki, guya biz London  səfərinə hazırlaşırıq  və dediyinə görə, bunu ona sən söyləmisən. 
 
CERALD       - (Tutulur, əsəbini boğmağa çalışır.) Bay səni, başdanxarab qoca!.. (Halındakı 
dəyişgənliyi Eleksin sezdiyini hiss edərək başqa bir tərzdə.) Deyəsən axı o qoca sarsaq 
əməlli-başlı xərifləyib.                                                     
ELEKS           -  Axı sən ona nə demişdin ki, o da bu qənaətə gəlib? 
CERALD        -Mənmi? Mən ona heş nə deməmişəm...Hə-ə... yadıma düşdü. 
Zarafatla ona  Londona gedəcəyimizi   bildirdim, yəqin, o da bunu ciddi qəbul edib, yaxud da 
ki, nə dediyimi dəqiq anlamayıb.  
Amma hə  halda sən əsil həqiqəti ona başa saldın, deyilmi? 
ELEKS         - Əlbəttə, belə bir planımızın olmadığını söylədim. Ancaq o dediyinə israr edirdi. 
Hətta başqa     bir   söhbət də açdı.  
Sən mənə demişdin ki, bu evi alarkən üç min vermisən. Corc isə təkidlə bildirdi ki, vur-tut 
iki min olub ortada.  
CERALD        - (Bir an tutulur, susur.)  Eymz o vaxt pulun iki minini nəqd, minini isə girov 
sənədilə almaq istəyirdi. Yəqin bizim qoca buna görə yanlışlığa varıb. 
ELEKS            - (Yüngülləşir.)  Elə isə hər şey  öz yerini aldı...Axşam saat doqquzda... enə 
bilərik zirzəmiyə... 
CERALD        - Yox... bu gün  foto işinə həvəsim qaçdı. Qalsın sabaha. Sabah saat 
doqquzda... Viski gətir. 
 
Elə bu an dəmir darvaza cırıldayır.  
Cerald narahat halda ayağa qalxır, “Kimdir gələn?” deyərək pilləkana tərəf gedir. 
     
ELEKS             - (Tutulur. Dikin bağda gizləndiyi  indi yadına düşür. Qeyri-iradi  halda 
çığırır.) Dayan!..    Gələn yoxdur.  
Yəqin Corcdur, işini bitirib çıxıb gedir. 
CERALD         - Hər halda düşüm bir baxım.  
ELEKS           - (Təlaşla) Getmə, Cerald.  Viski gətirim. Mən də içmək istəyirəm  bu gün... 
 
Ceral onu dinləməyərək darvazaya gedir.  
Eleks nigaran halda onun arxasınca baxa-baxa qalır.  
Səhnə qaranlıqlaşır. 
 
  
   
  
                                     **    **    ** 
 
 
 
     
Qaranlıqda bülbüllər oxuyur.  
 
 
ELEKSIN SƏSI      - Dünən axşam üstü darvaza cırıltısına getmiş Cerald qayıdıb yalniz 
kəndə sarı üz tutub  uzaqlaşan  bağbanı gördüyünü söylədi. Dik yəqin ki, günbatan tərəfdəki 
hasarın uçuq yerindən aşıb getmişdi. Ürəyim bir az da sakitləşdi. 
Həmişəki qaydada yatdıq.  
Səhər Cerald yenə bəzənib-düzənib hara gedəcəyini söyləmədən evdən çıxdı. Əslində bu gün 
xırda-xuruş  şeylər almaq üçün qəsəbəyə getməliydim. Evdən şixmamağımı məsləhət bildi. 
“Nə lazımdısa özüm alıb gətirərəm” dedi.  
 
Səhnə tədricən işıqlanır.  
Eleks narahat halda həyətdə gəzişir, bağçada vurnuxur, evə girib-çıxır, özünə yer 
tapa bilmir.  
         
 
Deməli, axşama kimi tək qalacaqdım. Bir neçə gün öncəyə qədər belə tənhalıq mənə ləzzət 
verirdi. 
Indi şübhəli rahatsızlıq, qısqanclıq hissləri sakitləşmək, səngimək bilmirdi. 
Düşüb bağçada gəzir, yelləncəkdə uçunurdum. Nə etsəm də, içimi gəmirən bu duyğulardan 
qurtula bilmirdim.  
Gözüm önündə Dik canlanırdı. Onun səsi gəlirdi qulaqlarıma: “Eleks... o adam sənin ruhuna 
düz gələn deyil. 
Sən onu zərrəcə tanımırsan.” 
Çox güman ki, düz deyirmiş Dik. Cerald hardasa başqa qadın saxlayırdı. Axşam saat 
doqquzda... onların görüşü olacaqdı. 
Mən bunu ona söyləyəndə özünü necə itirmişdi? Foto məsələsi də, yəqin ki, yalandan 
uydurulmuşdu, özünü müdafiə məqsədilə.  
Mənə dinclik verməyən təkcə qısqanclıq deyildi. Adını tapa bilmədiyim bir qorxunc duyğu da 
hakim kəsilmişdi qəlbimə. 
Ceraldın davranışında anlaşılmaz bir qəribəlik hiss edilirdi. London söhbəti nə idi? Əgər o özü 
bunu deməmişdisə, qoca bağban hardan bilirdi? 
Corcun arxasınca  o nə üçün elə əsəbləşdi, acıqlandı? Məni nə üçün qəsəbəyə getməyə 
qoymadı? Bəlkə Diki buralarda görüb, bizim görüşə biləcəyimizdən ehtiyat edir? Doğrudanmı 
o da qısqanclıq keçirirdi? 
Bilə bilmirdim. Heç bir qənaətə gələ bilmirdim. 
Bir sübut, bir dəlil yox idi əlimdə.  
Gün uzunu belə suallarla çırpındımım.  
Birdən ağlıma gəldi ki, Ceraldın həmişə paltar dolabında məndən gizli saxladığı bir çamadanı 
var, bu çamadanı dolabdan çıxarda bilsəm, aça bilsəm çox sirlər üzə çıxar. 
Evi ələk-vələk edib Ceraldın açar dəstini tapdım, sirr yumağı  çamadani ordan çıxartdım. 
      
Eleks əlində o qədər də böyük olmayan bir çamadan verandaya çıxır. Əlləri əsə-
əsə, nəfəsi təngiyə-təngiyə açarları bir-bir 
kilidə salaraq çamadanı açmağa çalışır.  
 
 
ELEKS       - (Öz-özünə.) Hər an gəlib çıxa bilər.  Çamadanı mənim qarşımda görsə... məhv 
oldum deməli. Amma içəridə açsaydım daha pis... 
Darvazanın cırıltısını eşitməzdim. Qəfildən gəlib otağa girərdi.     (Çamadandan ayrılıb 
darvaza tərəfə boylanır, səs gəlib-gəlmədiyinə qulaq verir. Qayıdııb yenə   
açarları bir-bir kilidə salır. Kilidə düşən açarı tapa bilmir.) 
Əslində Ceralda axmaq deyələr ki, onu ələ verə biləcək bir əşyanı çoxdan aradan 
götürməsin, yox etməsin. Bəs bu çamadanda nələr saxlayır o? Bunu məndən niyə gizlədir?.. 
Ancaq kişilər qadınlardan fərqli şəkildə daha sentimental olurlar. Məsələn, sevgililərinin 
şəkillərini, məktublarını cırıb atmağa heç cür əlləri getmir, illərlə onları qoruyub saxlayırlar.  
(Nəhayət çamadan açılır.)  
Aha... nəhayət ki... (Qapağı qaldırınca ilk diqqətini çəkən lentə bağlanmış bir topa zərf olur.) 
Hə... budur... Məktublar... Mən deyirəm də... Divin canı şüşədə olduğu kimi sənin də canın 
bu çamadanda imiş, Cerald. Daha qurtula bilməyəcəksən məndən. 
Görək bu məktubları sənə hansı xanım yazıb? Görək sən bunları nə üçün 
belə əzizləyə-əzizləyə məndən gizli saxlayırsan?.. (Zərfləri bir-bir açıb baxır. Təəccübündən 
donub qalır.)   
Bunlar ki, mənim məktublarımdır, evliliyimizə qədər tez-tez yazardım ona.  
(Yenə çamadanı axtarır. Bir     bağlama çıxardıb açır. Çoxlu kağız pullar görüncə 
çaşqınlıqla.) 
Ay Allah... Pullara bax...Gör nə qədərdir... Əgər  biz həqiqi ər-arvadıqsa, bunları bəs 
məndən niyə gizlədib?. 
Ev alarkən yalnız mənim pullarımı xərcləyib.    Bunlar da mənim verdiyim istiqrazlar...  
Bəs bunlar nədir belə? Qəzet kəsikləri. Köhnəlmiş, saralmış... Bunları neyləyir görəsən belə 
toplayıb? 
(Bir-bir qəzet kəsiklərinə baxır.)   Çarlz Lemetr... məhkəmə prosesi... Bunlar ki, Corcun 
dediyi həmin qatil   haqqında yazılmış bir neçə il öncəki yazılardır. Bunlar Ceraldın nəyinə 
lazım olub?  
(Qəzet parçalarını tələsik gözdən keçirdir.)  
Maraqlıdır... Burdakı bəzi cinayət tarixləri Ceraldın qeyd dəftərindəki tarixlərlə üst-üstə 
düşür. 
Ola bilsin, bir təsadüfdir...  
Aha, Çarlz Lemetrin burda fotosu da var ki. Saqqala bax, eynəyə bax... Lap alimlərə 
bənzəyirsən, Lemetr... 
Ancaq elə bil sən mənə kimisə xatırladırsan, Çarlz... Kimi, kimi?.. Yadıma sala bilmirəm. 
Bax, bu fotodakı qaşlar, gözlər... aman Allah, bunlar ki, eynən Ceraldın qaşları, gözləridir. 
Adam adama nə qədər oxşayarmış. Allah eləməsin, Cerald da sənin kimi qatil olsun. 
Ah, bura nə yazılıb?.. 
Şahid qadın: “Mən onu sol ovcunun altındakı qövsvari çapıqdan və bir də bilərzik yerindəki  
qoşa xaldan tanıdım. (Qəzet kəsiyi Eleksin əlindən düşür. O yıxılmamaq üçün sütundan 
yapışır, zorla pıçıldayır.) 
Ceraldın da sol ovcunda belə çapıq, biləyində də qoşa xal...  (Ucadan.) Ola bilməz!Ola 
bilməz!! Cerald Martin – Çarlz Lemetr... Ola bilməz... 
(Bir müddət susub qalır, baxışları bir nöqtədə donur, gözlərindən yaş axır.)  Deməli,  
hər gün buna görə parik, eynək taxıb gedirmiş ki, tanıyan olmasın onu. Mən axmaq isə elə 
zənn etmişəm ki, hansı qadınlasa görüşə gedir. 
Deməli, buna görəymiş ki, son günlər məndə ona qarşı intiutiv bir qorxu yaranmışdı. 
Deməli, gördüyüm eyni məzmunlu yuxularımın mənası da bu imiş... 
Cerald növbəti qurbanını qətlə yetirərkən Dik özünü yetirir, onu öldürür və məni xilas edir. 
Bunun üçün də mən Dikə elə minnətdarlıqla baxırammış. 
Çərşənbə günü axşam saat doqquzda... yəni dünən axşam... fotolaborotoriya sayılan 
zirzəmidə... Orda heç döşəmə də yoxdur... Yeri qazıb məni də ora basdıracaqmış...  
Bəs nə üçün o bu işi təxirə saldı?.. Hə... qoca Corcun  London səfəri barədəki sözləri onu 
fikrindən daşındırıb yəqin ki. Bunun üçün də Corca elə acıqlanırmış.  
Bu axşam saat doqquzda... Deməli, o, planını həyata keçirtməlidi. Deməli, mən ölməliyəm... 
Ax nə üçün, nə üçün?..     
(Bir an duruxur.)    Yox. Daha bir dəqiqə belə burda qalmaq olmaz. Nə qədər ki, o yaramaz 
gəlib çıxmayıb, qaçıb getməliyəm burdan. (Çamadanı  yığışdırıb içəri keçir.) 
 
Bülbüllər oxuyur. 
Darvaza cırıltısı eşidilir.  
Cerald gəlir.Əlihdə təzə bir bel var. Keyfi yuxarıdır. Nəsə özü-özünə mızıldanır. 
Dayanıb əlindəki belə baxır. Onunla yer qazırmış kimi hərəkətlər edir.  
Eleks tələsik pillələri enir. Ceraldla üz-üzə gəlincə donub qalır.  
 
 
CERALD         - Hello! Hara belə geyinib gedirsən? 
ELEKS           -  (Özünü təmkinli tutmağa çalışaraq.) Heç... Gəzişmək istəyirdim. Başım 
ağrayır bir az.  
CERALD       -  Yaxşı... Gəl mən də sənə yoldaş olum. ( Əlindəki beli bir kənarda gizlətməyə 
çalışır.)  
ELEKS           -  Yox, yox... Cerald, sən keç evə, istirahət et. Buna elə bir ehtiyac yoxdur. 
Bir az gəzişib gəlirəm. Birlikdə şam edərik. 
CERALD        -  (Arvadını şübhə ilə süzür.) Eleks... nə olub sənə belə? 
Rəngin-ruhun qaçıb, yarpaq kimi əsirsən.  
ELEKS            - (Özünü heç nə olmamış kimi aparır, zorən gülümsəyir.) Cerald, dedim ki, 
heş nə yoxdur. Bir az  narahatam. Gəzintidən sonra hər halda ötüb keçər.  
CERALD         -  (Hırıldayır, amiranə.)  Mənim bülbülüm, əbəs yerə məndən qurtulmağa can 
atırsan. Sən istəsən də, istəməsən də, biz bərabər gəzişəcəyik. 
ELEKS           -  (Daxili səsi) İsrar etməyə özümdə cürət tapmadım. 
Cerald elə bil nədənsə şübhələnmişdi. Onun şübhəsini dağıtmaq üçün hər necə olsa 
da özümü ələ almalı, təbii davranmağa çalışmalı idim. 
Ancaq  içimdəki təlaş  səngimək bilmirdi. (Ceralda.) Yaxşı, gəzişək.                     
CERALD         - (Əlindəki beli kənara atır, Eleksin qolundan tutur.) Bax belə, əzizim...     
 
Cerald əl-qol ata-ata, nəsə danışa-danışa Eleksi bağçanın içərilərinə aparır.  
Gözdən itirlər. 
 
Səhə qaranlıqlaşır.  
Bülbüllər oxuyur.  
 
ELEKSIN SƏSI         - Titrətməm keçib getmirdi.  Lakin Cerald bir şey hiss etməsin deyə 
özümü çətinliklə ələ alırdım. Bağçanın dərinliklərinə getdikcə qorxum daha da çoxalırdı. 
Gah qəflətən Ceraldın əlindən qopub qaçaraq hasarın uçuq yerindən aşmaq istəyirdim. 
Gah da qışqırıb haray qoparmaq.  
Ancaq səsimi kim eşidəcəkdi ki? Xilas  üçün yalnız xəfif bi ümid vardı: 
bəlkə   yenə Dik gəlib çıxa bilərdi bura təsadüfən. Əgər  o da şəhərə qayıtmamış olsaydı. 
Bir iş də vardı ki, Cerald özünü həmişəki sayaq qayğıkeş və diqqətli, həssas ər kimi aparırdı. 
Bu da məni azacıq da varsa sakitləşdirirdi. Evə döndükdə hətta odekolonla  
alnımı ovxaladı, yemək zamanı stolu hazırlamaqda mənə kömək də etdi. Ancaq bilə 
bilmirdim, bütün bunlar nə məqsəd güdürdü. 
Çox güman ki, o məni  şübhəyə salmamağa çalışırdı, həm də bir an gözdən qoymaq 
istəmirdi. 
 
Səhnə işıqlaşır.  
Cerald  yellənən kreslosunda oturub kofe içə-içə yenə qəzetlərə baxır. 
Eleks stolu yığışdırır. 
 
CERALD          - Yadına salım ki, bu axşam biz fotoları aşkarlamalıyıq.   
ELEKS             - (Əlindəki boçqab stolun üstünə düşür. Özünü tez ələ alır, yarımkinayəli bir 
tərzdə.) Guya   bunu təkbaşına edə bilməzsən? Dedim ki, halım özündə deyil.                          
CERALD          - (Sirli tərzdə gülümsəyir.)  İşə başlayandan sonra hər şeyi unudacaqsan. 
Həm də ki, o işi bitirincə sənin bütün yorğunluğun, narahatlığın qeybə çəkiləcək. 
ELEKS            -  (Daxili səsi)  Mən güman eddirdim ki, bəlkə Ceraldı yenə planını təxirə 
salmağa nail oldum. Ancaq o, deyəsən, fikrində qəti idi. 
CERALD         -  Bu gün dəmlədiyin kofe çox acı gəldi mənə...  
ELEKS           -  Həmişəki reseptlə dəmləmişəm ki... 
CERALD         -  Bilmirəm, nə isə acıdır kofe... 
ELEKS            -  (Daxili səsi)   Nə edim indi? Nə edim?.. Qurtuluşa heç bir ümid yoxdur. 
Bəlkə... bəlkə... Dik hələ oteldədi. Bir təhər ona zəng edim. 
Tez özünü yetirsin bura. (Ceralda.) Mən zəng etməliyəm...   qəssaba... 
CERALD        - (Gərnəşərək ayağa qalxır, verandada obaşa- bu başa var-gəl edir.) Nə isə 
bu gün mən də narahatam, həyəcanlıyam. Elə bil bir yerdə qərar tuta bilmirəm... 
Qəssabı neyləyirsən? Özü də belə gec vaxtı? 
ELEKS          -  Güman edirsən ki, o dükanını bağlayıb gedib evinə, hə? 
(Divardan asılmış saata baxır.) Hələ doqquzun yarısıdır. Istəyirəm ki, sabaha bizə bir az 
sümükksüz dana əti göndərsin. Yadıma kotlet düşüb. 
O qoca qəssab heç vaxt sözümü yerə salmır.  
CERALD        -  (Onun başı üstünü kəsdirərək.)  Hə, di zəng etsənə.  
ELEKS           -  Aralan, Cerald. Bəlkə sən qorxursan ki, mən qoca qəssabla könül  
söhbəti edə bilərəm? 
 
Cerald başını bulayaraq verandanın digər tərəfinə gedir. Siqaret yandırır.  
 
(Ceraldın aralandığını görüncə tələsik nömrə yığır. Pıçıltı ilə soruşur.) Bu “Səyyah gerbi” 
otelidir? Mister Dik Vindiford hələ oteldədir? Onunla danışmaq istəyirdim. (Gözləyir.) 
CERALD          - (Yaxınlaşır.)  Sən doğrudanmı qəssaba zəng etmisən? 
ELEKS             -  (Rəngi avazıyır, lakin özünü tez ələ alaraq nazlı bir əda göstərməyə 
çalışır.)  Di get də, Cerald. Mən telefonda danışanda kimsə başımın üstünü kəsdirirsə 
nə deyəcəyim tamamilə yadımdan çıxır.  
 
Cerald yenə bir söz demədən, arvadının hərəkətinə əhəmiyyət vermədən siqaretini 
tüstülədə-tüstülədə var-gəlinə davam edir.  
 
 
(Daxili səsi.)      Çarəsizlikdən nə edəcəyimi bilmirdim. Indi Dik gəlib telefona cavab 
verəcəkdi.  Bəlkə var səsimlə onu köməyə səsləyəydim? 
Yox, bununla vəziyyəti tamamilə korlayardım.  
Cerald aralansa da, hiss edirdim ki, qulağı burdadır. Birdən ağlıma bir fikir gəldi. Cerald 
eyvanın o başına gedəndə Diklə danışa bilərdim. 
O bu üzə qayıdanda dəstəyi əlimlə qapayıb özümü elə göstərərəm  ki, guya qəssabla 
danışıram.   (Gözaltı Ceraldı süzür. Onun bir qədər aralıda olduğunu görüncə tələsik 
deyir.)Danışan“BÜLBÜL YUVASI”ndan missis Martindir.  
 Hə, mənəm...   
(Ceraldın yaxınlaşdığını görüncə.) Cənab qəssab, tanımadınız? Hə, Eleks Martin... 
Zəhmət olmasa, sabah səhər bizə altı tikə döyməlik dana əti göndərin. (Ceraldın aralandığını 
görür.) Hə, tez gəl, çox vacibdir... lap tez... ölüm-dirim məsələsi... (Dəstəyi qapayır.) 
Təşəkkür edirəm, mister Heksuori. 
Belə gec saatda sizi rahatsız etməyimdən inciməzsiniz hər halda, çünki bu kotletlər...  
(Əlini dəstəkdən götürür.)  Tez, lap tez özünü yetir... yaman yadıma düşüb. Hə, di sağ 
olun, mister Heksuori. 
(Dəstəyi yerinə qoyur. Nəfəsi təngiyir.) 
CERALD         -  Deməli, sən qəssabla bu tonda danışırsanmış...  
ELEKS            - (Həyəcanını ört-basdır etməyə çalışaraq.) Hə, bütün qadın müştərilər 
kimi...  
CERALD        -   (Heç nədən şübhələnmədiyi hiss olunur.)  Deyəsən axı, keyfin yerinə gəldi? 
ELEKS           -  Başımın ağrısı azalıb bir qədər. (Daxili səsi) Qurtuluşa ümid yaranmışdı. 
Hər necə olsa da yarım saata Dik özünü bura yetirə bilərdi. 
CERALD         -  (Axıra qədər içmədiyi qəhvəni yerə ataraq fincanı Eleksin yığışdırdığı 
qabların yanına qoyur.) Bu gün dəmlədiyin  qəhvə,  düzü, heç könlümə yatmadı. 
Cox acı dadırdı. 
ELEKS          -  Dedim ki, həmişəki reseptlə dəmləmişəm.  Ancaq bu yeni çeşid qəhvə idi. 
Istəyirsən köhnəsindən dəmləyim.       
CERALD        -  Yox... Doqquzun yarısından keçib, zirzəmiyə enib işə başlamalıyıq. 
ELEKS            -  (Daxili səsi.)  Bu sözlərlə Cerald sanki sinəmə bıçaq sancdı. Demək o 
qərarında qətiydi. Mən isə vaxt udmalıydım. (Ceralda.) 
Bir az da gözlə. Qoy doqquz olsun. Mən də stolu yığışdırım.  
CERALD         - Yox, canım mənim. Nə qədər tez işə başlasaq, erkən yata bilərik. (Gözləri 
oynayır.) 
ELEKS            -  Yaxşı da, Cerald. Sən ki, dəqiqliyi sevən adamsan. Qeyd dəftərində doqquz 
yazmamışdınmı? Qoy doqquz olsun da.  
CERALD         -  Nə fərqi var, bir az tez, yaxud gec. Daha gözləməyə hövsələm yoxdur. 
ELEKS             -  (Duruxmuş halda ərini süzür. Daxili səsi.) İçimi dəhşət bürümüşdü. Artıq 
Ceraldın gerçək maskası yırtılmışdı deyəsən. Əlləri titrəyir, 
gözləri vəcdən işıldayırdı. Aramsız olaraq qurumuş alt dodağını yalayırdı. 
Ancaq mən onu sakitləşdirməli, vaxt udmalıydım. Yerimdən tərpənə bilmirdim. 
Ağzımı açıb bir kəlmə danışa bilmirdim. Stula çöküb qalmışdım.  
CERALD         -  (Arxadan yaxınlaşaraq Eleksin çiyinlərindən tutur, sərt hərəkətlə onu     
oturduğu yerdən qaldırır.) Gəl, gəl, quzum, yoxsa deyirsən səni ora zorla aparım? 
(Bu sözləri məzə ilə deməyə çalışsa da səsində aydın bir qəddarlıq hiss edilirdi.)     
 ELEKS            -   (Çırpınaraq onun əllərindən çıxır, divara qısılır.) Cerald... 
sənə bir sualım var. Cavab ver, sonra... 
CERALD         -  Nədir elə? 
ELEKS            -  Bayaq sənin əlində təzə bir bel gördüm. Onu nədən ötrü alıb gətirmisən? 
CERALD         -  Nə cəfəng sualdır? Beli neyləyirlər? Əlbəttə yer qazmaq üçün. Bağçada 
güllərin dibini yumşaldarıq.  (Ona yaxınlaşır.)  
Eleks, düşək zirzəmiyə, vaxt keçir... 
ELEKS         -  (Gözü  saatdadır.) Cerald!.. Yaxın gəlmə. Mən... mən sənə bir şey də 
deməliyəm... müdhiş bir etiraf... 
CERALD       -   (Maraqla/)  Etiraf?.. 
ELEKS           -   Hə, etiraf...  (Daxili səsi.) Ani olaraq beynimə dəhşətli bir yalan uydurmaq 
gəldi. 
CERALD        -   Nəyi etiraf etmək istəyirsən? Hə, yəqin ki, keçmiş sevgilinlə bağlı, eləmi?  
ELEKS           - Yox... Başqa bir şeydi. Əslində sən... hə, sən, sən bunu cinayət də hesab 
edə bilərsən. Dəhşətli bir cinayət. 
               
CERALD        -  Maraqlandırdın məni. Söylə görqüm.   (Kresloya çökür.) 
ELEKS         -   (Onun qarşısında gəzişərək ağır-ağır, sözləri qıra-qıra, bir gözü saatda, 
yarımpıçıltılı, sirli bir tərzdə danışmağa başlayır.)   
Yadındadı, sənə söyləmişdim... Mən düz on beş il stenoqrafçı işləmişəm. Əslində, heç də 
belə deyil. Iki dəfə işdən çıxmışdım. Birinci dəfə işdən çıxanda iyirmi iki yaşım  
vardı. O vaxt yaşlı, ancaq kalan pulu olan biriylə tanış olmuşdum. 
O, mənə bərk vurulmuşdu və hətta təkidlə evlənmək istədiyini söyləyirdi. 
Bir qədər özümü naza qoydum. Belə fürsətdən kim qaçardı? Axırda razılaşdım. Tezliklə biz  
nikaha girdik.   
(Susur. Bir gözü saatda götür-qoy edir ki, sonra nə uydursun.)  Onu ələ aldım, danışdıq ki, 
həyat sığortasını mənim adıma tərtib etdirsin. 
(Ceraldın marağının ardığını görüncə bir qədər də inamla danışmağa başlayır.)Müharibəvaxtı 
bir müddət  hospitalın nəzdindəki aptekdə işlədim.  
Ən nadir dərmanlar və zəhərlər, hə, ən dəhşətli zəhərlər 
əlimin altındaydı... Ağ toz şəklində çox güclü bir zəhər var. Onun bircə çimdiyi adamı 
cəhənnəmə vasil edir.  
Sənin necə, zəhərlərlə heç tanışlığın var?  
CERALD      -  Yox... bu barədə bilgim çox bəsitdir.  
ELEKS        - (Dərindən köks ötürür, nəfəsi darala-darala, həyəcanı arta-arta danışır.)Amma 
hər necə olsa, hiosçiamin barədə eşitməmiş olmazsan.  
O zəhərdən ölən adamda heç bir iz-flan qalmır. Buna görə də müayinə zamanı həkimlər 
yalnız “ürək partlaması” diaqnozundan başqa heç bir qənaətə gələ bilmirlər... 
Bax, həmin zəhərdən bir az götürüb evdə gizlətmişdim. (Özünü toplamaq məqsədilə susur.)       
CERALD        - Davam elə...  
ELEKS          - Yox, yox... Qorxuram. Bu sirri necə aça bilərəm? Yaxşısı budur, qoy qalsın 
başqa vaxta.  
CERALD         - (Səbirsizlikə.) Xeyr, indi danışacaqsan.  
ELEKS          - (Köks ötürərək razılaşır.) Bir ay idi ki, evlənmişdik. Özümdən xeyli yaşlı olan 
bu adamla çox səmimi davranır, daim qulluğunda durmağa çalışırdım. 
O da məni uzaq-yaxın hər kəsə ağızdolusu tərifləyirdi. 
Bütün tanışları, yaxınları məni ona sadiq bir arvad kimi tanıyırdı. Axşamlar qəhvə süfrəsini 
adətən mən öözüm hazırlayırdım. 
Bir dəfə ikimizə qalanda onun qəhvə fincanına həmin o dəhşətli zəhərdən bir çimdik  
atdım... (Tamaşaçısını valeh etmiş aktrisa kimi rolunu daha həvəslə, inamla oynayır.) Hər 
şey qaydasınca gedirdi. Oturub ona göz qoyurdum. Qəfildən nəfəsi daraldı, gözləri yaşardı, 
tövçüyə-tövşüyə dedi ki, havam çatmır, bu nə zəqqatum qəhvəymiş... 
Qalxıb pəncərəni açdım. Sonra isə oturduğu yerdən qalxa bilmədiyini, hec cür tərpənə 
bilmədiyini söylədi. Sonra heç ağzını da aça bilmədi. Sonra isə... sonra isə... elə ordaca 
keçindi. 
(Saata baxır. Razı halda gülümsünür.)  
CERALD      - (Yerindən tərpənmədən bütün diqqətilə gözləri Eleksdədir.) Sığorta məbləği 
olaraq nə qədər aldın? 
ELEKS       - Təxminən iki min funt. Eh, sonra bu pulların hamısını birjada havaya 
sovurdum. Təkrar köhnə işimə dönməli oldum. 
Amma daha orda uzun müddət qaxılıb qalmaq fikrində deyildim. Başqa  
bir kişiylə rastlaşdım. Yenidən öz qızlıq soyadıma qayıtdığımdan bu adam mənim əvvəlcədən 
ərdə olduğumu heç bilmədi.  
Təzə nişanlım gənc idi, həm yaraşıqlıydı, həm də zəngin. Toyumuz Sasseksdə oldu. Bu 
dəfəki ərim öz sığortasını mənim adıma tərtib etdirməsə də, vəsiyyətnaməsini imzalamışdı 
mənim xeyrimə... Birinci ərim kimi bu da ona qəhvə dəmləməyimə bayılırdı. (Fikrə dalaraq 
gülümsünür.)  Axı, mən çox gözəl qəhvə dəmləyirəm, 
elə deyilmi? 
 
Cerald fikrə dalıb, sanki gipnoza uyub.  
 
Kənddə yaşadığımız vaxtlar bir-iki dost-tanış vardı. Bir gün şam yeməyindən sonra ərimin 
qəfil ürək tutmasından vəfat etdiyini eşidəndə halıma yaman yandılar...  
İkinci ərimdən mənə dörd min funta yaxın bir miras qaldı. Bu dəfə birjada oynamaqdan 
çəkindim, pullarımı  
yararlı yerlərə yatırdım. Sonra isə... (Susur.)  
CERALD      - (Sanki pıçıltı ilə.)  Sonra isə - nə?.. 
ELEKS         -  Sonra isə sən... Sən çıxdın qarşıma.  
CERALD     -   (Titrəyən barmağini ona uzadaraq.)  Qəhvə! Pərvərdigara! Acı qəhvə... 
 
Eleks çaşqın-çaşqın baxır.  
 
Mən indi anladım ki, qəhvə niyə elə zəqqum kimiymiş. Sən iblissənmiş! Yenidən öz iyrənc 
əməllərinə başlamısan. 
Sən məni də zəhərlədin, deməli!  (Kreslonun dirsəkliyindən yapışaraq ayağa qalxmaq, 
arvadının üstünə şığımaq istəyir,lakin elə bil yerindən qopa bilmir.) 
ELEKS            - Yox, Cerald, yox, elə deyil.  
CERALD        - (Yerindən qalxa bilməsə də başını irəli uzadır, gözlərini ona zilləyərək.)   
Ifritənin biri, ifritə. Son nəfəsimdə  də olsa səni cəhənnəmə vasil edəcəyəm. 
(Sanki kresloya yapışıb, yerindən qopa bilmir. Dəhşətli  tərzdə ulayır.) Uuu...uu... 
ELEKS           -  ( Yalanının işə keçdiyindən tamamilə əmin olunca arxayınlaşmış, 
qalibanə bir tərzdə.) Əbəs yerə çırpınırsan. Yerindən dəbərə bilməyəcəksən daha. 
Zəhər artıq öz işini  görməkdədir. 
CERALD        -  (Elə bil kresloya zəncirlənib, çırpınır, kreslo ləngərləyir, lakin o, yerindən 
qalxa bilmir ki, bilmir.)  Ola bilməz!.. Ola bilməz... Doğrudanmı?! Doğrudanmı?.. 
ELEKS            -  (Daxili səsi)     Sanki  istəyimə nail olmuşdum. Uydurduğum yalan zəhər 
kimi iş görməkdəydi. 
Lakin bir anda hər şey alt-üst də ola bilərdi.  
Cerald var gücü ilə çırpınırdı. O, gipnoz  vəziyyətindən 
çıxsaydı  şimşək kimi üstümə çaxılardı. Saat doqquz olurdu. Dik gəlib çıxmırdı. Gözümü 
Ceralddan  çəkib bir   addım aralana bilmirdim. Elə sanırdım ki, həmin andaca o yerindən 
qalxıb üstümə atılacaqdı.  (Ceralda.)  
Sakitləş, əzizim, sakitləş... Nə etmək olar daha? Taleyinlə barış...  
 
Elə bu an darvaza cırıldayır.  
Dikin həyəcanlı səsi eşidilir.             
 
DIK                 -  Eleks!.. Eleks... Nə baş verib burda? 
ELEKS             -   (Sevincdən çığırır.)  Dik! Dik, tez özünü yetir!  (Sürətlə onun qabağına 
qaçır. Pillələri enincə həyəcandan,qurtuluş sevincindən huşunu itirir, yıxılır.) 
DIK                 -  (Onu dikəldir, həyəcanla soruşur.)  
İlahi, Eleks... Mənim körpə quzum, zavallı qızcığaz, nə oyun  açıblar sənin başına? 
ELEKS           -  (Başı ilə verandanı göstərir, bir təhər pıçıldayır.) Orda... ordadı...         
DIK               -  Kim, kim ordadı?  
( Eleksi pilləkana söykəyib tez verandaya qalxır. Ceraldı bərəlmiş gözlərlə kresloda 
görüncə heç nə anlamayaraq təəccüblə, heyrətlə o üzə-bu üzə boylanır, gəlib  Ceraldın 
üzünü yavaşdan sillələyir. Cerald tərpənmir. Nə baş verdiyini anlaya bilmir. 
Eleksin yanına qayıdır. Onu ayağa qaldırır.)   
Gözlərini aç, Eleks.  Mənəm – Dik. Nə olub, söylə. 
ELEKS             - (Hələ də özünə gəlməyərək təşvişlə verandaya tərəf boylanır, pıçıldayır.) 
Orda... orda... 
DIK                  -  Orda Ceralddan başqa heç kim yoxdur. O da... o da, deyəsən... ölüb. 
ELEKS              - (Yumulu gözlərlə.) ...Havam çatmır, dedi... Mən pəncərəni açdım... Sonra 
isə... sonra isə... ordaca keçindi. (Halsız halda Dikin qucağına yıxılır.) 
   
  
 
Səhnə qaranlıqlaşır. 
        
 
         2008, sentyabr. 
 
