Uilyam Somerset Moem 
 
Həyati hadisələr 
 
Henri Qarnetin adətiydi: günorta şəhərdən çıxanda nahar etmək üçün 
evə getməzdən qabaq öz klubuna baş çəkər və bric oynardı. O, elə adam 
idi ki, onunla oynamaq xoş idi. Oyundan yaxşı baş çıxarırdı və oyun 
zamanı əmin ola bilərdin ki, əlindən gələni əsirgəməyəcək. Uduzanda 
dilxor olmaz, udanda müvəffəqiyyətini bacarığından çox, bəxtinin 
gətirməsilə əlaqələndirərdi. Ürəyiyumşaq idi, oyundaşı səhv edirdisə, 
bəhanə tapıb onu ovundura bilərdi. Bəzən də eşidərdin ki, Qarnet 
oyundaşına yersiz bir kəskinliklə deyir ki, ömründə ondan pis oyunçu 
görməyib. Bununla belə, onun heç vaxt ağlınıza gətirə bilməyəcəyiniz 
kobud bir səhvə yol verdiyini gördükdə, oyundaşı azacıq da olsun onu 
hirsləndirmək məqsədi olmadan səhvini göstərdikdə, bir çılğınlıqda 
bütün dəlillərin ziddinə getdiyini və Qarnetin tamamilə haqlı olduğunu 
görmək daha heyrətamiz idi. Amma onunla oynayan adamların hamısı 
onun köhnə dostları idi və heç biri Qarnetin pis zarafatına ciddi fikir 
verməzdi. Henri Qarnet tanınmış bir firmanın dəllalı və partnyoru idi. 
Firmadakılardan birinin ağlına belə gəlmişdi ki, onu maraqlandıran 
səhmdar cəmiyyətin hansınasa nə isə üz verib. 
- Bu gün bazar necədir? 
- Səs-küylüdür. Hətta ağzından süd iyi gələnlər də qazanırlar.  
Aydın idi ki, səhmdarlar cəmiyyətinin və onun payçılarının Henri 
Qarnetin pərtliyi ilə heç bir əlaqəsi yox idi. Bir şey aydın idi: ona nə isə 
olmuşdu. O, çox səmimi yoldaş idi. Buz baltası kimi sağlamdı. Çoxlu 
pulu vardı. Arvadını, uşaqlarını sevirdi. Həmişə kefi kök olar, oyun 
zamanı əhəmiyyətsiz şeylərə ürəkdən gülərdi. Bu gün o, qaşqabaqlı və 
dinməzcə oturmuşdu. Qaşları hirslə çatılmış, üzündə qəmgin bir görkəm 
vardı. Bir qədər keçəndən sonra dostlarından biri aradakı bu gərginliyi 
zəiflətmək üçün Henri Qarnetin həmişə həvəslə danışdığı bir mövzudan 
söhbət açdı. 
- Oğlun necədir, Henri? Məncə, yarışlarda yaxşı çıxış edib. 
Henri Qarnetin qaşqabağı bir az da tutuldu. 
- Gözlədiyim qədər də yaxşı çıxış etməyib. 
- Monte-Karlodan nə vaxt qayıdır? 
- Dünən gecə gəlib. 
- Vaxtını necə keçirib? 
- Məncə, pis olmayıb. Bircə onu bilirəm ki, özünü gicliyə qoyub. 
- Hə, necə? 
- Etiraz etməsəydiniz, bu barədə danışmaq istəməzdim. 
Dostlarının üçü də maraqla ona baxdılar. Henri Qarnet acıqlı halda yaşıl 
mahud örtüklü stola tərəf keçdi. 
- Bağışla, dostum, indi kartı sən paylayırsan.  
Oyun gərgin bir sükut içində keçirdi. Qarnet öz kartının çıxdığını gördü, 
amma kartları elə pis oynadı ki, üç oyunu uduzdu, lakin bir söz də belə 
olsun deyilmədi. Başqa oyun başlandı və həmin oyunda kartı dandı. 
- Heç birisindən yoxdur? – oyundaşı ondan soruşdu. Qarnet elə əsəbi 
vəziyyətdə idi ki, cavab belə vermədi; partiyanın axırında məlum 
oldu ki, əlində lazımi kart ola-ola renons elan etmişdi. Bununla da 
oyunu uduzmuşdular. Onun bu diqqətsizliyi oyun yoldaşının 
nəzərindən yayınmadı. 
- Axı sənə nə olub, Henri? Gic kimi oynayırsan. 
Qarnet pərt idi. Özünün uduzmağı bir o qədər də eyib etməzdi, amma 
onun diqqətsizliyi üzündən oyun yoldaşı da uduzmalı oldu. Özünü ələ 
aldı. 
- Yaxşısı budur ki, daha oynamayım. Zənn edirdim ki, bir neçə oyun 
məni sakitləşdirər, amma məsələ burasındadır ki, fikrimi oyuna 
yönəldə bilmirəm. Düzünü deyim ki, kefim yoxdur. 
Dostları bərkdən güldülər. 
- Onu deməsən də olar, məsələ aydındır. 
Qarnet məyusluqla gülümsündü. 
- Sizinlə mərc gəlirəm ki, mənim başıma gələn əgər sizin başınıza 
gəlsəydi, siz də dilxor olardınız. Həqiqətən də çox pis 
vəziyyətdəyəm. Biriniz bu vəziyyətdən çıxmaq üçün ağlabatan 
məsləhət versə, minnətdar olaram.  
- Gəlin içək, sən də bizə danış görək nə baş verib. Əgər biz üçümüz, 
K.C., Daxili İşlər Nazirliyinin işçisi və məşhur cərrah, bu 
vəziyyətdən sənə çıxış yolu göstərə bilməsək, çətin ki, başqaları bunu 
edə bilsin. 
K.C. ayağa durdu və xörəkpaylayanı çağırmaq üçün zəng çaldı. 
- Əhvalat məlun oğlum barəsindədir – Henri Qarnet dedi. 
İçkilər sifariş verildi və gətirildi. Henri Qarnet onlara bu əhvalatı 
danışdı. Haqqında danışdığı oğlan Henri Qarnetin yeganə oğluydu. Adı 
Nikolas idi, Niki çağırardılar. On səkkiz yaşındaydı. Ondan başqa 
Qarnetlər ailəsinin iki qızı vardı: Biri on altı, digəri on iki yaşındaydı. 
Baxmayaraq ki, ata, ümumiyyətlə, qızlarını daha çox istəyir, bu nə 
dərəcədə ağılsız görünsə də və bunu büruzə verməmək üçün əlindən 
gələni etsə də, şübhə yox idi ki, Henri Qarnet ən çox məhəbbətini 
oğluna vermişdi. O, qızlarına qarşı mehriban olub, ad günlərində və 
Milad bayramında onlara qəşəng hədiyyələr verərdi. Bununla belə 
Nikini dəlicəsinə sevirdi. Henri Qarnet onu öz dünyası hesab edir və 
çətinliklə gözünü ondan çəkə bilirdi. Siz onu təqsirləndirə bilməzsiniz, 
çünki Niki elə bir oğlan idi ki, hər bir valideyn onunla fəxr edə bilərdi. 
Boyu altı futdan azacıq hündür idi. O, çevik, əzələli, kürəkdən enli, 
beldən incə olub, yaraşıqlı qamətini şax tutardı. 
Yaraşıqlı başı var idi. Bir qədər dalğalı açıq şabalıdı saçları, uzun qara 
kirpikləri, mavi gözləri, yaxşı nəzərə çarpan qaşları, qırmızı ətli 
dodaqları, gündən qaralmış təmiz dərisi vardı. Güləndə dümdüz və 
ağappaq dişləri görünərdi. Utancaq deyildi, amma davranışında bir 
təvazökarlıq duyulurdu. Bu, diqqəti cəlb edirdi. İctimai münasibətlərdə 
sərbəst, nəzakətli, sakit və şən idi. Niki gözəl, sağlam və layiqli 
valideynlərin övladı olub, yaxşı ailədə yaxşı tərbiyə almış və yaxşı 
məktəbdə oxumuşdu. Ümumi nəticə bu idi ki, cavan, yetkinlik 
dövrünün kamil nümunəsiydi. Görərdiniz ki, o, göründüyü kimi də 
namuslu, səmimi və ləyaqətlidir. Valideynlərinə heç vaxt zərrə qədər 
əziyyət verməmişdi. Bir uşaq kimi nadir hallarda xəstələnər və heç 
zaman dəcəllik etməzdi. Bir oğlan kimi ondan gözlədiyiniz hər işi 
edərdi. Onun məktəb göstəriciləri də əla idi. Niki son dərəcə tanınmışdı. 
Məktəbi mümkün olan bir sıra mükafatla başa çatdırmış, məktəb futbol 
komandasının başçısı və kapitanı olmuşdu. Bu heç də hamısı deyil. Niki 
on dörd yaşında gözlənilmədən özündə tennis oyununa qabiliyyəti 
olduğunu aşkar etdi. Tennis atasının nəinki çox sevdiyi oyun idi, eyni 
zamanda onu çox yaxşı oynayardı və oğlunda tennisçi perspektivini 
müəyyənləşdirdikdən sonra ona şərait yaratdı. Tətil günlərində atası onu 
peşəkarlar tərəfindən məşq etdirərdi. Bu zaman Nikinin on altı yaşı 
vardı və öz yaşında olan oğlanların bir çox yarışında qələbə qazanmışdı. 
Niki atasını elə udardı ki, pis oyun nümayiş etdirdiyi üçün keçmiş 
oyunçu yalnız atalıq məhəbbətinə görə oğlu ilə barışardı. On səkkiz 
yaşında Niki Kembric universitetinə daxil oldu. Henri Qarnet belə 
fikirdə idi ki, oğlu oranı qurtarmazdan əvvəl universitetin 
komandasında oynamalıdır. Məşhur tennisçi olmaq üçün Nikidə bütün 
keyfiyyətlər vardı. Buna görə də Henri Qarnet Niki Kembricə qəbul 
olmamışdan əvvəl üstündə durdu ki, o, bütün yayı İngiltərədə ən yaxşı 
müəllimin göstərişləri altında məşq etsin. İnstinktiv olaraq, Nikiyə bu 
barədə heç nə deməsə də, gələcəkdə oğlunun Uimbldonda oynayacağına 
ümid bəsləyirdi. Kim deyə bilərdi, bələ də Deyvis Kuboku yarışlarında 
Vətənini təmsil etmək onun oğluna nəsib olacaqdı. Oğlunun elə indicə 
məğlubiyyətə uğratdığı Amerika çempionunun əlini sıxmaq üçün torun 
üstündən sıçradığını və tamaşaçıların qulaqbatırıcı alqışları altında 
meydançanı tərk etdiyini xəyalına gətirdikdə Henri Qarnetin qəhərdən 
boğazı tutulurdu. 
Uimbldonun yorulmaz daimi tamaşaçısı kimi Henri Qarnetin tennis 
aləmində çoxlu dostu vardı və bir axşam Sitidə nahar zamanı gördü ki, 
onlardan biri, polkovnik Brabazon, ondan bir qədər aralıda əyləşib. 
Söhbət əsnasında onunla Niki barəsində, növbəti yarışlarda universitetin 
komandası tərkibində oğlunun çıxış etməsi üçün hansı imkanların ola 
biləcəyindən söhbət açdı. 
- Niyə qoymursan ki, gedib Monte Karloda yaz yarışlarında çıxış 
etsin? – polkovnik gözlənilmədən dedi. 
- Əşşi, inanmıram ki, o yarışlar üçün yarasın. Hələ on doqquz yaşı 
yoxdur. Keçən oktyabrda Kembricə qəbul olub, bütün zərbələrə tab 
gətirə bilməz. 
- Əlbəttə, Ostin, Qrəm və başqaları onun sıxıb suyunu çıxardarlar, 
amma bir-iki oyunu da o uda bilər. Uşaq-muşaqla oynamalı olarsa, 
iki-üç oyunu niyə də udmasın? Oğlunuz heç vaxt yaxşı oyunçularla 
oynamayıb, bu yarış onun üçün gözəl məşq olardı. Dənizkənarında 
keçirilən yarışlarda indiyə qədər öyrəndiklərindən orada daha çox 
şey öyrənəcək. 
- Bu haqda heç düşünməmişəm də. Semestrin ortasında istəmirəm 
dərsləri buraxıb getsin. Həmişə onun beyninə yeritmişəm ki, tennis 
oyundan başqa bir şey deyildir, o, təhsilinə mane olmamalıdır. 
Polkovnik Brabazon Qarnetdən semestrin nə vaxt qurtaracağını soruşdu. 
- Lap yaxşı. Oğlunuz təxminən üç gün dərs buraxmalı olacaq. Söz yox 
ki, bunu da yoluna qoymaq olar. Bilirsiniz, nəzərdə tutduğumuz 
oyunçulardan ikisi bizi pis vəziyyətdə qoyub. İşimiz şuluqdur. 
İstəyirik ki, mümkün qədər yaxşı komanda göndərək. Almanlar ən 
yaxşı oyunçularını göndərirlər. Eləcə də amerikalılar. 
- Dostum, bu baş tutan deyil. Əvvəla, Niki bu işə bir o qədər də 
yaramır. İkincisi, Nikimi kimi bir uşağı ona həyan olacaq bir adam 
olmadan Monte Karloya göndərmək fikrini ağlıma gətirə bilmirəm. 
Özüm gedə bilsəydim, bir şey fikirləşərdim, buna da söz ola bilməz. 
- Mən orada olacağam, oraya İngiltərə komandasının oynamayan 
kapitanı kimi gedirəm. Gözüm oğlunuzun üstündə olar – polkovnik 
Brabazon dedi. 
- Başınız qarışacaq, həm də istəməzdim ki, siz belə bir məsuliyyəti öz 
üzərinizə götürəsiniz. Sizə düzünü deyim ki, oğlum indiyə qədər 
xaricdə olmayıb. Monte Karloda qaldığı müddətdə bir an da olsun, 
rahatlığım olmayacaq. 
Bununla da söhbəti qurtardılar və bir qədər keçəndən sonra Henri 
Qarnet evə getdi. Polkovnik Brabazonun təklifi onu elə 
şirnikləndirmişdi ki, bu barədə arvadına danışmaya bilmərdi. 
- Təsəvvür edirsən, polkovnik Brabazon deyir ki, Niki əslində yaxşı 
oyunçudur. Mənə dedi ki, onun oynadığını görüb və yaxşı üslubu 
var. Ancaq birinci yeri tutmaq üçün gərək çox məşq etsin. Əzizim, 
hələ uşağın Uimbldonda yarımfinal oyunlarında çıxış etdiyini 
görəcək. 
- Daha uşağın on səkkiz yaşı var. Hələ indiyə qədər bir pis iş görməyib 
və bundan sonra da görəcəyini güman etməyə heç bir əsas yoxdur. 
- Onun təhsili nəzərdən qaçmamalıdır, bunu unutma. Məncə semestrin 
axırına yaxın onun dərs buraxmasına yol vermək çox pis olardı. 
- Axı üç gün nə böyük şeydir ki? Belə bir imkanı uşağın əlindən almaq 
günahdır. Əminəm ki, Nikiyə bu barədə desək, sevincdən atılıb 
düşəcək. 
- Amma demək istəmirəm. Onu Kembricə tennis oynamağa 
göndərməmişəm. Onun dəyanətli olduğunu bilirəm, ancaq onu bu 
yolla sınağa çəkmək səfehlikdir. Monte Karloda tək getmək üçün o, 
həddindən artıq uşaqdır. 
- Demək istəyirsən ki, bu yaxşı oyunçulara qalib gəlməyə onun heç bir 
ümidi yoxdur, amma deyə bilmirsən. 
Henri Qarnet yüngülcə köks ötürdü. Evə gedərkən ağlına belə bir fikir 
gəlmişdi ki, Ostinin səhhəti hələ müəyyən deyil, Qrəm isə istirahətdədir. 
Fərz edək ki, elə belə sübut naminə, Nikinin bir az bəxti gətirərdi. Onda 
şübhə yoxdur ki, Kembric komandasının tərkibində çıxış edəcəkdir. 
Əlbəttə, bütün bunlar boş şeylərdi. 
- Dedim ki, baş tutan deyil, əzizim, qərara gəlmişəm və sözümdən 
dönmək niyyətində deyiləm. 
Missiz Qarnet susdu. Amma ertəsi günü oğluna məktub yazıb 
məsələdən onu halı etdi. Oğluna yazdı ki, əgər Monte Karloya getmək 
istəyirsə, onun yerinə olsaydı, atasının razılığını alardı. İki gündən sonra 
Henri Qarnet oğlundan bir məktub aldı. Bərk həyəcanlanmışdı. Niki 
müəllimini görmüşdü. Onun özü də tennisçi idi. Kollecin rektoru 
təsadüfən polkovnik Brabazonu tanıyırmış və semestr qurtarmamış 
Nikinin getməyinə etiraz etməmişdi. Onların ikisi də hesab edirdi ki, 
belə bir fürsəti əldən vermək olmaz. Niki bu işdə zərər gətirəcək bir şey 
görmürdü və əgər atası ona bu dəfə izn versəydi, növbəti semestrdə var 
qüvvəsi ilə çalışacağına söz verirdi. Bu çox yaxşı məktub idi. Missiz 
Qarnet ərinin məktubu oxuduğuna səhər yeməyi zamanı göz qoymuşdu 
və onun qaşqabaq göstərməsindən narahat olmadı. 
- Bilmirəm sənə xəlvəti dediyim bir şeyi nə üçün Nikiyə yazmağı 
zəruri hesab etmisən. Yaxşı iş görməmisən. İndi uşağı əməlli-başlı 
yolundan çıxartmısan. 
- Bağışla, belə güman etdim ki, polkovnik Brabazonun Niki barəsində 
belə yüksək fikirdə olmasını bildirmək onu sevindirəcək. Başa düşə 
bilmirəm, axı nə üçün kimsə adamlara onların haqqında danışılan 
yalnız xoşagəlməz şeyləri xəbər verməlidir. Həm də aydınca 
yazmışdım ki, onun getməyi barəsində söz ola bilməz. 
- Sən məni pis vəziyyətdə qoymusan. Zəhləm gedən bir şey varsa, o da 
oğlumun mənə qəddar və onun kefinə soğan doğrayan bir adam kimi 
baxmasıdır. 
- Əşşi, Niki heç vaxt belə fikirdə olmaz. O, belə düşünə bilər ki, sən 
səfeh və ağılsızsan, amma əminəm ki, tezliklə dərk edəcək ki, sənin 
sərt olmağın onun özünün xeyrinədir. 
- Aman Allah – Henri Qarnet dedi. 
Arvadıı gülməyə adət etmişdi. Misiz Qarnet bildi ki, işlər düzəlib. 
İstədiyin bir işi etmək üçün kişiləri yola gətirmək necə də asandır. Henri 
Qarnet üzdə də olsa, qırx səkkiz saat sözünün üstündə durdu, amma 
sonra güzəştə getdi və iki həftədən sonra Niki Londona gəldi. Bir 
gündən sonra misiz Qarnet və böyük qızı atayla oğlu tək buraxdılar. 
Henri oğluna bəzi məsləhətlər vermək üçün fürsətdən istifadə etdi. 
- Monte Karlo kimi bir yerə bu yaşında sənə tək getməyə icazə 
verdiyim üçün özümü çox narahat hiss edirəm, amma mən yalnız 
sənin ağıllı olacağına bel bağlayıram. Zəhlətökən ata olmaq 
istəməzdim, ancaq üç şey var ki, səni onlardan xəbərdar etməyi 
özümə borc bilirəm. Birincisi qumarbazlıqdır, qumar oynama; 
ikincisi puldur; heç kimə pul borc vermə; üçüncüsü qadınlardır, 
onlarla işin olmasın. Əgər bu üç şeyi etməsən başın salamat olar. 
Bax, dediklərimi yaxşı yadında saxla ha! 
- Baş üstə, ata – Niki gülümsündü. 
- Bu mənim sənə son sözümdür. Dünyanın işlərindən az-çox başım 
çıxır, mənə inan, məsləhətimin xeyri olar. 
- Söz verirəm, məsləhətinizi unutmaram. 
- Afərin, oğlum. İndi gəl yuxarıya xanımların yanına qalxaq. 
Niki Monte Karlo yarışlarında nə Ostini, nə də Qrəmi uddu, amma 
özünü rüsvay da etmədi. O, ispan tennisçisi üzərində gözlənilmədən 
qələbə çaldı. Digər oyunda isə heç kəsin güman etmədiyi halda Avstriya 
oyunçularından birinə azacıq üstünlüklə qalib gəldi. Qarışıq qoşa 
yarışlarda yarımfinala çıxdı. Ondakı cazibə hamının qəlbini fəth etdi və 
özünə də müəyyən dərəcədə ləzzət verirdi. Yarışlar, ümumiyyətlə, 
göstərdi ki, onun gələcəyi var. Polkovnik Brabazon dedi ki, çox 
keçməz, yaxşı oyunçularla görüşlərdə kifayət qədər təcrübə əldə etdikcə 
atasının başını daha da ucaldacaqdır. Yarışlar sonra çatdı. O birisi gün 
Niki Londona uçmalıydı. Yaxşı oyun nümayiş etdirmək üçün olduqca 
ehtiyatlı dolandı; az papiros çəkdi, dilinə içki vurmadı və erkən yatdı. 
Amma axırıncı axşam ürəyindən keçdi ki, haqqında bu qədər eşitdiyi 
Monte Karlo həyatından bəzi şeyləri görmək pis olmazdı. Tennisçilərin 
şərəfinə rəsmi nahar verildi və nahardan sonra başqa oyunçular kimi 
Niki də idman klubuna getdi. Birinci dəfə idi ki, ora gəlmişdi. Monte 
Karlo izdihamlı, otaqlar da ağzına kimi dolmuşdu. Niki indiyə kimi 
şəkillərdən başqa heç yerdə ruletka oyununu görməmişdi. Qarışıqlıq 
içərisində yaxınlaşdığı ilk stolun yanında ayaq saxladı. Müxtəlif ölçülü 
pullar yaşıl örtüklü stolun üstünə səpələnmişdi. Bank qoyan kəskin bir 
hərəkətlə çarxı fırlatdı və ağ balaca şarı onun içinə atdı. Bundan sonra 
adama elə gəldi ki, uzun bir vaxt gəlib keçdi, şar dayandı və başqa bir 
bank qoyan kobud laqeyd bir hərəkətlə uduzanların pullarını özünə tərəf 
qamarlayıb yığdı. 
Az sonra Nikinin fikri “qırmızı və qara” oyununa başları qarışmış 
adamlara tərəf yönəldi, ancaq onun nə demək olduğunu anlaya bilmədi 
və zənn etdi ki, maraqsız oyundur. Başqa bir otaqda bir dəstə adam 
gördü və oraya getdi. Qızğın bakkara oyunu gedirdi və Niki dərhal o 
gərginliyi duydu.  
Oyunçuları kənarda dayanmış adamlardan misdən düzəlmiş məhəccər 
ayırırdı. Adamlar stolun arxasında hər tərəfdə doqquz-doqquz 
oturmuşdu, kart paylayan ortada, bank qoyan isə onunla üzbəüz 
əyləşmişdi. Bir yığın pul əldən-ələ keçirdi. Kart paylayan bir yunan 
sindikatının üzvüydü. Niki onun sakit sifətinə nəzər saldı. Sayıq gözləri 
vardı, amma üzünün ifadəsi dəyişmədiyindən heç vaxt udduğunu və 
uduzduğunu bilmək olmurdu. Dəhşətli, qeyri-adi təsirli bir mənzərə var 
idi. Niki qənaətcil tərbiyə olunduğundan kiminsə hər oyunda risk edərək 
min funt uduzduğunu, sonra da zarafat etdiyini və qəhqəhə çəkərək 
güldüyünü görmək onu özünəməxsus bir tərzdə həyəcanlandırır, həm də 
bərk hirsləndirirdi. Tanışlarından biri ona yaxınlaşdı. 
- Bir şey udmusan? 
- Mən oynamıram.  
- Ağıllı adamsan. Axmaq oyundur. Gedək bir az içək. 
- Gedək, nə deyirəm. 
Onlar içkilərini içərkən Niki dostlarına dedi ki, birinci dəfədir belə 
kompaniyada iştirak edir.  
- Sən gəl bir balaca riskə get. Bəxtini sınamadan Monte Karlodan 
getmək səfehlikdir. Yüz frank uduzsan, böyük ziyana düşməzsən. 
- Mən demirəm ki, ziyana düşərəm, amma atam buraya gəlməyimi bir 
o qədər də istəmirdi. Onun mənə tapşırdığı üç şeydən biri də qumar 
oynamamaqdır. 
Bununla belə müsahibindən ayrılandan sonra rulet oynanılan stollardan 
birinə tərəf yaxınlaşdı. Bir müddət uduzanların pullarını kart paylayanın 
özünə sarı qamarladığına udulmuş pulların qaliblərə verildiyinə dayanıb 
baxdı. Bunun valehedici olduğunu danmaq qeyri-mümkün idi. Dostu 
haqlıydı, heç olmasa bircə dəfə stolun üstünə bir şey qoymadan Monte 
Karlodan getmək, həqiqətən də səfehlik olardı. Bu da təcrübə olacaqdı, 
elə bir təcrübə ki, o yaşda bütün adamlar ona can atırdılar. Niki 
fikirləşdi ki, o, atasına qumar oynamamağı söz verməyib, onun 
məsləhətini unutmayacağını söz verib. Bu ikisi tamamilə fərqli 
şeylərdir, elə deyilmi? O, cibindən yüz franklıq banknot çıxarıb bir 
qədər utancaqlıqla on səkkiz rəqəminin üstünə qoydu. Bu rəqəmi Niki 
ona görə seçmişdi ki, on səkkiz yaşı vardı. Böyük bir ürək çırpıntısı ilə 
çarxın fırlanmasını izlədi. Balaca ağ şar fırlandıqca əcinnə kimi səs 
salırdı, çarx getdikcə daha yavaş fırlanır və balaca ağ şar tərəddüd 
edirdi. Görünür, dayanmaq üzrə idi, hərlənməkdə davam etdi və on 
səkkiz rəqəminin üstünə düşəndə Niki gözlərinə inana bilmədi. Ona 
çoxlu pul ötürdülər. Onları götürəndə əlləri titrədi. Görünür, böyük 
məbləğ idi. O qədər özünü itirmişdi ki, növbəti raund üçün pul qoymağı 
belə unutmuşdu. Doğrusu, daha oynamaq niyyətində deyildi. Bir dəfə 
bəs idi, ancaq yenidən on səkkiz rəqəmi yaxınlaşanda o təəccübləndi. 
Onun üstündə yalnız bir pul var idi. 
- Allah haqqı, sən yenə udmusan – Nikinin yanında duran bir kişi dedi. 
- Mən? Mən ora heç nə qoymamışdım. 
- Yox, qoymusunuz, sizin ilk dəfə banka qoyduğunuzdur. Onlar 
həmişə onu siz geri götürməyincə orada saxlayırlar. Məgər siz bunu 
bilmirsiniz? İçi pulla dolu olan başqa bir bağlamanı Nikiyə ötürdülər. 
Onun başı fırlanırdı. Udduğunu saydı. Yeddi min frank idi. Onu 
qəribə bir qüvvət hissi bürüdü. Özünü olduqca ağıllı hesab etdi. Bu 
pul qazanmaqda heç vaxt eşitmədiyi ən asan yol idi. Onun səmimi, 
gözəl sifətini təbəssüm bürümüşdü. Nikinin işıqlı gözləri yanında 
dayanan bir qadının baxışları ilə rastlaşdı. Qadın gülümsündü və 
dedi: 
  - Bəxtiniz gətirir. 
O, ingiliscə danışırdı, amma ləhcəsi hiss olunurdu.  
  - İnana bilmirəm buna, ömründə ilk dəfədir ki, oynayıram. 
 - Hiss olunur. Mənə min frank borc verərsinizmi? 
 - Verərəm. 
O, Nikinin pul yığınından bir qom götürdü və təşəkkür edərək gözdən 
itdi. Niki ilə az əvvəl danışan kişi deyindi. 
- O pulların üzünü bir də görməyəcəksiniz. 
Niki pərt olmuşdu. Axı atası ona demişdi ki, heç kimə borc pul 
verməsin. Nə axmaq iş tutmuşdu! Ömründə kiminsə başına belə iş 
gəldiyini görməmişdi. Olan olmuşdu və həmin anda bəşər övladına 
qarşı qəlbində elə bir məhəbbət baş qaldırdı ki, imtina etmək heç ağlına 
da gəlmədi və bu səbəbdən də həmin pulun müəyyən bir dəyərə malik 
olduğunu dərk etmək, demək olar ki, onun üçün mümkün deyildi. Eyib 
etməzdi, onun hələ altı min frankı qalmışdı, udmasa, çıxıb gedəcəkdi. 
Pulu on altı rəqəminin üstünə qoydu. On altı Nikinin böyük bacısının 
yaşı idi, lakin bir şey çıxmadı, sonra on ikinin üstünə qoydu, bu onun 
kiçik bacısının yaşı idi. Uğursuzluq təkrarlandı. O, müxtəlif rəqəmləri 
bəxtəbəxt sınadı, amma hamısı uğursuzluqla nəticələndi. Qəribə idi. 
Ona elə gəldi ki, oyun çevikliyini itirib. Düşündü ki, heç olmasa, bəxtini 
bir dəfə də sınasın və bununla da qurtarsın. Elə də etdi və əli gətirdi. 
Uduzduqlarının əvəzini çıxdı və hələ əvvəlkindən bir az da çox oldu. 
Bir saat ərzində bəxti ona həm dönüklük etmiş, həm də üzünə 
gülmüşdü. Həyatında indiyə qədər bu qədər həyəcan hissi 
keçirməmişdi. O qədər pul udmuşdu ki, cibləri tutmurdu. Qərara gəldi 
ki, getsin. Pul xırdalanan yerə özünü yetirdi. Qarşısında iyirmi min 
frankı görəndə ağzı açıla qaldı. Ömründə bu qədər pulu olmamışdı. 
Pulları cibinə qoydu, dönüb getmək istərkən min frank borc verdiyi qız 
ona yaxınlaşdı. 
- Bayaqdan sizi axtariram – o dedi – qorxurdum ki, getmiş olarsınız, 
məni fikir götürmüşdü. Deyirdim görəsən barəmdə nə 
düşünəcəksiniz. Alın, bu da sizin min frankınız. Borc verdiyiniz üçün 
çox sağ olun. 
Niki pul kimi qızardı, heyrətlə ona baxdı. Onun haqqında necə də 
yanılmışdı! Atası tapşırmışdı ki, qumar oynamasın, ancaq o oynadı və 
iyirmi min frank da uddu. Atası demişdi ki, heç kimə borc pul verməsin, 
amma o vermişdi, özü də tamamilə yad bir adama. O da qaytarmışdı. 
Məsələ burasındadır ki, o atasının düşündüyü qədər də axmaq deyildi. 
Niki hiss etmişdi ki, risk etmədən həmin qadına borc verə bilər və 
görürsünüz ki, zənnində yanılmamışdı. Bununla belə o, elə 
həyəcanlanmışdı ki, bu cavan xanım gülümsünməli oldu. 
- Sizə nə olub? – deyə soruşdu. 
- Düzünü deyim ki, ağlım kəsmirdi pulları qaytarasınız. 
- Siz məni nə yerinə qoyursunuz? Yoxsa zənn edirsiniz ki, mən... 
fahişəyəm? 
Niki qulağının dibinəcən qızardı. 
- Xeyr. 
- Mən heç eləsinə oxşayıram? 
- Zərrə qədər də. 
O çox sadə geyinmişdi, əynində qara paltar, boynunda qızıl boyunbağı 
vardı. Onun sadə donu yaraşıqlı və zərif boy-buxununu gözə çarpdırırdı. 
Çox qəşəng üzü və səliqəli saçları vardı. Yüngülvari boyalanmışdı. Niki 
fikirləşdi ki, ondan uzaqbaşı üç-dörd yaş böyük ola bilər. Qadın onun 
üzünə mehribancasına gülümsündü. 
- Ərim Mərakeşdə nazirlikdə işləyir və mən də Monte Karloya bir neçə 
həftəliyə gəlmişəm. Bura gəlməyimi o, məsləhət görmüşdü. 
- Mən isə gedirəm – Niki dedi, çünki deməyə ağlına başqa söz gəlmədi. 
- Nə tez! 
- Sabah tezdən durmalıyam. Londona təyyarə ilə gedəcəyəm. 
- Aydındır. Yarışlar bu gün qurtardı, hə? Bilirsiniz, sizi bir-iki dəfə 
oynayanda görmüşəm. 
- Doğrudan? Başa düşmürəm, nə üçün məhz məni görmüsünüz? 
- Gözəl oyun üslubunuz var, həm də gödək şalvarda çox qəşəng 
görünürsünüz. 
Niki təvazökar oğlan olsa da, ağlına gəldi ki, bəlkə elə o, min frankı 
onunla tanış olmaqdan ötəri borc alıb. 
- Gecə klubunda heç olmusunuz? – o soruşdu. 
- Yox, heç vaxt olmamışam.  
- Hə, onda orada olmamış Monte Karlodan gərək getməyəsiniz. Niyə 
gedib bir az rəqs etməyəsiniz? Açığını deyim ki, mən acından ölürəm 
və bir qədər qaxacla hazırlanmış qayğanaq yemək çox yerinə 
düşərdi. 
Nikinin yadına atasının öyüd-nəsihəti düşdü. O demişdi ki, qadınlarla 
heç bir işi olmasın. Ancaq bu başqa aləm idi və bu gözəl varlığa bir dəfə 
baxsaydınız, onun son dərəcə ləyaqətli olduğunu görərdiniz. Niki hiss 
etmişdi ki, onun əri mülki dövlət qulluğunda çalışır. Nikinin 
valideynlərinin də mülki qulluqçular arasında dostları vardı və öz 
xanımları ilə bəzən Nikigilə nahar etməyə gələrdilər. Düzü, həmin 
xanımlar nə onun kimi cavan, nə də onun kimi gözəl idilər, ancaq o 
xanımlara xas olan xüsusiyyətlər onda vardı. Bir də iyirmi min frank 
udduqdan sonra bir az şənlənmək pis olmazdı. 
- Məmnuniyyətlə sizinlə gedərdim. Belə ki, orada çox qalası olmasam, 
etiraz etməyəsiniz. Mehmanxanada tapşırmışam ki, saat 7-də məni 
oyatsınlar. 
- Haçan istəsəniz gedə bilərsiniz. 
Niki gördü ki, gecə klubu gözəl yerdir. İştaha ilə qaxacla hazırlanmış 
qayğanağı yedi. İkisi bir şüşə şampan içdi. Rəqs etdilər, cavan xanım 
ona dedi ki, gözəl rəqs edir. Niki onsuz da yaxşı rəqs etdiyini bilirdi və 
həm də onunla rəqs etmək asandı. O, quş kimi yüngüldü. Yanağı 
Nikinin üzünə söykədi və gözləri bir-birinə sataşanda Niki onun 
gözlərində elə bir təbəssüm gördü ki, ürəyi əsdi. Bir zənci qadın 
məlahətli xırıltılı səslə oxuyurdu. Rəqs meydançası adamla dolmuşdu. 
- Sizin çox gözəl olduğunuzu sizə deyən olub? – xanım ondan soruşdu. 
- Məncə yox – Niki gülümsündü – lənətə gələsən, deyəsən, mənə 
vurulub – özü-özünə fikirləşdi. Niki o qədər də axmaq deyildi ki, 
qadınların xoşuna gəldiyindən xəbəri olmasın və xanım ona işarə 
vuranda onu bir az da özünə tərəf sıxdı. O, gözlərini yumdu və ahəstə 
köks ötürdü. 
- Zənn edirəm, bu qədər adamın qarşısında sizi öpmək heç yaxşı 
çıxmaz. 
- Nə danışırsınız, onlar məni nə hesab edərlər? 
Artıq gec idi və Niki dedi ki, getməlidir. 
- Mən də gedirəm. Yolüstü məni mehmanxananın yanında 
düşürərsinizmi? 
Niki hesabı verdi. Hesabın çox olması onu xeyli təəccübləndirdi, amma 
cibində bir o qədər pul olduğunu halda vecinə almaya da bilərdi. 
Taksiyə mindilər. Xanım ona tərəf qısıldıqda Niki onu öpdü. Bu, 
xanımın xoşuna gəldi. 
- Deməli belə - Niki fikrə getdi – görəsən burada bir kələk varmı? 
Onun ərli qadın olduğu həqiqət idi, ancaq əri Mərakeşdə idi. O, sanki 
Nikiyə vurulmuşdu. Olduqca lütfkar və nəzakətli idi. Amma bir iş vardı. 
Atası ona xəbərdarlıq etmişdi ki, qadınlarla heç bir işi olmasın. Niki 
yenidən fikrə getdi. O əslində söz verməmişdi ki, qadınlarla heç bir işi 
olmayacaq, o yalnız vəd vermişdi ki, atasının nəsihətini unutmayacaq 
və düzü unutmamışdı da. Həmin ana qədər yadındaydı. Lakin hər şey 
şəraitdən asılı olur. O çox şirin bir xilqət idi. Bunu tale özü ona 
yetirmişdi və bu qisməti əldən çıxarmaq axmaqlıq olardı. 
Mehmanxanaya çatanda Niki taksinin pulunu verdi. 
- Piyada gedəcəyəm. Gecə klubunun ağır havasından sonra təmiz 
havanın deyirəm xeyri olar – Niki dedi.  
- Bir dəqiqəliyinə yuxarı qalxaq, sizə oğlumun şəklini göstərmək 
istərdim. 
- Həə, oğlunuz da var? – Niki bir qədər pərtliklə dilləndi. 
- Bəli, şirin bir uşaq. 
Niki onun arxasınca pilləkənlərlə yuxarı qalxdı. Qətiyyən istəmirdi ki, 
onun oğlunun şəklini görsün, ancaq nəzakət xatirinə özünü elə göstərdi 
ki, guya görmək istəyir. O, axmaqlıq edəcəyindən qorxurdu. Ağlına 
gəldi ki, xanım onu şəklə baxmağa ona görə gətirib ki, səhv etdiyini 
incə bir mətləblə ona qandırsın. “O elə zənn edir ki, mən uşağam”. 
Ürəyində arzuladı ki, kaş o pulları gecə klubunda şampana 
xərcləməməliydi. 
Lakin xanım körpə oğlunun şəklini axırda ona göstərəsi olmadı. Otağa 
elə təzəcə girmişdilər ki, ona tərəf döndü, qollarını Nikinin boynuna 
dolayıb dodaqlarından öpdü. Onu heç vaxt belə ehtirasla öpməmişdilər. 
- Əzizim – xanım dedi. 
Bir anlığa atasının məsləhəti onun xəyalından keçdi və tez də unuduldu. 
Niki sərvaxt yatar və ən cüzi bir səs onu yuxudan oyadardı. Niki üç saat 
keçəndən sonra oyandı və bir müddət harada olduğunu anlaya bilmədi. 
Vanna otağının qapısı azacıq aralı idi və oranın yanılı qalmış işığı otağa 
düşdüyündən bir o qədər də qaranlıq deyildi. Birdən kiminsə otaqda 
hərəkət etdiyini hiss etdi. Sonra nə isə yadına düşdü. Gördü ki, 
dostudur. Danışmaq istəyəndə xanımın hərəkətində elə bir qəribəlik 
duydu ki, özünü saxladı. O, ehmalca yeriyir, sanki onu oyatmaqdan 
ehtiyat edirdi. Bir-iki dəfə dayanıb, çarpayıya tərəf baxdı. Nikini maraq 
götüdü ki, nə axtarır və tezliklə də gördü. O, üstündə Nikinin paltarları 
olan stula sarı getdi və bir də Niki yatan yerə tərəf nəzər saldı, bir qədər 
gözlədi. Bu, Nikiyə əbədiyyət kimi göründü. Sükut  o qədər gərgin idi 
ki, Niki elə bir ürəyinin döyüntüsünü eşidirdi. Sonra lap yavaş-yavaş, 
çox sakitcə Nikinin pencəyini götürdü, əlini onun iç cibinə saldı və 
udmağı ilə öyündüyü min franklıq o gözəl pulların hamısını çıxartdı. 
Pencəyi öz yerindən asdı və o biri paltarları da onun üstünə elə qoydu 
ki, guya heç ona əl vuran olmayıb. Sonra pul dəstəsi əlində bir müddət 
quruyub qaldı. Niki instinktiv olaraq yerindən sıçrayıb onu qamarlamaq 
istədi, lakin niyyətindən vaz keçdi. Onu bu fikirdən çəkindirən şey 
qismən təəccüb, qismən də əcnəbi ölkədə yad bir mehmanxanada 
olmasıydı. Əgər qalmaqal salsaydı, nələr olacağını bilmirdi. O, Nikiyə 
baxdı. Onun gözləri yarıyumuluydu. Niki əmin idi ki, xanım onu yatmış 
hesab edir.  
Xanım özünü inandırdı ki, hərəkətləri ilə onu oyatmayıb, çox ehtiyatla 
otağa keçdi. Pəncərədə bir stolun üstündə dibçəkdə sinerariya gülü 
vardı. O, gözlərini tam açaraq indi xanımı izləyirdi. Gülün dibçəkdə 
tamamilə boş yerləşdiyi aydınca görünürdü, çünki xanım gülün 
gövdəsindən tutaraq dibçəkdən çıxartdı, pulları dibçəyin içinə qoyub, 
gülü yenidən əvvəlki kimi yerləşdirdi. Gizlətmək üçün əla yer idi. Heç 
kim güman etməzdi ki, o qəşəng çiçək açmış bitkinin altında nə isə 
gizlədilib. Xanım barmaqları ilə torpağı səliqəyə saldı və sonra heç bir 
səs salmadan çox ehmalca otağa keçib yenidən yerinə girdi. 
- Əzizim – o, nəvazişli səslə dedi. 
Niki dərin yuxuya getmiş adam kimi, aramla nəfəs alırdı. Xanım yan 
üstə çevrildi və özünü yatmağa sahmanladı. Niki belə sakit uzanmasına 
baxmayaraq, fikrində bərk məşğul idi. İndicə şahid olduğu səhnə onu 
hədsiz dərəcədə hiddətləndirmişdi və fikrindəkiləri öz-özünə qətiyyətlə 
danışırdı. 
“O lənətəgəlmiş fahişədən başqa bir şey deyil. Balaca oğlu, Mərakeşdə 
olan əri – hamısı cəfəngiyyatdır. O, murdar bir oğrudur. İndi bildim 
onun kim olduğunu. Məni hərif hesab edir. Bu yolla məndən bir şey 
qoparmaq istəyirsə, yanılır”. 
Bu qədər qoçaqlıqla udduğu həmin pulları nə edəcəyi barədə artıq 
qərara gəlmişdi. Çoxdan arzu edirdi ki,  öz maşını olsun və atasının ona 
maşın almamasını Niki simiclik hesab edirdi. Cavan bir oğlan istəməz 
ki, həmişə ailəvi maşında getsin. Bəli, atasının dərsini verəcək və özünə 
maşın alacaqdı. Belə ki, təxminən iyirmi min iki yüz franka əldən çox 
yaxşı bir maşın ala bilərdi. Həmin pulları geri qaytarmaq istəyirdi, 
ancaq necə əldə edəcəyini bilmirdi. Səs-küy qaldırmaq istəmirdi. O, 
bələd olmadığı mehmanxanada yadelli idi. Çox güman ki, bu rəzil 
qadının orada dostları var idi. Açıq döyüşdə istənilən kəslə üz-üzə 
gəlməkdən çəkinməzdi, ancaq kiminsə onun üstünə silah qaldırıb, 
axmaq yerinə qoymasını istəməzdi. Bundan başqa da fikirləşdi ki, özü 
də haqlı olaraq, pulun onunku olduğuna dair heç bir sübutu yoxdur. İş 
gəlib sorğu-suala çıxsa, qadın and içərdi ki, pul özününküdür və onu da 
asanlıqla sürütləyib polis məntəqəsinə aparardılar. Həqiqətən də nə 
edəcəyini bilmirdi. Bir qədər keçəndən sonra qadının aramla nəfəs 
aldığından, onun yuxuya getdiyini gördü. Maneəsiz-zadsız öz işini 
gördüyündən qayğısızcasına yuxulayırdı. Onun belə sakitcə yatması, 
özünün isə oyaq qalaraq bu qədər nigaranlıq keçirməsi Nikini 
cinləndirdi. Birdən beyninə bir fikir gəldi. Fikir o qədər kara gələn idi 
ki, yerindən sıçrayıb onu dərhal yerinə yetirməkdən yalnız böyük 
soyuqqanlılıq göstərməklə əl çəkə bildi. Baxarıq, kim deyən olacaq. 
Qadın onun pullarını oğurlamışdı, çox əcəb, o da həmin pulları ondan 
oğurlayacaqdı və ədalət bərpa olunacaqdı. Niki bu xəyanətkar qadının 
bərk yuxuya getdiyinə əmin olana qədər sakitcə gözləməyi qərara aldı. 
Gözlədiyi vaxt ona çox uzun göründü. Qadın tərpənmirdi. Uşaq kimi 
aramla nəfəs alırdı. 
- Əzizim – Niki nəhayət dilləndi. 
Cavab gəlmədi, bir tərpəniş olmadı. Dünyadan xəbəri yox idi. Çox 
yavaşca, hər bir hərəkətdən sonra dayanıb, çarpayıdan sürüşüb çıxdı. 
Onun oyanıb-oyanmadığını bilmək üçün bir anlığa lal-dinməz dayanıb 
baxdı. O, əvvəlki kimi aramla nəfəs alırdı. Gözlədiyi müddətdə Niki 
otaqdakı avadanlığa diqqətlə baxmışdı ki, pəncərəyə tərəf gedərkən 
stola və ya stula ilişib səs-küy salmasın. Bir-iki addım atıb gözlədi, bir 
neçə addım da getdi. Ayaqdan çox yüngül olduğundan, addımlayarkən 
səs salmadı. Pəncərəyə çatana qədər düz beş dəqiqə vaxt getdi. Orada 
yenə diksindi. Çarpayı azacıq cırıldadığından Niki azacıq diksindi, 
qadın yuxuda o biri böyrü üstə çevrildi. Yüzü sayana qədər gözləməli 
oldu. Daş kimi yatmışdı. Olduqca ehtiyatla sinerariyanın gövdəsindən 
tutub, onu ehmalca dibçəkdən çıxartdı, o biri əlini içinə saldı, 
barmaqları pula toxunanda nəbzi sürətlə vurmağa başladı. Pulu əlinə 
alıb yavaşca diçəkdən çıxartdı. Bitkini yerinə qoydu və öz qaydasınca 
diqqətlə torpağı aşağı basdı. Bunları edərkən bir gözü çarpayıda yatan 
qadına zillənmişdi. O sakitcə yatmağında idi. İkinci dəfə dayandı, sonra 
səssizcə paltarları olan stula tərəf getdi. Əvvəlcə pulu pencəyinin cibinə 
qoydu və sonra geyinməyə başladı. Buna on beş dəqiqə vaxtı getdi, 
çünki səs-küy salmağa yol verə bilməzdi. Naharda əynində olan jaketlə 
yanaşı nazik köynək geyinmişdi. Buna görə özündən razı qaldı. Belə ki 
şax köynəyi geyməkdən bunu səssiz-küysüz geymək daha asan idi. 
Güzgüsüz qalstukunu bağlanmaqda bir qədər çətinlik çəkdi, lakin haqlı 
olaraq belə düşündü ki, qalstuk bir o qədər də yaxşı bağlanmasa, heç 
eyib etməz. Kefi kökəlirdi. Bu işlər ona bütünlüklə əyləncə kimi 
görünürdü. Nəhayət ayaqqabılarından başqa qalan paltarlarını geyindi. 
Onları əlinə aldı. Fikirləşdi ki, onları dəhlizə çıxan kimi geyinəcək. İndi 
isə otaqdan keçib qapıya özünü çatdırmalıydı. Qapıya elə sakitcə çatdı 
ki, hətta ən ayıq yatan adam belə oyanmazdı. Açarı çox yavaşca burdu, 
qıfıl səs saldı. 
- Kimdir? 
Birdən qadın yerin içində qalxıb oturdu. Nikinin ürəyi ağzına gəldi. 
Özünü itirməmək üçün böyük cəhd göstərdi.  
- Mənəm, saat 6-dır. Getməliyəm. Çalışırdım ki, sizi oyatmayım.  
- Eh, unutmuşam. 
Qadın yastığa söykəndi. 
- Madam ki, oyaqsınız, onda ayaqqabılarımı geyinim. O, çarpayının 
qırağında oturub onları geyindi.  
- Bayıra çıxanda səs salma. Mehmanxana adamlarının səs-küydən 
xoşları gəlmir. Eh, elə yatmaq istəyirəm ki.. 
- Siz gedin yatın. 
- Getməzdən əvvəl məni öpün. Niki əyilib onu öpdü. 
- Şirin oğlansan, gözəl aşiqsən. Yaxşı yol. 
Mehmanxanadan çıxınca Niki özünü tam arxayın hiss etmədi. Dan yeri 
ağarmışdı. Səma buludsuz idi və limanda yaxtalar, balıqçı qayıqları 
sakit suda hərəkətsiz dayanmışdılar. Küçələrdə adam yox idi. Niki 
səhərin xoş təmiz havasından dərindən bir nəfəs aldı. Özünü ayıq və 
yaxşı hiss etdi. O özündə həm də məmnunluq duydu. Qollarını yelləyə-
yelləyə sinəsini qabağa verərək iri addımlarla tənəyə doğru qalxdı. 
Bağların kənarında və kazinonun qabağındakı güllər səhər işığında şehli 
olduğundan çox gözəl görünürdü. Nəhayət, mehmanxanaya gəldi. 
Buraya iş günü artıq başlanmışdı. Foyedə xidmətçilər boyunlarında şərf, 
başlarında beret təmizlik işləri ilə məşğul idilər. Niki otağına qalxdı, isti 
vanna qəbul etdi. Vannanın içində uzanaraq razılıqla düşündü ki, o bəzi 
adamların fikirləşdiyi qədər də key deyil. Çimdikdən sonra səhər idmanı 
etdi, geyindi, şeylərini yığışdırıb aşağı mərtəbəyə səhər yeməyinə getdi. 
Yaxşı iştahı vardı. Ona materikdə adamların yedikləri səhər yeməyi 
lazım deyildi, sıyıq qreypfrut, qaxacla hazırlanmış qayğanaq, marmelad, 
kürədən təzəcə çıxmış bir-iki bulka yedi. Bulkalar o qədər kövrək və 
ləzzətli idi ki, adamın ağzında əriyirdi. Üç fincan da qəhvə içdi. 
Bayaqdan kefi kök idi, indi lap əla oldu. Qəlyanını yandırdı, papiros 
çəkməyi yaxın vaxtlarda öyrənmişdi. Mehmanxananın pulunu verdi və 
onu gözləyən taksiyə tərəf getdi. Taksi onu Kann şəhərinin o biri 
tərəfində yerləşən aerodroma aparmaq üçün gəlmişdi. Nitsaya qədər yol 
alçaq dağların ətəyi ilə gedirdi. Aşağıda mavi dəniz və sahil xətti 
görünürdü. Fikirləşirdi ki, yamanca bəxti gətirib. Onlar Nitsadan 
keçdilər. Kefi kök, damağı çağ səhər tezdən dənizin kənarıyla uzanıb 
gedən düz yola çıxdılar. Niki haqq-hesabı bir gün udduğu pulla deyil, 
atasının ona verdiyi pulla ödəmişdi. Gecə klubundakı şam yeməyi üçün 
min frank xırdalamışdı. Amma bu xain qadın ondan borc aldığı min 
frankı qaytarmış olduğundan indi cibində iyirmi min frank var idi. 
Ürəyindən keçdi ki, pullara bir baxsın. Az qala pullar əlindən çıxmışdı. 
Buna görə də onlar Niki üçün indi ikiqat qiymətli idi. Şalvarın arxa 
cibindən pulları çıxartdı. Etibarlı yer olaraq pullar üçün şalvarın arxa 
cibini seçmişdi. Onları bir-bir saydı. Pulların başına nə isə qəribə bir iş 
gəlmişdi. İyirmi dənə min franklıq olmaq əvəzinə, orada iyirmi altı min 
franklıq pul var idi. Heç nə başa düşmədi. Pulları yenidən iki dəfə saydı. 
Buna şübhə ola bilməzdi; onun iyirmi min frank əvəzinə iyirmi altı min 
frankı var idi. Baş aça bilmədi. Öz-özündən soruşdu ki, bəlkə idman 
klubunda zənn etdiyindən daha çox udub. Xeyr, bu ola bilməzdi, çünki 
dörd cərgədə hər birində beş min frank olmaqla stolun arxasında oturub 
pulları düzən kişini lap aydınca xatırlayırdı. Pulları özü də saymışdı. 
Birdən səbəbi yadına düşdü. əlini dibçəyin içinə salanda orada əlinə 
düşən nə var idisə hamısını götürmüşdü. Niki maşında arxaya söykənib 
ucadan qəhqəhə çəkdi. Bu, həyatının ən maraqlı hadisəsiydi. Xanım 
səhər yuxudan oyandıqdan bir qədər sonra gül dibçəyinə tərəf gedəcək, 
çox məharətlə ondan çırpışdırdığı pulları götürmək istədikdə, orada 
nəinki Nikinin, həm də öz yığdığı pulların əldən çıxdığını görəcək. Bu 
barədə düşündükdə gülməkdən uğunub getdi. Onun özünə gəldikdə, bu 
haqda heç nə etmək olmazdı. Niki nə qadının adını, nə də 
mehmanxananın ünvanını bilmirdi. O istəsəydi də, qadının pullarını 
qaytara bilməzdi. 
- Ona laöp yerində oldu – Niki öz-özünə dedi. 
Henri Qarnetin dostlarına bric oynayarkən, danışdığı hekayət bundan 
ibarət imiş. Əhvalatı bir gün əvvəl nahardan sonra arvadı və qızı onu 
oğlu ilə tək qoyaraq portveyn şərabı içmək üçün gedəndən sonra Niki 
özü təfsilatı ilə danışmışdı. 
- Məni əsəbiləşdirən odur ki, Niki özündən çox müştəbehdir, guya  bir 
qəhrəmanlıq göstərib. Başına gələnləri danışıb qurtardıqdan sonra 
mənə nə desə yaxşıdır?! Günahsızcasına mənə baxaraq dedi: 
- Bilirsən, ata, zənnimcə mənə verdiyin məsləhətdə müəyyən səhvə 
yol vermisən. Sən dedin kart oynama, amma mən oynadım və çoxlu 
pul uddum. Sən dedin borc vermə, mən verdim və borcumu 
qaytardılar. Sən demişdin qadınlarla işin olmasın, mən isə əksinə 
hərəkət etdim və altı min frank qazandım – Dostların üçü də bərkdən 
gülsə də, Henri Qarnetin eyni açılmadı. 
- Dostlar, sizə nə var ki, gülürsünüz, bilsəniz  mən necə çıxılmaz 
vəziyyətdəyəm... Uşaq mənə hörmət edərdi, ona nə deyərdimsə, 
həqiqət kimi qəbul edərdi. İndi isə onun gözlərindən duydum, mənə 
cəfəngiyyat danışan bir axmaq kimi baxır. Mənim ona bir çiçəklə yaz 
olmaz deməyimin heç bir əhəmiyyəti yoxdur. O başa düşmür ki, bu 
təsadüfdür. O elə güman edir ki, hər şey onun qoçaqlığı sayəsində 
olub. Belə fikirlər onu korlaya bilər. 
- Dostum, özünüzü bir qədər axmaq yerinə qoymusunuz – dostlarından 
biri dedi – bunu danmağına dəyməz, elə deyilmi? 
- Elədir, amma bu iş xoşuma gəlmir. Bu çox murdar işdir. Taleyin 
haqqı yoxdur ki, kiminsə başına bu oyunları açsın. Bir də ki, etiraf 
etməlisiniz ki, mən xeyirli nəsihət vermişəm. 
- Çox xeyirli. 
- Həm də ki, yaramaz oğlum bu işdə yana da bilərdi, amma yanmayıb. 
Siz ey dünyanın aqil insanları, mənə deyin görək, mən belə bir 
vəziyyətdə necə hərəkət etməliyəm? 
- Qulaq as, Henri. Yerinə olsaydım, narahat olmazdım. Mən belə 
fikirdəyəm ki, oğlun xoşbəxt doğulub, ümumiyyətlə, bu ağıllı və ya 
varlı doğulmaqdan daha yaxşıdır – hüquqşünas dostu dedi. 
   
 
 
 
                                                 İngilis dilindən tərcümə edən: 
                                                 Səfər İsgəndərli 
