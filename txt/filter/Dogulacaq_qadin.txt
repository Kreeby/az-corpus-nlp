 1 
Azərbaycan Respublikası  
Mədəniyyət və Turizm Nazirliyi 
 
«525 КИТАБ»  серийасы 
 
 
 
 
Айсел Ялизадя 
 
 
ДОЬУЛАЪАГ 
 2 
ГАДЫН 
шеирляр 
 
 
 
 
 
 
 
 
Bakı – Mütərcim – 2010
 3 
Azərbaycan Respublikası  
Mədəniyyət və Turizm Nazirliyinin dəstəyi ilə 
 
«525-ъи гязет»ин «525 Китаб» серийасы 
«Дцнйа ядябиййаты» дярэисинин техники иштиракы иля 
 
 
Серийанын рящбяри: Ряшад Мяъид, 
              «525-ъи гязет»ин баш редактору,            
                              Азярбайъан Йазычылар Бирлийинин катиби 
 
 
Серийанын тяртибчиси  
вя редактору:  Сялим Бабуллаоьлу  
«Дцнйа ядябиййаты» дярэисинин  
баш редактору  
 
 
Няшрин редактору: Ялиш Мирзаллы 
 
Дизайнер: Мятанят Гараханлы 
  Вяфа Ящмядова  
 
 
 
Aysel Əlizadə. Doğulacaq qadın. Şeirlər. 
/ «525 Kитаб» серийасы. – Бакы: Мцтяръим, 2010. – 
68 с.  
 
 
 
 
© “525-ci qəzet”, 2010 
 4 
 
 
  
 
Aysel Əlizadə  
 
1980-ci ildə Bakı şəhərində anadan 
olub. 31 saylı orta məktəbi, Bakı Dövlət Uni-
versitetinin coğrafiya fakültəsini bitirib; bir 
müddət televiziyada çalışıb; publisistik mə-
qalə və esseləri ilə mütəmadi olaraq dövri 
mətbuatda çıxışlar edir; Azərbaycan Yazı-
çılar Birliyinin üzvüdür; Prezident təqaüd-
çüsüdür (2009); “Ora” adlı ilk kitabı 2009-
cu ildə nəşr olunub.            
 5 
 6 
 
 
* * * 
 
Ana, düşünmə ki, məni necə 
həzin-həzin sevdiyini görmürəm, 
necə səssizcə  sevdiyini... 
Sən otağına çəkilib 
necə möhtəşəm sevə bilirsən... 
O balaca otaqda necə gözəl susursan ... 
Mən heç beləsini görməmişəm... 
Ana, məni sənin qədər kimsə sevmədi. 
Mən səni məni doğduğun üçün qınamıram, 
mən səni niyə doğduğun üçün qınayıram. 
Sən onsuz da müqəddəssən. 
Yanında olmaqdan qorxuram. 
Qəlbin elə təmkinlə, 
elə kirmişcə ağrıyır ki, 
utanıram. 
Sənin içində bir cocuq yaşayır, 
o cocuqdan utanıram. 
O qədər məsumsan ki, inana bilmirəm, 
öz inamsızlığımdan utanıram. 
Ana, məni buralarda qoyub getmə, 
mən səndən başqa yer tanımıram. 
 
 
 7 
 
Doğulacaq qadın 
 
Məndən sonra doğulacaq qadın, 
ruhumu vəsiyyət edirəm sənə... 
Gələn bütün kişiləri, 
şeirlərimi, 
bir də sevgimi vəsiyyət edirəm. 
Sevilməyini istəyirəm... 
Məni düsün bu seiri oxurkən, 
bizi düsün... 
Dünyanın ən xosbəxti  ol, 
ən bədbəxti də - 
mənim kimi... 
Hərdən 
qəlbini rahat burax, 
hərdən də günah işlət. 
Səndən öncə bir şair qadın vardı - 
bir az məsum, bir az günahkardı. 
Bir adi qadın vardı, 
bir  dəlisov qadın- 
bütün qadınlar o idi. 
Coşqun yaşardı, 
sakit yaşardı, 
sevgiləri, 
ayrılıqları vardı. 
Ən gözəl kişiləri 
ən pis qadınlara bağışlayardı. 
Bir qadın vardı... 
Bir tərəfi həmişə sevgi qoxuyardı, 
bir tərəfi yalnızlıq olardı... 
...Sənə kədərimi vəsiyyət edirəm. 
Bilirəm, 
 8 
kədər yaraşacaq sənə, 
gözlərin  havaya dikiləcək, 
havanın rəngsizliyində 
daha kədərli görünəcək. 
Sənə sevincimi vəsiyyət edirəm. 
Bilirəm, 
sevinc yaraşacaq sənə, 
gözəlləşəcəksən... 
Sən gülüncə o  xoşbəxt olacaq. 
Sevincinlə kədərin dostlaşacaq. 
Hər yerdə ikisi də 
yanında olacaq. 
Onlardan başqa kimsəyə güvənmə, 
kimsəyə. 
Unutma, 
heç vaxt yerlər unutmayacaq səni, 
unutsa yollar unudacaq... 
Məndən sonra doğulacaq qadın, 
yerimi sənə verirəm. 
Qadın olmağı bacarsan 
səni şeirlərim ağladacaq. 
Ruhuma kövrələcən 
sükutumu istəyəcən 
səs-küyümü də... 
Heyif, oturub üz-üzə 
şərab içmədik səninlə, 
dərdləşmədik. 
Heyif, ondan danışmadıq. 
Sevərsən. 
Qorxmazsan, sevərsən onu, 
bu bir həyat qanunu, 
sadəcə sevərsən... 
Çox görmə özünə bunu. 
 9 
 
Bu acı deyil, 
bir həyat düzənidir, 
sevməsən pozarsan. 
Öpürəm səni. 
Qoru özünü, 
özündən sonrakı 
qadın üçün qoru!.. 
 
 
Yaşadığın adam 
 
Barmaqlarının içi 
çənənə sürtünür, 
90 min sualı dondurur 
baxışlarında. 
Cavabın yoxdur 
əslində, 
yaşadığın adama 
baş vurub 
elə dayazda qalırsan, 
o elə bu qədərdir. 
Susması səssizliyi deyil, 
sözsüzlüyüdür... 
Dəhşətə gəlirsən... 
Nə qədər cırıldatsan 
birgə ömrünüzün 
sınıq qapısını, 
onu tapmazsan yanında. 
Onun hər səfeh anında 
dayazda qalır baxışların. 
Üzünə daldıqca, 
ağlamağa da halın olmur, 
 10 
 
utanırsan ağlamağa. 
Gözlərinin kökü 
dərinləşir ona baxdıqca, 
dərinləşir sən qocaldıqca. 
Bu adam 
bir qullab 
sənlə dolmayıb. 
Sinən qalxıb-endikcə, 
beynində döyündükcə 
ürəyin, 
o heç eşitmir. 
 
 
*** 
Həmid Herisçiyə 
 
Sizə, Allahı göydə axtaranlara 
səslənirəm, 
Allah göydə deyil, 
insanın yanında olmalı. 
Zərdüşt... 
O Zərdüşt ki, Günəşi tanrı sayırdı... 
Günəş, o  Günəş  ki, 
hər  doğuşuyla 
acımızı  keçmişə  yollayır, 
hər  doğuşuyla. 
Günəşi tanrı saymaq nə gözəldir. 
Gözəllik... 
O Gözəllik ki, Cəfərin tanrısıydı... 
Cəfərin tanrısına tapınmaq 
nə yaxşıdır... 
 11 
 
Bu ağılasığmaz kainatın 
bapbalaca ölkəsinin 
sərhədini açıb, 
vətənimi genişləndirən 
Asif atanı axtarıram mən. 
“Buralarda tək qalarsan, 
qəlbinə dəyən olar birdən” - deyib öldü. 
O öləndən sonra 
həqiqətdən qorxmağa başladım. 
İradə xanım, 
biz ölənlərlə ölmədik, 
diri qalanları görüb öldük. 
Qoy, bizi basdıranlar 
başımıza yığışıb qara qarğalar kimi 
üstümüzdə molla oxutmasınlar. 
Biz  molla səsindən öldük. 
Axundovun, Cəlilin ruhuna and olsun ki, 
insanı Allah öldürmür. 
Özüylə uzaqları gətirən, 
hər gün uzaqdan gələn 
dostum gözümə dəymir çoxdandır. 
İndi hansı uzaqlardadı, 
indi gəlsə hardan gələrdi görəsən? 
Biz uzaqlığa baxa-baxa öldük. 
 
 
*** 
 
Sən, göydən gələn qonaq, 
yanımızda qələmdən başqa 
heç nə görməzsən. 
Sevgilimiz heç vaxt yerində olmaz, 
 12 
 
sən heç bunu bilməzsən. 
Beynimizin bir yeri sevgiyə, 
bir yeri nifrətə bağlıdır. 
Pianomuzu günlərcə çalan olmadı. 
O da bizim tək əbədi tənhadır. 
Biz öləcəyik, göydən gələn qonaq, 
bizi piano yaşadacaq. 
Onu sənə tapşırıram ölməzdən əvvəl. 
Biz öləcəyik, 
üstümüzdən yağlı aş yeyəcəklər, 
pianomuzda başqaları çalacaq. 
Nə acı olacaq... 
Ölülərlə dostluq edirik, 
həmişə rahatsızıq. 
Ölülər həmişə konumuzdu. 
Narahat yaşamaq 
dünyaya münasibətimizdir. 
Dünya, üzünü yana çevir! 
Yara basmış üzünə 
baxa bilmirik artıq. 
Göydən gələn qonaq, 
sən yuxuma gəldin. 
Gördüm  üzbəüz durmusan, 
başın buludlardadır, 
İsaya oxşayırsan. 
Qoluma “yoxdur” sözü 
yazıldı bir zaman, 
fikir verməyib  sildim, 
hər şey yoxa çıxdı o vaxtdan. 
Alın yazım qoluma yazıldı. 
O vaxtdan masamın üstündə qələm var, 
o vaxtdan yazıram, 
 13 
 
bacardığımı qoruyuram, 
bacarmadığım əldən gedir. 
Göydən gələn qonaq, 
baxışlar bizi sənə ötürür. 
Sən İsasansa 
mənə 40-cı qapının açarını ver. 
 
 
*** 
Nənəmdən sonra yazıldı 
 
Ömrün ölüm qabağıydı, 
hər gün dünyayçün darıxardın, 
qorxardın tez ölməkdən. 
Ya da ölməməkdən qorxardın. 
Dindarların içində kafir, 
kafirlərin içində dindar olardın. 
Dünyanı qoyub getmək istəməzdin heç. 
Və bir gün göy üzündə quş kimi 
qanad açıb uçacağına inanardın. 
Doymazdın üfüqə baxmaqdan. 
Yerlə göyün birləşdiyi yerçün 
burnunun ucu göynərdi. 
Hər dəfə  yığışıb gedərdin 
...yenə qayıdardın... 
Heç yerin ağrımazdı. 
Və birdən 
sol yanın sızlardı... 
Heç kəsdən inciməzdin, 
birdən hamıya acığın tutardı. 
Heç dua etməzdin Allaha, 
söhbətin tutmazdı onunla, 
 14 
 
axırda dalaşardız, 
ancaq hər görüşdə  qucaqlaşıb, 
ağlaşardız. 
Sən əlini onun çiyninə qoyub deyərdin: 
- Daha  Allah olma. 
O da rahatlanardı... 
Yan-yana oturub birgə izlərdiz üfüqü, 
hərə öz tanrısını düşünərdi... 
İkiniz də günəşə tərəf baxardız. 
yığışıb gedərdiz göylə yer qovşağına, 
hər dəfə sən tək  qayıdardın... 
Göyə qaldırardı saçlarını Bakı küləyi. 
Saçların küləyə öyrəncəliydi. 
Göyə dikələn saçlarını 
yerə daramağı sevməzdin. 
Daraqlayardın barmaqlarını, 
və təbiəti pusardın. 
Göyü , üfüqü, günəşi pusardın. 
Ay çıxanda ürəyin sıxılardı, 
durub  çarpayına sığınardın. 
Pəncərədən təsadüfən 
uçub gələn sərçə kimi 
gecələr otaqda çırpınardın, 
havanı içinə çəkib 
... azadlıq... deyərdin... 
Beləcə hava içinə dolub özgürləşərdi... 
İnsanları qucağına doldurardın, 
Bir adamı iki dəfə sevməzdin 
birdəfəlik sevərdin. 
Heç vaxt heç kimi tərk etməzdin 
tərk ediləni özünə götürərdin. 
 
 15 
 
*** 
 
Bilirsən necə boşalıb dünya? 
çoxluğunu azaltdın dünyanın. 
Sən təkliyin nə olduğun 
gedəndən sonra 
bizə öyrətdin... 
Sən bizi artırıb getdin ki, 
tək qalmayaq. 
Bilirsən, 
biz hamımız tək qaldıq. 
Sən təklərin sayını artırdın. 
Ayaqların hey üşüyərdi, 
mən onda anlamazdım, 
elə deyərdim ki, “axı, indi yaydır”, 
onda bilməzdim, 
bilməzdim ki, 
bütün  fəsillər  soyuqdur. 
...İndi bilirəm... 
Yenə  yanımda olsaydın 
Sənə deyərdim: 
- Nənə, ayaqlarım üşüyür. 
 
 
* * *  
Atamdan sonra yazıldı 
 
Ata, çox tez öldün... 
Yenicə sevmişdim səni... 
Yenicə dost idik... 
Mən unutmadım üzünü, 
sənə mühüm söz deyəcəkdim, 
sözüm vardı... 
 16 
 
Hər gün “bu gün yox”, 
hər dəfə “gələn dəfə” deyirdim. 
Saxlayırdım sonraya... 
Saxlayırdım sabaha. 
Ata, məni özünə oxşadardın, 
oxşatma. 
Yalqız olmaq istəmirəm, 
o qədər də inanmıram Allaha... 
And olsun ruhuna, 
heç bir gün 
səninçün 
yasin oxutmayacam, 
Heç zaman molla çağırmayacam. 
Amma mən səni qəlbimdə oxşayacam... 
və sən orda yaşayacaqsan... 
Darıxanda, 
dostlarımı yığıb  anacam, 
Yadıma salacam gülüşünü, 
yoxluğuna gizlicə ağrıyacam... 
Səni sevdiyimi özüm biləcəm... 
Sən tez öldün, 
gələn aya, o birinə, 
gələn ilə qalaydın kaş. 
Sevəydim mən də yavaş-yavaş... 
Kədərim artdı, 
boyum qısaldı bir az... 
Sükutum böyüdü, ata. 
Sən tez öldün. 
Bilmirəm, adı nədirsə, 
nəyimisə özünlə apardın. 
Hər şey gec oldu... 
Ancaq sən tez öldün, çox tez... 
 17 
 
Sənə sözüm vardı... 
Hər gün “bu gün yox”, 
hər dəfə “gələn dəfə” deyirdim. 
Ölməsəydin, 
səni sevdiyimi 
söyləyəcəkdim... 
Sən tez ölmədin əslində, 
əslində mən gecikdim... 
 
 
 
* * * 
İzelimin şeiri 
 
Kəpənəyə döndüm sən doğulandan sonra. 
Havada yeriməyi öyrəndim. 
Daha yuxunu yox, 
səninlə 
yuxusuz gecələrimi sevdim. 
Mən ölənədək keşiyini çəkərəm, 
ancaq sən də 
yaşamağı öyrən. 
Hər qığıltından xoşbəxtəm, 
nə qədər asanmış xoşbəxtlik, 
necə yaxınmış... 
Yavrum, 
gözlər əslində  necə təmizmiş... 
Ömrü boyu kimsədə görməsən, 
üzülmə, 
təmizliyini itirmə. 
qoru gözlərini, lütfən, itirmə. 
 18 
 
Səni görəndən sonra 
qorxuram başqa gözlərdən, 
başqa üzlərdən. 
Elə şirinsən, 
dada gəlir 
gözümdən düşən dünya da. 
Bundan sonra da 
nə olacaqsa 
sənin üçün olacaq. 
Gözlərinçün  yaşamağa dəyər! 
Sənə qədər 
hər şeyə keçmiş olsun. 
Balaca yazıçım mənim, 
bundan sonra 
sən yazırsan məni! 
 
 
* * * 
Bədurəyə yazılıb 
 
Gecənin sakitliyidir sıxan, 
bomboz bir sakitlik... 
Mənasız... 
Düşündüyündən ağırdır gözləmək, 
sən nə gözlədiyini bilmədin. 
Daldığından, darıxdığından deyil, 
zamanın qaranlığındandır qorxun, 
gec qaldığındandır hamının... 
Bir sonsuz bürküdür həyat. 
Heç nə deməkdir. 
Heçliyi dinlər qulağın 
ancaq bu vaxt. 
 19 
 
Quru dinməzlikdir gecənin içi... 
İfadə etmir heç nəyi - 
heçliyin səsidir, 
ya səssizliyidir - 
yararsız... 
Getməyi də gəlmir adamın, 
qalmağı da... 
Heç nəyi gəlmir, 
heç kimi gəlmir adamın... 
Heç nədir belə... 
Amansız... 
Harda gözləyir ki, adamlar? 
Hardadır axı onlar? 
Hamı hardadır belə?! 
Çox əzizmidir həyat? 
Gecəyə qurbandır yarısı. 
...və yat... deməkdən başqa 
Heç söz də tapmadı şairin... 
 
 
*** 
Aqşinə yazılıb 
 
Elə hey unudulan qadına 
yazacaqsan, 
elə hey yarımçıq olacaqsan, 
tək qalacaqsan 
və adama yox, zamana 
danışacaqsan 
bunları... 
Torpağın altındakı 
qədərdir 
 20 
 
yorğanın altında yerin. 
Bir adamlıqdır ömrün. 
Bu üzdən çürüdün... 
Çağıracaqsan kimisə, 
uzaqdan bir səs susacaq. 
Bir adam, 
bir qadın 
gəlməyəcək, 
dinməyəcək... 
Yağışdan sonra burda 
göy qurşağı olmur. 
Bu səmada 
bir rəng olur. 
“Get ” sözünün bir rəngi var. 
Rəngsizliyindəndir göyün 
bunlar... 
Günəş qurtarır  gecənin əlindən 
adamı. 
Bir kişilik ömrü var qadının. 
Bir uşaqlıq ömrü var kişinin. 
Qadın kişidən 
kişi uşaqdan qorxur, şairim. 
Heç qovuşmaz onlar.... 
 
 
*** 
Aysel Əlizadənin Alikə yazdığı şeir 
 
Kasıb vaxtımda gəldin, şairim, 
adamlar hamısı xərcləndi. 
Heç qalıq da qalmadı birindən. 
Ən kökündən də heç nə qalmadı. 
 21 
 
- Adamlar ölməyə başladı... 
sevgi nədir ki? 
... 
- Sakitliksən... Qadınsan... Susma... 
... 
- Qadın nədir? 
Kişi olmayan şairlər. 
Şair olmayan kişilər. 
Hamısı qadından danışır. 
Kişinin yeri qadındır. 
Sənin yerindir. 
- Təkliyəm... 
Sənə yaraşan qadın tanımıram. 
Terezanı sil yaddaşından, 
atası ölən gənc kişidən 
qorxmaz qadın. 
Qadın qorxmaz kişidən. 
- Səni aradım... 
Səsin aldı məni bu zalım otaqdan. 
İlk dəfə darıxmadım, 
darıxmadı qulağım, 
sənə yaxşı qadın tanımadım... 
- Danış, 
şairim, arıq bədənli, böyük şairim. 
Nə söz bilirsənsə yaxşıdır. 
Kişinin yeri qadındır. 
- getmə... 
Qoy gedim... 
 
 22 
 
*** 
 
Yetişmədik insanlar olan  yerə. 
Biz özümüzü yetirəndə 
geriyə dönməmək şərtiylə 
getmişdilər. 
Bir gün qapımızı açıb 
onu evimizə çağıra bilmədik. 
Onu tanıya bilmədik, 
torpağının üstündə 
çarpayımız kimi 
azad və rahat uzanmadıq. 
bizi onun olmağa qoymadılar. 
ancaq biz həp onun olduq. 
Bizdən sonra kimə qalacaq deyə 
rahatsız olduq illərcə, 
kimin əlində ovulacaq deyə 
üzüldük düşündükcə. 
Üzüqoylu uzanıb ona sıxılmaq, 
ona sığınmaq, 
göz yaşımızı bayrağına silmək, 
ona isinmək, 
ona sarılıb yatmaq gecələr... 
Ancaq 
yerimizi göydə saldılar. 
Biz  yarasa kimi asıldıq, 
qaldıq başımız ona sarı ... 
O bizim vətənimiz idi. 
 
 23 
 
* * * 
İradə üçün 
 
Yağış yağır... 
Yalnız buraxmır bu gün də. 
Yalnız günlərdə 
yolları isladır. 
Quru yollara baxmayasan, 
səninçün yağır. 
Onun varlığı qədər ağır, 
yoxluğu qədər ağır 
gecədir, 
hissdir - 
içini dağıdır. 
Onunki heç xəyanət deyil, 
boş bir şeydir. 
O qədər xəyanət deyil, 
o qədər adidir, 
incimirsən, 
küsmürsən, 
qısqanmırsan, 
kobud söz də çıxmır ağzından, 
kobud da düşünmürsən. 
Yağış yağır, 
o yağışa deyil 
ona üzülürsən... 
Sənin tək yorğun bir qadın 
tanıdımı? 
Tanımadı. 
Heç tanımayacaq da. 
Səni də heç vaxt tanımayacaq! 
 24 
 
Kişi kimi xəyanət etsə 
bir az qəzəb, bir az da kin 
gələrdi 
yorqunluğun üstə. 
Getsə 
sevinərdin də bəlkə. 
Günahını götürüm üstümə, 
daha nə olacaq ki, sənə; 
özün get. 
Dünya köməyin olsun. 
Sən yalnız deyilsən, 
hamımız yalnızıq. 
Get, gecən xeyrə qalsın. 
 
 
* * * 
Gün üçün 
 
Gün, kim anlar ki, bizi, 
kim ağlar ki, bizimlə? 
Kim sevər ki, bizi 
bu uçuq qəlblə. 
Biz kədərin qohumlarıyıq, 
bu çal-çağır ölkəsində 
kimə lazımıq?! 
Gün, özünü yorğanına həsr elə. 
Buz kimi qucaqlardan daha istidir. 
Mənə gəldikdə, 
“bir rəfiqəm vardı 
yadına tez-tez dünya düşərdi” - 
deyərsən. 
 
 25 
 
* * * 
 
Ürəksiz yaşanan ömrün 
yenə buz kimi gecəsinin biri... 
Yenə xəyanət dalğası dolanır ətrafımda. 
Hiss edirəm, 
yenə mənimkilərdən kimsə, 
hardasa 
ağzını ayırıb gülür kiminsə üzünə. 
Buz kimi yalanlardan biri doğulur orda. 
Orda gecə xəyanət yuvasıdır. 
Yenə yalan şəklində 
qarşıma çıxacaq xəyanət yoğrulur. 
Buz kimi saniyələr 
ara vermədən ötür burda, 
gözümə dirənib, 
mənsə özümə dirsəklənib yaşayıram. 
Daha ayaqlarımın üstündə yerimirəm, 
buz kimi xəyanətlərin üstündə yeriyirəm. 
 
 
* * * 
 
Əllərini unutmuş sevgilin 
bir gün yenə oxşar hər yerini, 
hər yeriylə qucaqlar səni. 
Bədənin sığarkən ovuclarına 
əllərin yenə yetim qalar. 
Duyğuların yalnızca xumarlanar, 
ovunmaz. 
Barmaqları çizdikcə bədənində 
qəribə həndəsi fiqurlar, 
 26 
 
əllərin yenə yetim qalar. 
Unudulduğunu gizləməkçün 
əllərini gizlərsən... 
Onları sevgilin unutduqca, 
sən daha bərk xatırlarsan. 
Çıxıb gedərkən 
heç nə ifadə etməz bu görüş, 
heç nə hopmaz əl yaddaşına. 
Yol boyu tənha əllərinə baxıb 
yenə tək olduğunu anlarsan. 
 
 
* * * 
 
Bu gecə  sevdiklərim yadıma düşdü. 
Bircə-bircə yaşadım hər günü. 
Köhnə sevgilimlə görüşüb dərdləşdik 
Xəbər aldım: 
- Məndən sonra nə dəyişdi? 
Nə qadınlar keçdi həyatından, 
nə qadınlar yaşadın, 
neçə xəyanət məni xatırlatdı, 
Hansında mən vardım? 
Nələr etdin, 
kimlərlə sevişdin, 
neçə qadın mən ola bilmədi, 
neçəsi unutdurdu məni? 
Köhnə sevgilimlə 
sevgili günlərdən 
daha səmimi idik 
bu gecə. 
 
 27 
 
Heç susmadıq, 
yaddaşımızı yoxladıq. 
Ömür sevgilərin 
cəmidir bir az da, 
sevgilər azaldıqca 
ömür də  qısalır. 
 
 
* * * 
 
Elə darıxıram, elə bil 
daha sevilməyəcəm. 
Heç bir dostum olmayacaq, 
düşmənlərim nifrət etməyəcəklər mənə. 
Yadına düşməyəcəm köhnə sevgilimin, 
yazmağa mövzu tapmayacam, 
yaşadığım şəhəri dolaşmayacam veyil-veyil. 
Elə darıxıram, elə bil 
daha darıxmayacam... 
Acgözlüklə yaşayıram tənhalığı, 
yenə gecələrin adamına çevrilib 
gözümə təpirəm qaranlığı. 
Elə darıxıram ki, 
bəbəklərimin qaralığı 
bu  qaranlığa  yaraşır, 
gecənin darıxdıran yeri 
mənə alışır... 
Gecənin darıxan yeri mənəm. 
 28 
 
* * * 
 
Mən gərək küsdürməyim heç kəsi, 
heç kəs də küsdürməsin məni. 
Yaşamaqçün, 
rahat olmaqçün dəyməyim 
heç kəsin xətrinə, 
heç kəs də dəyməsin mənə. 
Dəyməyin mənə! 
Sevməsəniz də olar. 
Sevilməyincə sevməmək də olmur. 
qarşılıqlı deyil heç nə, 
qarışıqdı. 
Sizinlə ortaq heç nəyim yoxdur - 
torpaqdan, havadan başqa. 
Sizinlə oxşar heç nəyim yoxdur - 
doğulmaqdan, ölməkdən başqa. 
 
 
* * * 
 
Birdən 
ömrün altını-üstünə çevirib, 
bir bəhanə tapıb 
darıxıram. 
Bu dəfəki bəhanəm 
sənsən. 
Üstünü illərimin tozu 
basıb, 
silib qarşıma qoyuram. 
Gözlərin yaşıl olub, 
boyun ucalıb deyəsən, 
 29 
 
hiss etməmişəm... 
Nə tez evlisən?.. 
Qızına adımı qoymusan... 
Axsayır zaman. 
Elə bilirdim hardasa məni 
dünyanın ən gözəl kişisi 
gözləyir. 
Demə dünyanın ən gözəl kişisi 
üstünü toz basmış biridir. 
 
 
Güzgüdəki adamın şeiri 
 
Özünü gizləmək istəyirsən 
özündən də gizlənməyin gəlir, 
içindəki xarabalıq 
insan əlinin zəhmətidir. 
Canın çıxacaq qədər çabanın 
məzmunu, 
həyata var-gücünlə bağlanmağının sonu, 
tükündən-dırnağına qədər sevməyindir. 
qurduqca dağılan, 
dağıldıqca daşınan 
xoşbəxtliyindir. 
Unudulanların ahı 
yeni adamların köhnə günahıdır. 
Anadangəlmə 
yaşamağa hamilə qaldığın 
və heç vaxt doğa bilməmək 
dəhşətindir. 
bədənindən ruhunu alıb 
yerinə 
 30 
xarabalıq dolduran. 
həm də 
susmaq məcburiyyətindir. 
 
 
* * * 
 
Nədənsə yatağına çəkiləndə 
adam vicdanıyla qarşılaşır... ya da 
...ya da 
adam vicdanıyla yatağında qarşılaşır. 
Vicdan yataqda gözləyir səni, 
adam vicdanıyla girir yatağa. 
Orda, 
özündən başqa kimsə olmayan o yerdə, 
ağlına gələn ilk insan kimdisə 
o da vicdandır. 
 
 
Uzaqdakı yaxına 
 
Azad Mirzəcanzadəyə yazılıb 
 
Yaxşı ki, getdin buralardan, 
səni özlərinə bənzədərdi bunlar. 
Bu qara adamlar, 
hardan bilsinlər 
qara-qura tarixin ardına 
sənin adın yazılır. 
Səni unutsa bu tarix 
gərək bağlana. 
“Getmə “deyə bilmədim sənə 
“getmə” deyə bilmədim... 
 31 
 
Biz  burda, 
qaranlıqda  qara pişik kimiyik, 
gözəgörünməzik. 
Bura əbədi qaranlıqdır, 
burdan işığa çox uzaqdır. 
Getmək istəyəndə Səni düşünürük. 
İşıq istəyəndə Səni düşünürük. 
Yaxşı ki, Sənə hər yerdən yaxındır. 
 
 
Gözbağlıca 
 
Əlləri önə uzanmış, 
gözübağlı yürüyən 
bir  toplum  görürkən  yuxularında, 
dəli kimi oyanmasan, 
üstünə qışqırmasan hamının, 
şair deyilsən. 
Yuxudan hamıyla birgə 
hamı kimi oyansan, 
yatsan yaxşıdır. 
İlacsız yaşamaq nə ağırdır... 
Yumruğunu sıxıb gözünü yumursan qəfildən 
və başlayır yumulu gözlərin yuxusuz gecələri... 
Vətəndaş duruşlu adamlar olan, 
amaclar olmayan bir ölkədə 
söylənib hər yerdə 
özünə  düşmən adı verdirərsən, 
səndən öncə nə düşmənlər olub 
bu yerlərdə... 
 
 32 
 
Artan, azalan ümidlər 
dolanar  yan-yörəndə. 
Sən kəpənək ovlar kimi 
düşərsən dallarıyca 
əlini atarsan, boş qaytararlar. 
Sən atılıb-düşüb ümid tutarkən 
onlar sənə gülər. 
Hop burdayıq, hop ordayıq deyib 
gözbağlıca oynayan kimi 
oynadarlar səni ortalıqda. 
Sən yorulanda 
onlar uçub gedər. 
Rastına gənc romantik çıxar. 
“Heç vaxt gözbağlıca oynama” demək istərsən, 
deyə bilməzsən... 
O da gözübağlı 
ümidin arxasınca gedər, 
yürüş edən topluma yetişər, 
qoşular əli önə uzanıq korlara. 
Çığırarsan:  qoşulma, qoşulma - deyə 
ancaq boş yerə... 
səndən öncə nə düşmənlər olub 
bu yerlərdə... 
 33 
 
* * * 
 
Yalnızlığıma biri də gəldi. 
Bir yalnızlıq da belə getdi... 
Öz-özünə gəzən pişiyimdən 
fərqli deyiləm. 
O pişiklikdən tükənir, 
mən adamlıqdan tükənirəm. 
Eyni yerlərdə ayaq döymək; 
eyni cür döyünən ürək - 
nə ürək, nə yerlər dəyişəcək. 
...2 ayaq kifayət etmir yeriməyə 
2 əl, bir ağız da yetmir yeməyə. 
2 göz də azlıq edir, 
2 qulaq, bir dodaq da azdır 
çox azdır . 
Əskik gəlir bədən üzvlərim, 
korluq çəkir bədənim. 
pişik olsaydım 
çəkilib bir küncə 
darıxardım. 
Darıxmaq yaxşıdır 
heç nə olmayanda, 
yaşamağa heç nə 
qalmayanda 
darıxmaq lazımdır. 
Fikirlərim yol ölçür, 
ağlım ağrıyır yol boyunca, 
danışdıqca həvəsim ölür, 
danışmadıqca özüm... 
Darıxdıqca 
ruhumda quruyan  arzularımla 
 
 34 
 
təkbətək qalıram... 
Nə yaxşıdır təklik... 
Gedim özümə qarışım... 
mənimlə nə yaxşıdır, 
nə yaxşıdır təklik. 
 
 
* * * 
 
Nəyəsə inanmaq, 
sonra inandığının 
olmadığını anlamaq 
inamsızlıq yaratmır, 
inamdan başqa   
heç nə olmadığını öyrədir. 
Heç nə yoxdur əslində. 
Nə dünya, nə olanlar. 
Meymunların nəslimi, 
Yoxsa Adəm günahkar? 
Kim iandırıb bizi 
hər şeyin varlığına? 
Kim inandırıb bizi 
Incil, Tövrat, Qurana? 
Hər şeyə inanmasaq 
щlmayacaqlar 
olcaqlar kimi olmazdı, 
Olanı olmayan kimi 
anlamazdıq. 
Bu qarışıqlıq yaranmazdı, 
boşluğun antonimini bilərdik 
Doluluqmudur əcaba? 
Boşluq, doluluq, doluluq, boşluq... 
nə hansı, nə nədir,  baba? 
 35 
 
Hansı çox, hansı azdır? 
Bir onu bildim ki, 
bu olaylı dünyada 
bolluqdur. 
Boşluqlardan boluq... 
 
 
*** 
 
İlk sevgilim, 
heç kəs qapıma 
çiçək qoyub 
gizlənmədi 
səndən sonra. 
Mən çiçəklərini 
qapı arxasında 
qoyub 
Getdim 
xoşbəxtlik arxasınca. 
Sonra bildim qadın necə olar. 
Artistcə  çox ağladılar önümdə. 
Mən gedəndə sən ağlamadın. 
Çiçəklərini də götürüb 
sakitcə qapını örtdün. 
Daha qapımda çiçəklər olmadı... 
Səni tərk edib 
yeni sevgilimi tanıdım. 
Həyat idi adı. 
O sən olmadı. 
Sənə bağışlanmaq üçün gəldim. 
Məndən sonra  sevmədin. 
Bağışla, sənin olmadığım üçün, 
günah işlədim. 
 36 
 
* * * 
Anara yazılıb 
 
Bu  səhər  özümü 
çox köhnə şəkillərdə axtardım. 
Bu səhər öz arxamca günəşə baxdım, 
girdim səhərin qoynuna. 
Otağımnan 
çox könhə bir şəkil tapdım. 
Qayıtdı köhnəliklər mənə. 
Dəydi gözümə 
köhnə hədiyyələr. 
Indi kimin sayılır onlar?.. 
Şəkillərdə, köhnə əşyalarda 
axtardım özümü güzgüyə baxmadan. 
Bu mən idim- 
lap çoxdan... 
Köhnə olan hər şeydə var idim. 
Yarımcan, yaralı tapdım rəsmini 
çox, çox qədim birinin. 
Odamda can verən, 
quyu  baxışlı bir cavan 
çıxdı qarşıma. 
Mən xoşbəxtliyi illər sonra, 
qəfildən, 
keçmişim kimi yarımcan 
və uşaqlığım kimi saf, 
sabah dənizi kimi şəffaf, 
mavi gözlərində gördüm onun. 
İtirdiyim özümü onun gözündə, 
necə gözəl, 
necə diri, 
 37 
 
necə canlı gördüm, 
lap əvvəlki tək. 
Yarmçıq qoyduğum nələri... 
Özgəyə verdiyim gələcəyimi... 
... 
O, necə gözəl idi. 
Özümü gördüm 
sap sağlam, 
ağrımayan, 
dəcəl qızcığaz... 
O qədər təzə qalmış üzünün 
uşaqlığında 
qocalığımı gördüm, lap yaxından. 
Yanıldığım qədər  yaşlandığımı anladım... 
Dərinə gömdüyümü düşündüyüm özüm 
onun gözündə lap, lap üzdə idi. 
Çox keçmiş bir sevgi boylandı 
şəkildən anicə, 
necə qəribə 
necə... 
Çox uzaqdan görünən izləri 
unuda bilmədim o gecə. 
Sevdimmi onu nə vaxtsa? 
Bilmədim... 
Ancaq sabah dənizi tək şəffaf 
gözlərinə baxdıqca 
sevmək istədim... 
 
 38 
 
*** 
 
Gözlərinin yadından 
heç çıxmayacam. 
Oxşarımı görəndə 
sevinəcəksən. 
Hər qadın ayağının takkıltısında 
aldadacaq 6-cı hissin səni. 
Yadına düşəcək ki, 
mən geyməzdim beləsini. 
Qapının ağzında durduqca 
gözləməyi öyrənəcən. 
Öz-özündə mənimlə danışacaqsan 
ya masa arxasında, ya hardasa 
məsələn: kitab oxuduğum yerdə 
məni uyduracaqsan. 
Bağrına basıb astadan: 
“mən sənə qədər darıxa bilirəm” 
demək istəyəcəksən. 
Və yenə 
elə ağlayacaqsan, 
elə ki, 
üstümdən illər keçəcək... 
 
 
*** 
 
Ətrafımda hər şey sənə inanmamı istəyir. 
Mənlə dola bilməyən çarpayım, 
sükutdan xarab olan musiqi mərkəzim, 
geyilməyən paltarlar, 
bəzək əşyaları, 
 39 
 
vərəqlənməkdən yorulan kitablar, 
ağırlığımı saldığım ayaqqabılar, 
yanımdan çəkilməyən soba, 
yarımçıq yazı, 
Sezen Aksu... 
Tumarlanmaqdan bezən pişiyim 
bəlkə hamıdan çox istəyir 
inanmağımı. 
İnandır məni. 
 
* * *  
 
İndidən deyirəm 
Bir gün üz-üzə gəlsək  heç nə soruşma. 
Sənli mənzərəmin rəngini pozma. 
Bəlkə əllərim əsər, tükənmiş görünərəm. 
Bir  az yorğun, bir  az  üzgün dəyərəm 
gözünə. 
Laqeyd  də ola bilərəm. 
Eyni  hərəkəti  təkrarlayaram. 
Qocalığımı görsən, 
soruşma “ necəsən? ” 
Cavab axtarma illərin rahatsızlığına, 
yalnızca bax mənə... 
Doğmalığına şübhə etmə! 
Heç nəyin dərininə getmə... 
Nə olsa yenə 
sevinəcəyəm sənə, 
səni gördüyümə sevinəcəyəm, 
əmin ol, indidən. 
Səndən o yana heç nə yoxdur deməsəm, 
bil ki, səndən o yana heç nə yoxdur. 
 40 
 
Bir xoşbəxtlik olacaq 
bəlkə də qismətim, 
vəssalam. 
O da sən deyil. 
Sənsiz olacaq şeylərdən. 
İndidən deyirəm, 
suallar vermə. 
Sən də, mən də 
qaraltıdan  çıxaraq 
işıqda 
sən məni, 
mən səni tanısaq, 
yalnızca bax mənə. 
özünü  xəbər al ...özünü... 
 
 
*** 
 
Sən can yoldaşı izində 
evində, ehtiraslar küllənir, 
divarlardan inilti  gəlir, 
növbə-növbə 
qadınların nəfəsi 
sevmək istəyini çaşdırır, 
istək ehtiras içində azır, 
nəfslər külək kimi əsir. 
Qapının hər döyülüşü 
üz-üzə qalacağım 
keçmişinə dönür, 
ürəyimlə səsləşir. 
qapın... 
ürəyim... 
 41 
 
qapın... 
ürəyim... 
darıxma, 
döyüləcək sənin də ürəyin 
ürəyin... 
qapım... 
ürəyin... 
qa... 
 
 
 
* * * 
 
Yenə gələcəkdim 
100 gün gözləyib bir gün, 
100 dəfə düşünüb 
birdən döyəcəkdim qapını. 
100 yerdən baxıb 
yad əl axtaracaqdım vərdişlərində, 
tapmamaq ümidiylə 
yenə tapacaqdım. 
O qədər qısqanacaqdım ki, 
sevməyənə qədər... 
Sürüyəcəkdim arxamca arzularımı gedərkən, 
yenə gözlərin darıxacaqdı qapıdan... 
Hər gecə 
ikinəfərlik yatağımda birnəfər olacaqdım 
və düşünəcəkdim: 
indi birnəfərlik yatağında ikinəfərsən yəqin... 
 
 42 
 
* * * 
 
Qaranlıqdı  pəncərəmin  o tayı, 
bu  tayınsa  işığı  sönmür. 
Səni  heç  kim  bu  boyda gözləmir, 
kimsə bu boyda gözləmir... 
Sənsizlikdi  pəncərəmdən  o  tayda. 
Bu  tay  da  sənsizlikdi. 
Qışdı. 
Susub  üşüyürəm, 
dodağımı  sıxıb 
pəncərəni  tərlətmirəm daha. 
Nə  yalanlar  gətirmişdin  ovuclarında, 
nə  yalanlar... 
Sən  yalanı  sevdinmi  heç? 
Sevindinmi  yalana? 
Ay  kimi  çıxardım  yollarına, 
Üzünə  işıq  salardım. 
Hüzünlü  şerimdə gizlənən 
sən hissidirmi  yoxsa? 
Gizli  səs  sənsənmi  hardansa? 
Gələ  bilmədin  gəlişinlə... 
Səninki  gəlmək  deyildi, 
uzaqdan  görünmək idi. 
Şərəfimə bir  çaxır  içildi 
və  bitdi... 
Bir  çaxır  şüşəsi  tək  boşaldı 
ayın  işıq  saldığı  yerlər. 
Boş və işıqsız yerlər... 
Bəs üzün  harda  qaldı?... 
Sənsizlikdi  pəncərəmin  o  tayı... 
Bu  tay  da  sənsizlikdi... 
 43 
 
* * * 
 
Alov idi gozlərimdəki, 
od idi…odu sevirdim. 
Səndən əvvəl 
atəşpərəstdim. 
Getdin… 
Yanmaqdan qorxdun. 
Soyuqsan,  necə sevim? 
Necə ağlayım səninçün? 
Necə özləyim? 
Soyuq nəyimə gərək, 
qış var qarşıda. 
Hələ nə qədər qış var… 
Sən gözlərimi nəyə dəyişdin? 
Nəyə? 
Hansı gecəyə? 
Şəhərin solgun sabahını 
tək qarşılayıb, 
yazıq gecəsini tək ötürürəm. 
Gələnim, gedənim tək onlardır, 
tək onlar. 
Sən getdiyin anı xatırlamıram . 
Getdinmi sən? 
Gəlməmişdin bəlkə heç, 
olmamışdın sevgilim. 
Necə oldu bir anlıq, 
birdən necəsə oldu, 
Səni yanımda istədim. 
Sonra üzümü çevirib unutdum. 
Yalan deyirəm, unuda bilmədim. 
Sən hamıdan gec gəldin, 
 44 
 
hamıdan tez getdin. 
Həmişə belədir: 
ən çox sevilənlər 
ən tez gedənlərdir. 
Kimsə anlamaz ki, bunları, 
kimsə anlamaz. 
Yaman axşam oldu, 
yaman qaranlıq düşdü. 
Coşdu şəhər xəzrisi, 
Gözümə toz doldurdu. 
Yaman gecə düşdü 
Yaman sənsiz oldum. 
Külək doldu gözümə, 
söndürdü gözümdə odu, 
yenə gözlərim doldu 
tozla… küləklə… 
Küləyin altında duşünürəm, 
baxsana halıma, səni gözləyirəm. 
Gələnim, gedənimsə 
bir solgun sabah, bir yazıq gecədir. 
Kim deyərdi? 
Kuləyə bürünüb gözləyəcəm, 
donacam bir gün 
qışdan öncə, 
səni sevdiyimi anlayacam… 
 
 
 45 
 
* * * 
 
Sürətli zamanın sevgisidir bu, 
sürətli adamın sevgisidir. 
Məni bir günlük sevirsən, 
bir günlük qısqanırsan, 
bir günlük unudursan. 
Mən elə darıxıram, 
sən elə karıxırsan... 
yoxsan... 
varsan... 
hardasan... 
Səhv salma məni, 
kimsəylə qarışdırma. 
Unut o qadınları. 
Bütün qadınları unut! 
Geri gəl demirəm, 
burdan getməmisən. 
Bu dəfə 
yolunu məndən sal, 
bu da ünvanım, al, 
gözləyəcəyəm... 
Sevdiyin gün gəl, 
unutduğun gün gedərsən... 
Qısqanma, 
hələ ki, səninəm. 
Bilirəm, 
sən hamıdan 
yaxşı sevirsən... 
 46 
 
* * * 
 
Səsin yenə qulağımı həbs edib. 
Ayağı sürüşkən sevgilim, 
bu dəfə yenə fikrin və özün 
gedib uzaqlara, 
yenə kimin dodaqlarına 
qonub gəlmisiz? 
Gözlərini ora-bura dikib 
etiraflar edəndə, 
kilsə xadimi  hiss etdim özümü 
yenə də. 
Rahat ol, 
daha sənin tək 
mən də darıxmıram. 
Ürəyincə gəz-dolan, 
gəl hərdən, 
şam yandır önümdə. 
Bəlkə ayrılaq? – soruşaram, 
uzun-uzadı danışarsan, 
heç nə dinləmərəm. 
Beləcə   yaşayarıq, 
eybi yox, öləndə ayrılarıq... 
 
 
* * * 
 
Mənə yasaq olan insan, 
hardasan? 
Ətim ürpənir 
yoxluğuna inandıqca. 
Kölgəlikdə dayandıqca 
sənə yerikləyirəm. 
 47 
 
Hisli-paslı 
reallığın içində 
gəlişini sayıqlayıram. 
İstəmirəm nə ana, 
nə qadın olmaq sənsiz. 
Sənsiz adam da olmaq 
yaramır işə. 
Qaranlıqdan qorxmamaq 
güclü olmaq deyil hələ. 
 
 
Ağlağan qız 
 
Gözündə yaş qalmayıbsa, 
tükənmək üzrəsən. 
Ağlaya bilmirsənsə, 
artıq daha kədərlisən... 
Cocuqluğunda çox ağlayardın. 
Böyüdükcə daha çox ağladın... 
Daha da ağladın... 
Göz yaşını anandan çox gördün, tanıdın 
Sevgilindən çox sevişdin gözlərinlə. 
Gözlərin həyatdan  kədərlidir. 
Bəxtsizləri 
və kimsəsizləri 
gözlərinə doldurdun. 
Hönkür-hönkür ağladın, 
suya qarışıb ərisinlər, 
boğulub ölsünlər deyə. 
Heç biri azalmadı... 
 
 48 
 
*** 
 
Birlikdə olmamızçün 
çox ciddi səbəbləri unudub 
ayrıldıq. 
Sonrasa 
çox kiçik bəhanələr 
gəzdik görüşməyə... 
Mənim yaddaş kartım səndə 
qalıb, 
sənin nəyinsə var məndə. 
Dırnaq boyda yaddaş kartı 
görüşdürür yekə-yekə 
adamları. 
Yaddaşımı götürüb 
gedəndə də 
demişdim, axı, 
al, qayıtmağa 
bəhanən olsun. 
 
*** 
 
Əllərim havadan asılıb 
ümidlərim kimi... 
Sözlər boğazıma tıxanıb 
yarımçıq qalır hər dəfə. 
Əllərim  boğulmayım deyə 
şəkilçiləri əvəz edir... 
Əllərim qədər anlasaydın məni 
və  əllərimi anlasaydın əgər... 
Özünü asan əlimə 
öz əlinlə 
 49 
 
kəndir uzatmasaydın, 
yoxsul bir gülüş qopub dodağından 
üzümə çırpılmasaydı, 
bütövcə getməzdim, 
aparmazdım əllərimi. 
 
 
* * * 
 
Kiminsə ağılsız olduğunu söyləmək 
bunu sübut etməkdən 
asandır. 
İkinci haqq sənindir. 
Birinci tanrının. 
Ancaq tanrı da ikinci haqqı sınayır. 
Adam ağıllı olanda özünü, 
ağılsız olanda özgəni qınayır. 
Atın önünə ət, 
itin önünə ot qoyulanda 
gözünə haqq yox, aclıq görünür. 
 
 
*** 
 
Tənhalıqda ölmək gözəldir, 
Tənhalıqdan ölmək ğünah. 
 
Öləndən sonra haqqımda 
“yazırdı” deməsinlər, 
hamının acığına yaşayırdı desinlər! 
 50 
 
 
* * * 
 
Göydən qar, 
yerdən ağırlıq yağır... 
Qayğılı baxışlar 
adamın üstünə yıxılır, 
ağızlar yem axtarır. 
Bir fağır boxçasını yanına alır, 
heç kimə gərəkməyən nəsə satır. 
Varı-yoxu bu boxçadır. 
Dünyanın küncündə xəyala dalır, 
ona öz küncündən ovuc uzadır, 
yuxulu-yuxulu dilənir həyat. 
Bir ac, evsiz qadın gördüm. 
Məni görcək təzə geyindi. 
Başındakı ləçəyini 
boxçadakı ləçəyiylə dəyişdi. 
Bəzəndi qonağı gəlincə, 
elə küçədəcə 
gətirdiyim yeməklə  şam etdik. 
Heç nə danışmadıq. 
Nə o dedi, nə mən soruşmadım. 
Yeyib şükür elədi bu gününə. 
Heyrətlə baxdım üzünə. 
Nəyə şükür elədi?! 
İstədim soruşum, dinmədim. 
Üzümdə quruyan sualdan 
Sualtək əyildi. 
Ürəyində nə dedi, 
nə gileyləndi? 
 51 
 
Bilmədim. 
Getdim... 
Anladım ki, bütün qadınlar, 
qocalanda 
nənə olmurlar. 
 
 
* * * 
Nərminin ruhuna yazılıb 
 
Nə vaxtsa 
dostlarım vardı. 
Dolu-dolu illərim vardı. 
Gün-gün yox, 
dost-dost itirdim illəri. 
Əvvəlcə onlar dəyişdi, 
mən dəyişmədim. 
Sonra mən dəyişdim, 
onlar yox. 
Biri azadlığa təpinib, 
insanın vətəni 
rahat olduğu yerdi - deyib, 
yollandı üzü qərbə. 
o biri sübut edə 
bilmədi  ərinə 
azad yaşamaq da olar, 
yalnız 
yaxşı  mahnılar yazdığın üçün 
boşanmaq da olar 
və öldü... 
Maraqlı idin, Nərmin. 
Səni öldürən ərin 
 52 
 
indi azadlıqdadır, 
qızların  böyüyür 
balacası mahnı yazır, 
son mahnısının adı 
belədir: 
“atalar anaları öldürür.” 
 
 
* * * 
 
Qapıda məni saxlayan qadın, 
ramazanı bəhanə edib 
pul aldın. 
Son ümidlərindən biri 
ramazan ayıdır. 
Hər  inancın 
boş ümidindir. 
Hər şeyin yaxşı olacağına 
ümid edib, 
inanırıq gör nələrə... 
Mən cibimdən 
sonuncu manatımı verib: 
“yetirər  bu yaxşılığıma görə” 
düşündüm. 
Özüm utandım tanrıya üz tutum. 
Əvəzini ödəyər deyə, 
borc verdim  bəndəsinə, 
rüşvət göndərdim. 
Dedim: 
- Dua  elə, ay xala, 
de ki, tanrı səni qorusun. 
tərk edilməyəsən, 
 53 
 
xəyanət görməyəsən, 
səbr özü qapını döysün, 
“mən gəldim” 
desin. 
Ay xala, sən də 
mən yaşda olmusan 
nə vaxtsa. 
Söylə tanrıya, 
məni sənin 
bu günündən saxlasın. 
 
 
* * * 
Aybəniz xanıma yazılıb 
 
İndi yerin bir tayında 
Kiminləsə ayrılırsan 
ağrıyırsan... 
Kişilərdən biri üçün darıxırsan. 
Yer fırlanır, 
sən də elə öz yerində qocalırsan. 
Çox mənasız, 
çox anlamsız 
bir sevgidən 
gözəl bir mahnı doğulur, 
gözəl bir şeir yazılır 
indi Yerin o yanında... 
Dahilərdə qəribəlik, 
insanlarda laqeyidlik 
davam edir... 
Sən baxırsan. 
Üst-üstə bu ayrılıqlar 
 54 
 
sevgi olub nə zamansa. 
İlkini də unutmusan, 
indini də unudarsan. 
Nə olsun ki, ağrıyibdır ayaqların 
o yollarda bu çağacan. 
Nə olsun ki, sevişmələr boş yerəymiş, 
əsas odur ayrılırsan... 
Bu da bir iş... 
Yer fırlanır, 
yol gedirsən kürə boyu. 
Ürəyində dözüm doğub böyüdürsən 
dünya kimi, 
dünya boyda dözümdür bu. 
Dünya, yoxsa ürəyinmi daha böyük? 
Ürək kimi döyünürsən, 
çırpınırsan yatağında. 
Soruşuram 
mən də yerin bu tayından: 
qəlbinmidir dünya boyda... 
Dünyamıdır qəlbin boyda?.. 
Acıdasan...boğulursan... 
“Mən nə hayda, bu nə hayda...” 
sükutunda... 
 55 
 
* * * 
 
Çiyin-çiyinə oturduğum bir qadın 
bitib üzülürdü kafedə. 
Arıq bədənindən  ağırlıq 
çökürdü kafeyə. 
Nəfəsinin yükü 
köçürdü üstümə. 
Qadın balacalaşıb itdikcə 
böyüyürdü kafe. 
Ofisiant çay gətirdi. 
Geriyə çevrildim, 
önündə çoxlu  boş fincan gördüm. 
Çayı içib fincanı boşaltdı 
yenisini istədi. 
Ofisiant gətirdi. 
Qaynar çayı  başına  çəkib 
araq kimi içdi. 
Ona baxdığımı görüb masama gəldi, 
bir az içkili kimiydi 
- Məndən istəyir özünü hamı, 
məndə hamı hardandı? - dedi. 
Üzünü kafeyə tutub zorla bağırdı: 
- Eşidirsiz, məndə siz yoxsuz! 
Sonra 
səsini azaldıb pıçıldadı: 
- Sevməsin heç bir kişi məni, 
mən həmin kişinin deyiləm. 
Yenə çay istədi, 
soyuqdur,  soyuq – dedi, 
qaynar çayı araq kimi içdi. 
 
 56 
 
* * * 
 
Növbəti gözləmə otağı... 
Növbəti ayrılığa hazırlıq... 
Növbədə sən varsan - gedəcək... 
Növbədə yeni yalnızlıq, 
ən gözəl biçimdə, 
ən gözəl ayrılıq. 
Yaşımın dürüst vaxtı 
demədən də olmur, 
yaşımın susuz çağı 
ağlamaq alınmır... 
Ən gözəl yalanım, 
danışdıqca  sevimlisən, 
biz unutmağa alışdıq, 
sən 
unutmamaq sevincisən... 
Axsamlarımın içindən çıxdın, 
bir gecə ayla sevişdim. 
Bir sabah 
günəş yerinə boylandın, 
Həsrətlə baxmadım göy üzünə. 
Bir sabah günəş yanımda oyandım, 
Əlimi uzatdım, yanmadım, 
isindim 
və bildim 
ancaq bu toxunuş unudulmaz, 
ancaq sən... 
Yolum uzaqdı inan, 
dayandım, cavandım, ayıqdım, 
yanında, 
ağlım yanında, özüm yanında... 
 57 
 
Bunu da yaşadıq sonunda, 
özümüz bir yanda, ağlımız bir yanda 
olmadıq... 
Ağlımın içindən çıxdın bir axşam, 
özünə bənzədin, 
o sən idin, sən idin, 
sol tərəfimdə... 
Sənə  yaraşdı bu, sevgilim... 
İstəsən get, rahat get, 
darıxsam, 
tərtəmiz havanı 
qoxlaram sabahlar, 
ayı qucaqlayıb 
yataram gecələr. 
Hər səhər 
günəşə cumaram, 
ağacların şehini silərəm 
tərinin yerinə, 
sol yanımda 
“yer boşdur?” soranlara 
“yox” deyərəm,.. 
“gələn var”  deyərəm... 
 
 
* * * 
Mövlud Süleymanlıya 
 
Yerin boş qalmayıb, 
kilidli qalıb. 
Sözlər sənsiz darıxıb, 
ağlaşır. 
 58 
 
Gəl, gözünü sil sözlərin. 
Yandıq yaxıldıq 
sifətlərə baxmaqdan. 
Gözünü döyən adamlardan 
yorulduq. 
Ritmini dəyişib ürək, 
başqa cür döyünür nəsə. 
Kimsə 
əsəbimizdə oynayır. 
Özləm, 
özləmdir evimizdə. 
Küçəmizdə 
itlər  ulayır, 
yersiz yağışlar sulayır 
hər yeri. 
Tarixdir günahkar! 
Günahkardır adamlar. 
Bir qarış torpaq qalıb. 
Başqa nəyimiz var? 
Seyranla 
danışdıq indicə, 
kəndlicə, 
“dahilər hallı- huş olur” dedi. 
Güldüm, sevindim, 
yəqin unutqanlıqdır 
gedişin... 
Sözləri yalnız qoyman 
unutqanlıqdır, düşündüm. 
İzinə düşdüm, 
getdikcə getdim. 
Üfüq görünmürdü, 
göy yeri öpmürdü, 
 59 
 
dünya kürə deyildi, 
sonu bilinmirdi. 
Bu iz deyildi, 
bu söz idi... söz... 
Sənə aparırdı, 
səndən aparırdı 
ayaqlarımız... 
Nə yaxşı oldu, 
çoxdandır 
bir nöqtədə durduq, 
bir nöqtəyə baxdıq, 
bizi tərpətdin. 
Əlimiz, ayağımız açıldı, 
gəl, gözünü sil sözlərin... 
Üstümüzə bir də onlar 
göz yaşı, tökməsin.. 
Çoxdandır, lap çoxdan 
danışmağımız , 
danışmağımız gəlir, 
danışmağa adamımız 
gəlmir. 
Seyranla danışdıq indicə, 
kəndlicə... 
“Nə kənd qalıb, nə şəhər” - söylədi. 
Səni özlədik... 
 
 60 
  
* * * 
 
Həqiqət sağ gözünü ağladar 
yaşlandıqca. 
Sağ gözün ağladıqca 
yavaş-yavaş qocalarsan. 
Yaş olduqca yaşlanarsan, 
hər yaşınla 
milyon-milyon göz yaşın 
axıb içinə dolar, 
dolub kədər olar. 
Dopdolu bir kədərə dönərsən 
yaşlanana qədər. 
Yaşlı bir kədər olarsan. 
 
 
* * * 
 
Boşluğu doldurmaq üçün, 
ağlamaq da olar, ağlamamaq da. 
Ağrımaq olmaz. 
Ağrımaq boşluğu doldurmaq 
üçün deyil, 
artırmaq üçündür. 
Bədənin həyəcanı səbəbsizdirsə 
və bu bədən kimsəsizdirsə, 
kimsəsizlik həyəcanıdır boşluq. 
Ən böyük xəyanət ən azı 
küsdürmürsə, 
evinə özündən başqası gəlmirsə, 
boşluqdandır, 
boşsan demək... 
 61 
 
* * * 
 
Hər kəs bir iz qoyur yaddaşında. 
biri o ki var yorur, 
o biri özünə yoluxdurur. 
Unudulanlar da olur, 
baş ağrısına çevrilənlər də. 
Hər yerdə axtardığın da, 
heç vaxt qarşılaşmadığın da. 
Sözü dilindən düşməyən, 
özü gözündən düşən, 
həsrətinə ilişən, 
hər gün yolun kəsişən, 
sənlə qalıb başqasının olan, 
sənin olub başqasıyla qalan 
neçə insan  yaşayır, insan. 
İnsanlardan ibarət 
kolleksiyaya bənzəyir 
ömür. 
 
 
Arzu 
 
Tanrı sizə xərcləməyə 
o qədər pul, 
görməyə o qədər iş 
versin ki, 
bizim işimizə 
qarışmayasız. 
O qədər mövzunuz 
olsun ki, 
bizdən danışmayasız. 
 62 
 
Getməyə yeriniz 
bol olsun. 
Bizə hərdən gələsiz. 
Ərə verməyə, 
evləndirməyə 
çoxlu  övladınız olsun. 
bizə yetişməyəsiz. 
 
 
* * * 
 
Dostların əylənər səninlə, 
görüşərlər, 
hətta səni sevərlər bir az da, 
ən sonda 
gecə gələr, 
hərəni  öz evinə aparar. 
Sən tənha baxışlarınla 
yola salıb 
hamını 
gözləyərsən 
ən axırda sənə gələn 
dostunu... 
Onun evi sən olarsan. 
 
 
* * * 
 
Yoxsulluq nə Allahı tanımaq, 
nə dünyanı anlamaq, 
nə onu dadmaq, 
nə qanmaq, 
nə qürurlu olmaq, 
nə çalışmaq üçün deyil. 
 63 
 
İnsanın dar günüdür yoxsulluq, 
Hər şeyi, hamını tanıyan günüdür. 
Eşitdiyi maşın səsinin, 
gördüyü insan kölgəsinin, 
beyninə dolub, içini boşaltmasıdır, 
tənhalığının artmasıdır, 
qar-qur, zır-zır sıxıntısıdır, 
ola biləcəklərin “yoxdur” 
nidasıdır! 
“Yox” qanunudur yoxsulluq. 
“Yox”dur, yox... 
 
 
Mat-Rojayka... 
 
İçində  insan daşıdığını hiss etmək, 
onu dünyaya gətirməkdən  möhtəşəmdir. 
Qəribədir... adam içində adam. 
Ruslar  “matryoşka”nı yaratdılar bundan. 
Mat rojayka doğan anadır. 
İçinə adam yerləşdirən qadın 
Tanrıyla şərikdir. 
Qadın tanrıya 
adam yaratmaqda kömək edir. 
 
 
* * * 
 
Heyif ki, anlayacağın qədər 
deyə bilmirəm 
və heç o qədər 
danışmaq da istəmirəm. 
 64 
 
Beynini yorma, 
yorulmaq qədər  üzmür adamı 
heç nə. 
Sən  “ölmə, elə itgin düş”  lütfən, 
mən susmaq istəyirəm ölənə qədər. 
Ayrılıq deyil bu, qorxma, 
sükutdur. 
 
 
 
Ev 
 
Dəmir bəndindir sənin 
Evinin divarları. 
Güvəndiyin yerindir 
Qapısı, tavanları. 
 
Təkliyi qoruyursan, 
Adamlardan bezəndə. 
Ev içinə dolursan 
Öz için tükənəndə. 
 
O tərk etmir, gözləyir 
Ondan heç qovulmursan. 
Dostun, sevgilin gedir 
Sən ona qoşulursan. 
 
Üşüyərkən uzaqda 
Qaçıb ona gəlirsən. 
Girib isti yataqda 
“Gözəl evim” deyirsən. 
 
 65 
 
Ayrılıqlar izləyir 
Ona çatana kimi. 
Ayrılıqdan gizləyir 
Qapın açılan kimi. 
 
 
* * * 
 
Bu görüş ömründə nə dəyişəcək, 
Bu hissin adına nə deyəcəyik. 
Bu gəliş özüylə nə gətirəcək, 
Bu sirri nə qədər gizlədəcəyik. 
 
İzindən izimə iz salan sirrin 
Dadından nə qədər dad alacağıq. 
Bizim gizli-gizli sevişməmizin 
Oduna nələri yandıracağıq. 
 
Nə sənə gərəkdir, nə mənə, bu sirr, 
Bu sirrin yükünü daşımaq olmur. 
Sən hələ gəlməmiş izini itir, 
İtir ki, başqa cür yaşamaq olmur. 
 
Ayrılıq da deyil bizi ayıran, 
Həsrət özü bizdən yan gəzir hələ. 
Hələ yaranmayan, adı olmayan 
Bu sirri yerində basdıraq elə. 
 
 
 
 
 66 
 
 
Mündəricat 
 
Ana, düşünmə ki, məni necə ..................................................... 5 
Doğulacaq qadın ....................................................................... 6 
Yaşadığın adam ........................................................................ 8 
Sizə, Allahı göydə axtaranlara səslənirəm................................ 9 
Sən, göydən gələn qonaq ........................................................ 10 
Ömrün ölüm qabağıydı ........................................................... 12 
Bilirsən necə boşalıb dünya? .................................................. 14 
Ata, çox tez öldün... ................................................................ 14 
İzelimin şeiri. .......................................................................... 16 
Bədurəyə yazılıb ..................................................................... 17 
Aqşinə yazılıb ......................................................................... 18 
Kasıb vaxtımda gəldin, şairim ................................................ 19 
Yetişmədik insanlar olan  yerə. .............................................. 21 
İradə üçün.. ............................................................................. 22 
Gün, kim anlar ki, bizi ............................................................ 23 
Ürəksiz yaşanan ömrün .......................................................... 24 
Əllərini unutmuş sevgilin ....................................................... 24 
Bu gecə  sevdiklərim yadıma düşdü. ...................................... 25 
Elə darıxıram, elə bil .............................................................. 26 
Mən gərək küsdürməyim heç kəsi .......................................... 27 
Birdən ..................................................................................... 27 
Güzgüdəki adamın şeiri .......................................................... 28 
Nədənsə yatağına çəkiləndə .................................................... 29 
Uzaqdakı yaxına ..................................................................... 29 
Gözbağlıca .............................................................................. 30 
Yalnızlığıma biri də gəldi. ...................................................... 32 
Nəyəsə inanmaq ...................................................................... 33 
İlk sevgilim ............................................................................. 34 
 67 
Bu  səhər  özümü çox köhnə şəkillərdə axtardım ................... 35 
Gözlərinin yadından heç çıxmayacam .................................... 37 
Ətrafımda hər şey sənə inanmamı istəyir. .............................. 37 
İndidən deyirəm. ..................................................................... 38 
Sən can yoldaşı izində ............................................................ 39 
Yenə gələcəkdim .................................................................... 40 
Qaranlıqdı  pəncərəmin  o tayı................................................ 41 
Alov idi gozlərimdəki ............................................................. 42 
Sürətli zamanın sevgisidir bu.................................................. 44 
Səsin yenə qulağımı həbs edib. ............................................... 45 
Mənə yasaq olan insan ............................................................ 45 
Ağlağan qız ............................................................................. 46 
Birlikdə olmamızçün .............................................................. 47 
Əllərim havadan asılıb ............................................................ 47 
Kiminsə ağılsız olduğunu söyləmək ....................................... 48 
Tənhalıqda ölmək gözəldir ..................................................... 48 
Göydən qar, yerdən ağırlıq yağır...  ........................................ 48 
Nərminin ruhuna yazılıb ......................................................... 50 
Qapıda məni saxlayan qadın ................................................... 51 
İndi yerin bir tayında .............................................................. 52 
Çiyin-çiyinə oturduğum bir qadın .......................................... 54 
Növbəti gözləmə otağı... ......................................................... 55 
Yerin boş qalmayıb ................................................................. 56 
Həqiqət sağ gözünü ağladar .................................................... 59 
Boşluğu doldurmaq üçün ........................................................ 59 
Hər kəs bir iz qoyur yaddaşında. ............................................ 60 
Arzu ........................................................................................ 60 
Dostların əylənər səninlə, ....................................................... 61 
Yoxsulluq nə Allahı tanımaq .................................................. 61 
Mat-Rojayka ........................................................................... 62 
Heyif ki, anlayacağın qədər .................................................... 62 
Ev ........................................................................................... 63 
Bu görüş ömründə nə dəyişəcək ............................................. 64 
 68 
 
 
 
 
 
 
 
 
 
 
 
 
 
 
 
 
 
 
 
 
Çapa imzalanıb: 18.10.2010. 
Format: 70x100 1/32. Qarnitur: Times. 
Ofset kağızı: əla növ. Həcmi: 4.25 s.ç.v. Tiraj: 1000. 
Sifariş № 99. Qiyməti müqavilə ilə. 
 
“Mütərcim” Nəşriyyat-Poliqrafiya Mərkəzi  
Bakı, Rəsul Rza küç., 125 
Tel./faks 596 21 44 
e-mail: mutarjim@mail.ru 
 
 69 
 
 
 
 
 
 
“525 Kitab” seriyasından 
2009-cu ildə əsərləri nəşr olunan müəlliflər: 
 
 
Dünya ədəbiyyatından  
 
İosif Brodski  
Orxan Pamuk 
Şota İataşvili 
 
 
Azərbaycan ədəbiyyatından 
Anar  
Elçin 
Ramiz Rövşən 
Əjdər Ol 
Ədalət Əsgəroğlu 
 
 
 
 
 
