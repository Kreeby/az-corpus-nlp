Edqar Allan Po 
 
 “Morq küçəsində qətl” (hekayə) 
 
 
Dəniz pəriləri necə mahnılar oxudular, yaxud Axilles qadınlar arasında gizlənəndə 
özünə hansı adıuydurdu -bunlar dolaşıq suallardır və burada nə isə bir müəmma var. 
 
Ser Tomas Braun 
 
İnsan zəkasının həyat hadisələrini təhlil etmək qabiliyyəti az öyrənilir. Biz 
insanın qabiliyyətinə yalnız gördüyü işin nəticəsinə görə qiymət veririk. Məlumdur ki, 
qeyri-adi istedadlı bir adam üçün təhlil etmək bacarığı əsl həzz mənbəyidir. Güclü 
adam qüvvəsiylə qürrələnib, əzələlərini işlətməyə vadar edən təmrinlərdən ləzzət 
aldığı kimi, analiz edən şəxs də mənəvi fəaliyyətində dolaşıqları açması ilə öyünür, 
onun istedadını fəaliyyətə gətirən ən əhəmiyyətsiz məşğuliyyətindən həzz alır. O, 
tapmacalar, müəmmalar və başsındırmaların vurğunudur. Çətin məsələlərin həllində 
müəyyən bacarıq nümayiş etdirir. Bu da adi zəka sahibi üçün az qala qeyri-təbii 
görünür. Məhz müəyyən metod sayəsində bu cür keyfiyyət başqalarına bəşər 
övladının duyma qabiliyyətinin möcüzəsi təsirini bağışlayır. 
Mühakimə etmə qabiliyyəti riyazi savadın, xüsusilə də onun ali bölməsi 
sayəsində xeyli möhkəmlənir. Bu bölmə yalnış olaraq əməliyyatın əks təsiri üzündən, 
necə deyərlər, “parexcellence” analiz adlanır. Bununla belə, hesablamaq öz-
özlüyündə analiz etmək deyildir. Məsələn, şahmatçı analizə cəhd göstərməyərək, 
hesablama aparır. Buradan belə bir nəticə çıxır ki, zehn üçün son dərəcə xeyirli olan 
şahmat oyunu haqqında təsəvvür tam anlaşılmazlıq üzərində dayanır. Mən heç də elmi 
əsər yazmıram, sadəcə olaraq təsadüfi müşahidələrimin nəticəsində yazmaq  
istədiyim, bir qədər qeyri-adi görünən hekayətimə müqəddimə verirəm. Buna görə də, 
fürsətdən istifadə edərək bildirirəm ki, çox da çətin olmayan dama oyunu daha 
dərindən düşünməyi tələb edir, zehni inkişaf etdirmək üçün xəyali incəlikləri olan 
şahmat oyununa nisbətən daha mürəkkəb və faydalı məsləhətlər verir. Şahmatda 
fiqurların müxtəlif və qəribə gedişləri var. Bu mürəkkəblik (bildiyimiz kimi tez-tez 
olur) səhvən dərinlik kimi qəbul edilir. Burada bütün diqqət oyuna yönəldilir. 
Diqqətin bir anlığa zəifləməsi səhvə gətirib çıxarır və ya məğlubiyyətlə nəticələnir. 
şahmatda münkün olan müxtəlif gedişlər eyni dərəcədə qiymətlidir. Buna görə də 
səhvlər getdikcə artır və on oyundan doqquzunda diqqətini daha yaxşı cəmləşdirən 
şahmatçı qalib gəlir. Dama oyununda isə əksinə olur. 
Burada gedişlərin məhdud və az variantı var. Səhv etmək ehtimalı azalır, diqqət 
bir o qədər rol oynamır. Fərasətli oyunçu müvəffəqiyyət qazanır. Əyanilik üçün gəlin 
bir dama oyununu təsəvvürümüzə gətirək. Burada damaların sayı dörddür və heç bir 
diqqətsizliyə yol verilmir. Aydındır ki, burada qələbəni (oyunçular bərabər səviyyəli 
olduğundan), beynini var qüvvəsi ilə işə salan oyunçu incə bir gedişlə əldə edə bilər. 
Adi imkanlardan məhrum olan şəxs çalışır ki, rəqibinin fikirlərini öyrənsin, dərhal 
özünü onun yerində hesab edir, çox vaxt bir baxışdan yeganə yolu (bəzən ən sadəsini) 
seçir, bu da onu səhv hesablamaya sövq edir. Vist kart oyunudur, insanın hesablama 
qabiliyyətinə onun təsiri çoxdan məlumdur; bu da məlumdur ki, böyük zəka sahibləri 
vistə qarşı izaholunmaz dərəcədə meyl göstəriblər, şahmata isə əhəmiyyətsiz bir 
əyləncə kimi məhəl qoymayıblar. Buna şübhə ola bilməz ki, heç bir başqa oyun analiz 
üçün bu qədər qabiliyyət tələb etmir. 
Dünyada ən yaxşı şahmatçı yalnız şahmatçı olaraq qalır, halbuki vistdə 
məharətli oyun insane fəaliyyətinin daha vacib sahələrində qələbə çalmaq bacarığı ilə 
birləşir, burada zəka ilə yarışır. “Məharətli oyun” dedikdə kamilliyin ali dərəcəsini 
nəzərdə tuturam; bu vaxt, oyunçu qələbəyə gətirib çıxaran bütün fəndlərə yiyələnmiş 
olur. Bu fəndlər nəinki saysız-hesabsızdır, eyni zamanda rəngarəngdir, insan 
fkirlərinin elə dərinliklərində özünə məskən salır ki, orta qabiliyyətli oyunçu üçün 
əlçatmaz olur. Kim diqqətlə müşahidə edirsə, yaxşı da yadında saxlayır. Beləliklə də, 
diqqətini bir yerə cəmləyən şahmatçı vist oyununda qələbəyə daha çox ümid bəsləyə 
bilər, çünki Hoylun* təlimatı (sadə oyun mexanizminə əsaslanır) hamı tərəfindən 
kifayət dərəcədə başa düşülür. Möhkəm yaddaşı olmaq, təlimatda göstərilən qaydalara 
əməl etmək visti yaxşı oynamaq üçün hamının vacib hesab etdiyi məsələlərdir. Ancaq 
analiz edən şəxsin bacarığı məhz təlimatda nəzərdə tutulmayan hüdudlarda özünü 
büruzə verir. O, öz-özlüyündə saysız-hesabsız nəticələr çıxarır və müşahidələr aparır. 
Onun oyundaşı da, bəlkə belə hərəkət edir. Rəqiblərin bir-birini öyrəndikləri 
müddətdə əldə edilmiş məlumatdakı müxtəliflik, çıxarılmış nəticələrin doğruluğundan 
çox, aparılmış müşahidələrin keyfiyyətində özünü göstərir. Əsas məsələ nəyi 
müşahidə etməkdir. Oyun əsas məqsədi olmasına baxmayaraq özünü heç nə ilə 
məhdudlaşdırmır, uzaq göstərişlərdən belə çəkinmir. O, rəqibinin üzünün ifadəsinə 
fikir verir, kartları əlində necə tutmasına diqqət yetirir, kozırın kozır və valetin 
valetdən sonra çıxmasını çox vaxt oyundaşının baxışlarından başa düşür. Oyun davam 
etdikcə onun hərəkətlərini izləyir, üzünün cizgilərində bir-birini əvəz edən 
peşmançılıq, ya sevinc, əminlik, ya təəccüb ifadə edən dəyişiklik görür və saysız-
hesabsız nəticələr çıxarır. Rəqibin kartları stolun üstündən özünə tərəf çəkdiyini 
görəndə onun sonrakı kartları da götürəcəyini anlayır, kartın necə atıldığından başa 
düşür ki, rəqibi hiylə işlədir və gedişi gözdən pərdə asmaq üçün edib. Təsadüfi və ya 
diqqətsizlik üzündən deyilmiş bir söz, təsadüfən düşmüş və ya açılmış kart (bir qayda 
olaraq ehtiyatla və sakitcə gizlədilir), vurulmuş kartların hesablanması və onların 
düzülüşü, çaşqınlıq, tərəddüd, səbirsizlik və ya qorxu, bir sözlə analiz edənin duyma 
qabiliyyətindən heç nə yayınmır: iki-üç gedişdən sonra kimin əlində hansı kartların 
olduğunu təsəvvür edir. Elə inamla oynayır ki, yerdə qalan oyunçular uduzurlar. 
Analitik bacarıq adi bacarıqla qarışdırılmamalıdır; çünki analiz edən hökmən 
məharətli olduğu halda, məharətli adamın çox vaxt analiz etmə bacarığı olmur. 
Məharət adətən özünü yaradıcılıqda və hadisələr arasında əlaqə yaratmaqda buruzə 
verir, frenoloqlar* (məncə, yalnış olaraq) bunu bəsit hesab edirlər, çox vaxt o, elə 
adamlarda müşahidə edilir ki, onların əqli səviyyəsi yerdə qalan bütün hallarda, 
məişət və adətlərdən yazan yazıçıların qeyd etdiyi kimi, kəmağıllılıq səviyyəsində 
olur. Bacarıqla təhlil etmə qabiliyyəti arasında mövcud olan fərq təxəyyüllə təsəvvür 
arasındakı fərqdən daha böyükdür. Həqiqətən də, bacarıqlı adamların çox xəyalpərəst, 
zəngin təxəyyüllü adamlarınsa analizə daha meylli olduğunu görmək mümkümdür. 
Aşağıdakı hekayət yuxarıda söylənilən mülahizələri bir növ əyani olaraq əks 
edəcəkdir. 18-ci ilin yazını və yayının da bir hissəsini Parisdə yaşadığım zaman 
Oqyust Düpen adlı bir cənabla tanış oldum. O, əsil-nəcabətli, tanınmış bir nəsildən 
idi. Gənc ikən taleyin dönüklüyü üzündən elə ağır vəziyyətə düşmüşdü ki, təbiətinə 
xas olmuş enerjisi tükənmiş, həyatda heç nəyə nail olmamış, əldən çıxmış var-dövləti 
qaytarmağı xəyalına belə gətirməmişdi. Borc verənlərin iltifatı sayəsində atadan 
qalma mirasın bir hissəsi Düpen üçün saxlanmış, ondan gələn gəliri ilə dolanmış, 
ciddi qənaətcillik göstərmiş, ən zəruri olan şeylərlə kifayətlənmiş, həyatın nəşələrinə 
etinadsızlıq edərək güc-bəla ilə dolanmışdı. Yeganə israfçılıq etdiyi şey kitablardı, 
onları da Parisdə asanlıqla əldə etmək olardı. 
Ilk görüşümüz Monmantr küçəsində az tanınmış bir kitabxanada oldu. 
Təsadüfən yaxından tanış olduq. Ikimiz də çox nadir və maraqlı bir kitabı axtarırdıq. 
Bir neçə dəfə görüşdük. Onun ailə tarixi ilə dərindən maraqlandım. O, hər bir fransıza 
xas səmimiyyətlə təfsilatı ilə özü haqqında mənə danışdı. Onun geniş mütailəsi məni 
heyran etmişdi. Ən başlıcası isə, həyat hadisələri haqqında aydın təsəvvürü 
qarşısıalınmaz bir çılğınlıqla qəlbimi riqqətə gətirirdi. O zaman Parisdə yaşayırdım, 
müəyyən bir məqsədim vardı. Hiss edirdim ki, bu adamla bir yerdə olmaq mənim 
üçün əvəzsiz xəzinə tapmaq kimidir. Səmimiyyətlə bu barədə ürəyimdən keçənləri 
danışdım. Nəhayət, şəhərdə qaldığım müddətdə bir yerdə yaşamağı qərara aldıq. 
Mənim maddi vəziyyətim Düpenə nisbətən bir qədər yaxşı olduğundan 
razılığını aldım ki, kirayə haqqını mən verim. Ev kirayə etdim. Onu ikimizin romantik 
təbiətinə uyğun səliqəyə saldım. Qəribə mülk idi. Sen-Jermer yaxınlığında sakit bir 
yerdəydi. Illər keçdikcə ev çökmüş, mövhumatçı sahibləri tərəfindən ona əl 
gəzdirilməmişdi, artıq dağılmağa doğru gedirdi. Bu mülkdə keçirdiyimiz həyat tərzi 
kənar adamlara məlum olsaydı, bəlkə də, bizi dəli hesab edərdilər. Tamamilə tənha 
yaşayırdıq, heç kəsi görmək belə istəmirdik. 
Yaşadığımız yeri keçmiş dostlarımdan gizli saxlayırdım. Düpensə Parislə 
əlaqəsini kəsmişdi, onu yada salan da yox idi. Dostum dakı qəribəliklərdən biri (bunu 
başqa cür necə adlandırım?) gecə füsünkarlığına vurğunluğuydu. Başqa cəhətləri ilə 
yanaşı buna da alışaraq, özümü unutdum və tamamilə dostumun qəribəliklərinə 
öyrəşdim. Qarabuğdayı ilahə tez-tez bizi tərk edirdi, bundan ötrü ondan uzaq 
düşməmək üçün tədbir tökmüşdük; səhər dan yeri ağaranda qədim evin ağır pəncərə 
qapaqlarını bağlayar, bir-iki şam yandırardıq. şamlar yandıqca ətirli iy verər və ətrafa 
tutqun zəif işıq saçardı. şamların işığında şirin xəyallara dalar, divar saatı həqiqi 
qaranlığın düşdüyünü xəbər verənəcən oxuyar, yazar və söhbət edərdik. Söhbətləri 
davam etdirər və yaxud izdihamlı şəhərin 
yanıb-sönən işıqları və qaranlığı içində veyllənərdik. Gecənin sakitcə seyrinə dalmaq 
bizə tükənməz mövzu verərdi. Belə anlarda Düpenin əqlinə, qabiliyyətinə bələd olsam 
da, onun zəkasına qeyri-ixtiyari olaraq heyran qalırdım. Bunu büruzə vermirdim, 
görünür Düpenlə əlyənməyim ona xoş gəlirdi. Onun qəlbinə nə qədər sevinc bəxş 
etdiyimi mənə deyərdi. 
Düpen mənə bir neçə dəfə özünü tərifləyərək xatırlatmışdı ki, adamların 
ürəyindən keçənləri ovcunun içi kimi görür. Mənim də ürəyimdən keçənləri necə 
aydınca oxuduğunu demişdi, bunun üçün son dərəcə heyrətamiz dəlillər gətirmişdi. 
Belə hallarda onun davranışında bir soyuqluq və yadlıq görərdim; gözləri harasa 
uzaqlara baxar, adətən məlahətli səsi zilə qalxar, sakit və aydınlığına baxmayaraq, 
danışığı əsəbi olardı. Bu cür əhval-ruhiyyədə ona baxarkən ruhun ikiliyi haqqında 
qədim fəlsəfi təlimi xatırlayar, iki Düpen barəsində fikirlərə dalardım. Dediklərimdən 
heç də güman etməyin ki, sizə hansısa bir sirri açmaq və ya Düpeni fantastik əsərin 
qəhrəmanı etmək niyyətindəyəm. Xeyr, mən onun olan xasiyyətini, sadəcə olaraq, 
təsvir edirəm. Onda bu xasiyyət coşğun zəkanın, bəlkə də, xəstə zəkanın nəticəsində 
əmələ gəlmişdi. Onun iradlarına gəldikdə isə adi bir nümunə fikrimizə ən yaxşı sübut 
ola bilər. 
Bir axşam Pale Royal yaxınlığında uzun, palçıqlı bir küçədə gəzirdik. Hər 
ikimiz fikrə dalmışdıq, on beş dəqiqə ərzində heç birimiz bir kəlmə söz demədik. 
Düpen birdən dilləndi: 
- O, çox cılız bir gəncdir. Yaxşısı budur ki, bəxtini “Varyete” teatrında sınasın. 
- Buna şübhə ola bilməz, -qeyri-ixtiyari olaraq cavab verdim.  
Fikrə elə getmişdim ki, əvvəlcə Düpenin sözləri ilə mənim sözlərimin necə 
uyğun gəldiyini dərk etmədim. Bircə an sonra özümə gəldim, heyrətimin həddi-
hüdudu yox idi. 
- Düpen,- ciddi tərzdə dedim,- bunu dərk etməkdə acizəm. Düzünü deyim ki, 
heyrət məni götürüb, heç cürə eşitdiklərimə inana bilmirəm. Axı onun barəsində 
düşündüyümü necə duydunuz? – Bu yerdə dayandım ki, görüm, o, həqiqətən kimin 
haqqında fikirləşdiyimi bilir, ya yox? 
- Şantilyi haqqında, — Düpen dilləndi. — Nə üçün dayandınız? ğz-özünüzə 
deyirdiniz ki, onun balaca boyu tragik aktyor üçün yaramır. 
- Bəli, mənim fikirlərim məhz bu idi. Şantiyli əvvəllər Sen-Deni küçəsində 
pinəçilik etmiş, sonralar səhnə ilə maraqlanmış, Krebillyonun eyni adlı faciəsində 
Kserks rolunda çıxış etmişdi. Bütün cidd-cəhdlərinə baxmayaraq, fitə basmışdılar. 
- Allah xatirinə, — deyə israr etdim, - metodunuzu mənə başa salın; sizin elə 
bir metodunuz var ki, onun köməyi ilə ürəyimdən keçənləri oxuya bildiniz. Düzünü 
deyim ki, hetrətimi müəyyən dərəcədə büruzə verməməyə çalışdım. 
- Bunu sizin ağlınıza göyərti satan saldı. Pinəçi Kserks və onun kimilərinin 
ayağının tozu da ola bilməz, — dostum cavab verdi. 
- Göyərti satan? Siz nə danışırsınız. Mən heç bir göyərti satan-zad tanımıram. 
 
- On beş dəqiqə bundan əvvəl bu küçəyə dönəndə sizinlə toqquşan o göyərti 
satanı deyirəm. 
Birdən həqiqətən də, başında böyük bir alma səbəti aparan göyərti satanı 
təsadüfən S. küçəsindən keçərkən bizim indi dayandığımız yerdə məni az qala yerə 
yıxacağı yadıma düşdü, amma bunun şantilyi ilə nə əlaqəsi olduğunu heç cürə 
anlamadım. Düpendə zərrə qədər də fırıldaqçılıq nişanələri yox idi. 
- Sizə izah edərəm, özünüz hər şeyi aydınca başa düşərsiniz. Əvvəlcə gəlin 
sizinlə danışdığım andan, haqqında danışdığımız o qəribə göyərti satanla 
toqquşduğunuz vaxta qədər nə haqda düşündüklərinizi yada salaq. Hadisələr aşağıdakı 
ardıcıllıqla cərayan edir: şantilyi, Orion, Həkim Nikols, Epikür, Stereotamiya, küçə 
daşları və göyərti satan. Həyatda çox az adam tapılar ki, heç olmasa bir dəfə əyləncə 
naminə başına gələnləri fikrində götürqoy etməsin, məlum nəticə çıxarmasın. Bu çox 
maraqlı bir əyləncədir. Kim ona birinci girişsə, çıxış nöqtəsindən son nəticəyə qədər 
böyük bir məsafənin olduğunu və onların arasındakı uyğunsuzluğu ördükdə 
heyrətlənəcəkdir. 
Təəccüblə Düpenə qulaq asırdım, özü də eşitdiklərimin tamamilə həqiqət 
olduğunu istər-istəməz etiraf etdim. Dostum davam etdi: 
- O biri küçəyə burulmamışdan qabaq, düzgün yadımda qalıbsa, gərək ki, atlar 
barəsində danışırdıq. Düz bu yerdə söhbətimiz kəsildi. Bax, bu küçəni keçərkən 
başında iri bir səbət olan göyərti satan cəld yanımızdan ötdü və sizi küçəni təmir 
etmək üçün bir yerə topalanmış daşların üstünə itələdi. Daşların birinə ilişib 
yıxıldınız. Çevrilib daş topasına baxdınız, sonra yolunuzu davam etdiniz. 
Hərəkətlərinizi xüsusi bir diqqətlə izləyirdim. Müşahidəçilik son zamanlar mənim 
üçün bir növ təlabata çevrilib. Onu deyim ki, sıx-sıx pilətələr döşənmiş Lamartin 
döngəsinə çatanadək baxışlarınızı yerdən çəkmədiniz, üzünüzdə incik bir ifadə vardı. 
Səkidəki çala-çuxur və qazılmış yerlərə baxırdınız. Bundan bu nəticəyə gəldim ki, siz 
hələ də səki daşları barədə düşünürsünüz. 
Burada eyniniz açıldı, dodağınızın qaçmağını gördüm. Siz “stereotomiya” 
sözünü dediniz. Buna şübhə etmədim. Bu termin süni surətdə bu cür səki döşəmələri 
barədə deyilir. Başa düşdüm ki, “stereotomiya” sözü sizi atomlar haqqında fikrə, yeri 
gəlmişkən, Epikürün nəzəriyyəsi barəsindəki fikrə gətirib çıxaracaq. Bu, bizim 
yaxınlarda müzakirə etdiyimiz mövzu idi. Yadınızdadırsa, mən sizə nəcib yunan 
aliminin son dərəcə heyrət doğuran dumanlı müəmmalarından, bu müəmmaların 
müasir kosmoqoniya elmində əldə edilən nəticələriylə təsdiq edilməsindən və Epikürə 
lazimi qiymətin verilməməsindən danışmışdım. Hiss etmişdim ki, başınızı qaldırıb 
yuxarıya, Orion bürcündəki nəhəng ulduzlar topasına nəzər salacaqsınız. Siz yuxarı 
baxdınız və mən əmin oldum ki, sizin hərəkətlərinizi düz izləmişəm. “Müsenin” 
dünənki nömrəsində şantilyiyə qarşı kəskin hücumlarda bir tənqidçi onun ünvanına 
tamamilə yaramazcasına sözlər yazmışdı: pinəçi faciə rolunda çıxış edərək çalışmışdır 
ki, öz adını dəyişdirsin. Latın müəllifindən bir sitat gətirmişdi. Həmin sitata 
söhbətlərimizdə bir neçə dəfə istinad etmişik. Bu sözləri nəzərdə tuturam: Perdid 
antiquum litera prima sonum* Sizə danışmışdım ki, burada Orion nəzərdə tutulur, bu 
söz keşmişdə Urion yazılarmış. Bu izahatlarla bağlı şeylərdən belə başa düşürəm ki, 
siz onu unuda bilməmisiniz. Buna görə də bildim ki, Orion sizi şantilyi haqqında 
düşünməyə sövq edəcək. Belə də oldu. Bunu sizin dodaqlarınızın qaçmasından 
bildim. Siz zavallı pinəçinin fədakarlığı barədə düşünürdünüz. Bura qədər yeriyərkən 
belinizi əymişdiniz, indisə gördüm ki, qəddinizi düzəltdiniz. Əmin oldum ki, siz 
şantilyinin balaca boyu haqqında  üşünürsünüz. Elə bu yerdə düşüncələrinizə mane 
oldum. Dedim ki, bu şantilyi çox balaca olduğundan, “Varteye” teatrında oynasa daha 
yaxşı olardı. Bu söhbətdən azacıq sonra ikimiz də “Gazette des Tribunaux”-nun 
axşam nömrəsini nəzərdən keçirərkən, aşağıdakı başlıq diqqətimizi cəlb etdi. “Qeyri-
adi qətl”: “Bu gecə saat üç radələrində Sen Rok məhəlləsinin sakinlərini aramsız 
dəhşətli qışqırtılar yuxudan oyatdı. Qışqırtılar Morq küçəsindəki madam L’Espanye 
və onun qızı madmazel Kamillanın yaşadığı binanın dördüncü mərtəbəsindən gəlirdi. 
Içəri girmək üçün bağlı darvazanı sındırmaq lazım gəldi. On nəfərə qədər qonşu iki 
jandarmın müşayiəti ilə içəri doluşdu. Artıq qışqırtılar kəsilmişdi. Amma dəstə 
pilləkənin birinci pilləsinə təzəcə qədəm qoymuşdu ki, yuxarıda iki-üç acıqlı kişi səsi 
eşidildi. Adamlar dördüncü mərtəbəyə çatanda bu səslər də kəsildi. Tam sakitlik 
çökdü. Dəstə bir neçə yerə bölündü. Onlar bir otaqdan o birinə qaçırdılar. Dördüncü 
mərtəbədəki böyük arxa yataq otağına çatanda (otağın qapısı içəridən açarla 
bağlandığından, onu da sındırmalı oldular), gördükləri mənzərə onları dəhşətə gətirdi. 
Otaqda hər şey alt-üst edilmişdi. Avadanlıq sındırılmış və hara gəldi tullanmışdı. 
Orada bir çarpayı qalmışdı. Onun da üstündən yorğan-döşək götürülmüş və otağın 
ortasına atılmışdı. Stulun üstündə qanlı ülgüc vardı. Buxarının məhəccərinə iki-üç 
qom uzun, sıx, ağarmış qanlı insan saçı yapışıb qalmışdı. Görünür tükləri dəri ilə 
birlikdə qoparmışdılar. Döşəmədə dörd dənə napoleondr, bir dənə topaz qaşlı sırğa, üç 
böyük gümüş qaşıq, üç balaca melxior qaşıq və içində dörd min franka yaxın qızıl pul 
olan iki kisəcik vardı. Küncdəki kamodun siyirmələri açılmışdı. Görünür kimsə 
qurdalanmışdı, bununla belə, siyirmələrdə hələ də çox şey qalmışdı. Balaca dəmir 
seyf yorğandöş əyin altından tapıldı. Seyf açıq idi, açar da qapısının üstündəcə 
qalmışdı. Onun içərisində bir neçə köhnə məktub və lazımsız kağız-kuğuzdan savayı 
heç nə yox idi. Madam L’Espanyedən əsər-əlamət yox idi, ancaq buxarının ocaq 
yerinə xeyli qum tökülmüşdü. Bacanı yoxladılar. (Söyləyəndə adam dəhşətə gəlir.) 
Qızın başıaşağı vəziyyətdə olan meyitini dartıb oradan çıxardılar. Meyit başıaşağı dar 
bacanın içinə — yuxarıya pərçim edilmişdi. Hələ istiydi. Müayinə edərkən məlum 
oldu ki, bir neçə yerdən dəri sıyrılıb. Bu da, şübhəsiz, zorakılığın izləriydi. Sifətində 
çoxlu dərin cırmaq izləri, boğazında isə tünd qançırlar, dərinə işləmiş dırnaq izləri 
qalmışdı. Sanki məhrumu boğub öldürmüşdülər. Evin hər yeri ətraflı yoxlanıldı, dəstə 
heç nə aşkar edə bilməyib, binanın dal tərəfindəki daş döşənmiş kiçik həyətə sarı 
getdi. Orada isə yaşlı xanımın meyitinə rast gəldilər. Boğazı elə kəsilmişdi ki, meyiti 
qaldırmağa cəhd etdikdə, baş qopub yerə düşdü. Bədən də baş kimi dəhşətli dərəcədə 
elə eybəcər kökə salınmışdı ki, onda insana oxşayan heç nə qalmamışdı. Bu dəhşətli 
müəmmanı açmaq üçün, əlimizdə hələlik azacıq da olsa imkanımız yoxdur”. 
Ertəsi gün qəzetdə aşağıdakı əlavə məlumat dərc edildi: 
“Morq küçəsində faciə baş verib. Bu fövqəladə və dəhşətli hadisə ilə əlaqədar 
olaraq çox adam dindirilmiş, amma sirri açmaq üçün təzə heç nə aşkar edilməmişdir. 
Əldə olan ifadələr aşağıda təqdim edilir. Paltaryuyan Polina Dübur ifadə verir ki, o 
mərhumların ikisini də üç ildir tanıyır. Bu müddət ərzində onlar üçün paltar yuyub. 
Yaşlı xanımla qızı yaxşı yola gedirdilər. Bir-birinə çox mehriban idilər. Onun zəhmət 
haqqını xəsislik etmədən verirdilər. Onların həyat tərzi və yaşayış vasitələri barəsində 
heç nə demir. Güman edir ki, xanım fala baxır, bununla da dolanırdılar. Xanımın 
çoxlu pulu olduğunu güman edir. Paltar yumağa çağırılarkən və paltarı yuyub geri 
qaytararkən evdə heç vaxt kənar adama rast gəlməyib. Onların qulluqçusu olmadığına 
əmin idi. Evin dördüncü mərtəbəsindən başqa, görünür, heç yerdə avadanlıq 
olmamışdır. Tütün köşkünün sahibi Pyer Moro ifadə verir ki, dörd il müddətində 
xanım L’Espanyeyə az miqdarda tütün və burunotu satıb. Mərhum xanımın və qızının 
cəsədləri tapılan otaqda yaşadıqları altı ildən çox olardı. Orada əvvəlcə bir zərgər 
yaşayar və üst otaqları müxtəlif adamlara kirayə verərdi. Ev xanım L’Espanyenin 
şəxsi mülkiyyətiydi, kirayəçilər evə pis baxdıqlarından, onları evdən çıxarıb, yuxarı 
mərtəbəyə özü keçib. Kirayəşin saxlamaqdan imtina edib. Yaşlı xanım uşaq kimi idi. 
şahid bu altı il müddətində xanımın qızını ən çoxu beş-altı dəfə görmüşdü. Ana-bala 
həddindən artıq qapalı həyat tərzi keçirirmiş. Deyilənə görə onların pulu varmış. 
Qonşular arasında xanım L’Espanyenin fala baxdığını deyənlər də vardı, amma şahid 
ona inanmırdı. O, evə heç vaxt ana-baladan, arabir dalandardan və bəzən həkimdən 
savayı bir kəsin gəldiyini görməmişdi. 
Başqa qonşular da eyni sözləri dedilər. Kiminsə evə tez-tez baş çəkdiyini deyən 
olmadı. Xanım L’Espanye və qızının haradasa dostlarının olub-olmadığını da bilən 
yox idi. Küçəyə baxan pəncərələrin qapıları nadir hallarda açılardı. Dördüncü 
mərtəbədəki böyük arxa otağın pəncərələrindən başqa, həyətə açılan pəncərələr daim 
bağlı olardı. Ev bir o qədər də köhnə deyildi və yaxşı vəziyyətdəydi. Jandarm Isidor 
Müze göstərir ki, onun arxasınca səhər saat üç radələrində gəlmişdilər. O gələndə 
darvazanın yanında iyirmi-otuza qədər adam vardı. Onlar içəri keçməyə cəhd 
göstərirdilər. Nəhayət, onlar qapını süngü ilə açdılar. Qapı ikitaylı olduğundan, yuxarı 
və aşağıdan siyirmə ilə bağlanmadığından onun açılması bir o qədər də çətinlik 
törətmədi. Qışqırtılar darvaza açılana qədər davam etdi və sonra qəflətən kəsildi. 
Yəqin ki, bunlar ağrıdan qovrulan bir adamın (və ya adamların) qırıq-qırıq, həyəcanlı 
qışqırtısı idi. şahid qabağa düşüb yuxarı mərtəbəyə qalxdı. Birinci pilləkənin başına 
çatanda acıqlı və ucadan eşidilən iki səs eşitdi. Səslərdən biri xırıltılı, o biri isə ciyiltili 
idi. Çox qəribə səs idi. Birincinin bəzi sözlərini ayırd edə bilib. Bu, fransız sözləri idi. 
Əmin idi ki, o səs qadın səsi deyildi: “sacre” və “diable” sözlərini ayırd edə bilib. 
Ciyiltili səs yadelli adamın səsi idi, amma şahid onun qadın və ya kişiyə məxsus 
olduğuna əmin deyildi. O nə dedildiyini başa düşə bilməyib, ancaq yad adamın 
ispanca danışdığını güman edir. Otaq və meyitlərin vəziyyəti şahid tərəfindən biz 
dünən təsvir etdiyimiz kimi verilib. 
Qonşu, zərgər Henri Duval göstərir ki, o, evə birinci girən adamlardan olub, 
bütövlükdə Müzenin dediklərini təsdiq edir. Giriş qapısından içəri daxil olan kimi onu 
yenidən bağlayıblar ki, gecə yarısı olmasına baxmayaraq, tezliklə oraya toplaşan 
camaat içəri doluşmasın. şahidin zənnincə, ciyiltili səs italyan səsinə, xırıltılı səs isə 
fransız səsinə oxşayırmış. Ciyiltili səsin kişi səsi oldu1una əmin deyildi. 
Qadın səsi də ola bilərdi. Onun italyan dili ilə tanışlığı yoxdur. Sözləri ayırd 
edə bilməyib, lakin intonasiyasından danışanın italyan olduğunu güman edir. şahid 
madam L’Espanye və onun qızını tanıyırmış. Onlarla tez-tez söhbət edərmiş. Ciyiltili 
səsin məhrumların heç birinə aid olmadığından əmindir. Restoran sahibi Oden 
Heymer, şahid kimi özü könüllü surətdə ifadə verməyə gəlmişdi, fransızca danışa 
bilmədiyindən, tərcüməçi vasitəsilə dindirilirdi. O, Amsterdam vətəndaşıdır. 
Qışqırtılar gələn zaman evin yanından keçirmiş. Qışqırtılar bir neçə dəqiqə, bəlkə də, 
on dəqiqə davam edib. Çox dəhşətli və ürək parçalayan imiş. şahid evə daxil olan 
adamlardan biri olub. Özündən əvvəlki ifadəni bir şeydən başqa hərtərəfli təsdiq edir. 
O, ciyiltili səsin kişi səsi olub, fransıza məxsus olduğuna əmindir. O da deyilən 
sözləri ayırd edə bilməyib. Sözlər ucadan və tez-tez deyilirmiş, başa düşmək 
olmurmuş. Qorxudanmı və ya qəzəbdənmi səs ciyiltidən çox xırıltıya oxşayırmış. 
Ciyilti deyə bilməzdim, xırıltılı səsli adam elə hey “sacre” və “diable” və bir dəfə isə 
“Mon Dieu” sözlərini deyib. Dileron küçəsindəki “Mino və Oğulları” firmasının 
bankiri, Mino qardaşlarının yaşca böyüyü şül Mino ifadə verir ki, xanım 
L’Espanyenin bir qədər pulu vardı. Onun kontorunda hansı ilinsə (səkkiz il əvvəl) 
yazında hesab açdırmışdılar. Xırda məbləğlərdə tez-tez pul qoyardılar. Çek yazmazdı, 
ölümündən üç gün əvvəl şəxsən özü dörd min frank məbləğində pul götürdü. Pullar 
qızılla ödənildi və bankın işçisi xanımı evinə qədər ötürdü. “Mino və Oğulları” 
firmasının qulluqçusu Adolf Le Von şahidlik edir ki, təyin edilmiş vaxtda, təxminən 
günorta zamanı, xanım  ’Espanyenin iki kisəyə qoyulmuş dörd min frank pulunu onun 
evinə aparmışdır. Qapını madmazel L’Espanye açmış, əlindəki kisələrdən birini 
götürmüş, digərini isə xanım özü ondan almışdır. Sonra baş əyərək çıxıb getmişdir. O 
zaman küçədə heç kəsi görməmişdi. 
Dərzi Uilyam Berd ifadə verir ki, ingilisdir, iki il Parisdə yaşayıb. Evə daxil 
olan adamlardan biri idi. Pilləkənləri birinci qalxanlardan olub. Mübahisəli səslər 
eşidib. Deyir ki, xırıltılı səs fransıza məxsus idi. Bir neçə sözü ayırd edə bilib, amma 
hamısını xatırlaya bilmir. “sacre” və “Mon Dieu” sözlərini aydınca eşidib. Bu 
sözlərdən sonra bir-biri ilə dalaşan, cırmaqlaşan bir neçə adamın səsini də 
eşidib.Ciyiltili səs xırıltılı səsdən daha uca gəlirmiş. Səsin ingilis səsi olmadığına 
əmindir. Daha çox alman səsinə oxşayırdı. Güman ki, qadın səsi idi. O, almanca başa 
düşmürdü.Yuxarıda adları çəkilən şahidlərdən dördü ikinci dəfə sorğu-sual edilərkən 
göstərmişdi ki, madmuazel L’Espanyenin meyiti tapılan yataq otağının qapısı adamlar 
gələndə içəridən bağlı idi. Hər tərəfdə sakitlik hörm sürürdü. Nə inilti, nə də səs-küy 
eşidilirdi. Qapı sındırılarkən heç kəs görünmədi. Ön və arxa otaqların pəncərələri 
aşağı salınmış və içəridən möhkəm bərkidilmişdi. Iki otağın arasındakı qapı örtülü idi, 
amma bağlı deyildi. Qabaq otaqdan dəhlizə açılan qapı bağlı idi. Açar da qıfılın 
üstündə idi. Dördüncü mərtəbədə dəhlizin sonunda yerləşən kiçik anbarın qapısı 
azacıq aralı idi. Otaqda köhnə çarpayılar, yeşiklər və s. əşyalar vardı. Bu şeylər də 
otaqdan ehtiyatla çıxarılaraq nəzərdən keçirildi. Otaqda diqqətlə nəzərdən 
keçirilməmiş bir yer belə qalmadı. Damdakı otaq nəzərə alınmasa, ev dördmərtəbəli 
idi. Evin damına açılan qapı mismarlanmışdı, görünür, çoxdan açılmamışdı. Söyüş 
səslərinin eşidildiyi vaxtla qapının sındırılaraq açılması arasındakı vaxtı şahidlər 
müxtəlif cür şərh etdilər. Bəziləri üç, bəziləri beş dəqiqə dedilər. Qapı güclə açıldı. 
Tabutqayıran Alfonso Qarsio şəhadət verir ki, Morq küçəsində yaşayır və mənşəcə 
ispaniyalıdır. Evə girən adamlardan biri olub. Yuxarı qalxmayıb, əsəbi olduğundan 
həyəcanlanmaq istəməyib. Söyüş eşidib. Təsdiq edir ki, xırıltılı səs fransıza məxsus 
idi. Nə dediyini tuta bilməyib. Ciyiltili səs isə ingilisə məxsus imiş. O, buna əmindir. 
Ingilis dilini başa düşmür, intonasiyasına görə belə mühakimə yürüdür. Kolleksioner 
Alberto Mentani şəhadət verir ki, pilləkənləri birinci qalxanlar arasında olub, 
haqqında danışılan səsləri eşidib. Xırıltılı səslə fransız danışırmış. Bir neçə sözü tuta 
bilib. Danışan, görünür, kimisə söyürmüş. Zənn edir ki, səs rus səsinə oxşayırdı. 
Ümumiyyətlə, ifadəni təsdiq edir. Kolleksioner özü italyandır. Heç vaxt rusla əlaqəsi 
olmayıb. 
Bir neçə şahid ikinci dəfə çağırılanda ifadə verdi ki, dördüncü mərtəbədəki 
bütün otaqların buxarıları dardır, oradan adam çıxıb-düşə bilməz. Oranı 
buxarıtəmizləyənlə təmizləyirlər. Buxarıtəmizləyən dedikdə, silindr şəkilli şotka 
nəzərdə tutulur. Bu şotkalar evdəki bütün buxarılara aşağı və yuxarıdan salınıb 
çıxarıldı. Adamlar üst mərtəbəyə qalxarkən, caninin ehtiyat nərdivanı olmadığından, 
necə düşüb getməsi barədə fərziyyələr öyləyirdilər. Madmazel L’Espanyenin meyiti 
buxarıya elə pərçim edilmişdi ki, yalnız dörd-beş adam köməkləşib onu aşağı düşürə 
bildi. Həkim Pol Düma ifadə verir ki, sübh tezdən onu meyitləri müayinə etmək üçün 
çağırdılar. Meyitlərin ikisi də madmazel L’Espanyenin tapıldığı otaqda çarpayılardan 
götürülmüş döşəklərin üstündə idi. Madmazelin meyiti daha çox qançırlı və gömgöy 
idi. Bu o demək idi ki, onu buxarıya güclə pərçim etmişdilər. Boğazı bərk siyrilmişdi. 
Çənəsindən aşağıda dərin cırmaq yerləri görünürdü. Bir neçə göy-qırmızımtıl ləkələr 
vardı. Bu, dırnaq izləri idi. Sifəti dəhşətli dərəcədə göyərmiş, gözləri hədəqəsindən 
çıxmışdı. Dili az qala kəsilmişdi. Qarnının aşağı hissəsində iri bir qançır vardı, 
görünür, dizlə bərk basılmışdı. Həkim M. Dümanın fikrincə, madmazel L’Espanye bir 
və ya iki şəxs tərəfindən boğulub öldürülmüşdü. Anasının meyiti isə dəhşətli surətdə 
eybəcər hala salınmışdı. Sağ qıçının və qolunun sümükləri sındırılmış, sol böyründəki 
bütün qabırğaları və eləcə də sol baldır sümüyü qırılmışdı. Bütün bədəni dəhşətli 
dərəcədə qançır və cırmaq yarası ilə doluydu. Bədəninə xəsarətin nə ilə vurulduğunu 
demək çətindir. Ağır ağac dəyənək, yaxud enli dəmir çubuq, stul qıçı, ağır küt silah 
yalnız çox güclü adam əlində olarkən bu zədələri bədənə vura bilərdi. Heç bir qadın 
bu xəsarətləri heç bir alətlə yerinə yetirə bilməzdi. şahid görəndə mərhum qadının 
başı tamamilə bədənindən ayrılmış, olduqca eybəcər hala salınmışdı. Boğazı, görünür, 
çox iti bir alətlə, güman ki, ülgüclə  əsilmişdi. Cərrah Aleksandr Etyen M. Düma ilə 
bir yerdə meyirləri müayinə üçün çağırılmış, verilən ifadələrə və M. Dümanın fikrinə 
şərikdi. Bir neçə başqa şəxsin də dindirilməsinə baxmayaraq, vacib bir şey hasil 
olmadı. Indiyə qədər Parisdə bu qədər sirli, belə dolaşıq bir qətl baş verməmişdi. Polis 
tamamilə naçar qalıb. Işin açılmasına kömək edəcək işıq ucu belə görünmür”. 
Qəzetdə xəbər verilirdi ki, hələ də Sen-Rok məhəlləsində böyük bir çaxnaşma var. 
Binanın yenidən axtarılması və şahidlərin təkrarən dindirilməsinə baxmayaraq, heç bir 
nəticə əldə edilməmişdir. Bununla belə, əlavə olaraq Adolf Le Bonun həbs edilməsi 
barədə məlumat verilmişdi, ancaq onu cinayətdə təqsirləndirmək üçün məlum 
dəlillərdən başqa yeni heç nə müəyyən edilməmişdi. Mənə heç nə deməsinə 
baxmayaraq, onun özünü aparmasından hiss edirdim ki, Düpen işin gedişi ilə çox 
maraqlanır. Bu da yalnız Adolf Le Bonun həbsi haqda elandan sonra oldu və dostum 
məndən qətl barəsində fikrimi soruşdu. Mən də sadəcə olaraq bütün Paris əhli kimi bu 
işin açılmaz bir sirr olması fikri ilə razılaşmalı oldum. Qatilin izinə düşə bilən bir işıq 
üzü görmürdüm.  
- Biz işi belə təqdim etməklə onun nəticəsi barəsində mühakimə yürütməliyik, — 
Düpen dedi. — Gözüaçıqlığına görə bu qədər təriflənən Paris polisi hiyləgərlikdən 
başqa heç nəyə qadir deyildir. Zamanın irəli sürdüyü qaydalardan başqa onun 
əməliyyatında heç bir sistem yoxdur. Polis geniş tədbirlər kompleksi hazırlamağı ilə 
lovğalanır, amma bu tədbirlər heç bir fayda vermir. Əgər polis haçansa nəyəsə nail 
olursa, o da son dərəcə ağır zəhmət sayəsində olur. Bu da kifayət etmir, onun planları 
puça çıxır. Məsələn, Vidokda* sistemli fikir yürütmək qabiliyyəti olmadığı halda, 
onda axtarıb tapmaq və inadkarlıq vardı. Axtarışlar zamanı əsəbilik onu pis vəziyyətə 
qoyurdu. O, əşyanı gözlərinə o qədər yaxın tutardı ki, onun bir sıra əlamətləri 
nəzərindən qaçardı. Ola bilsin, onları son dərəcə aydınlıqla görə bilirdi, amma məsələ 
bütövlükdə onun nəzərindən yayınırdı. Dərinlikdə əllaməlik etmək çox da çətin deyil. 
Həqiqət heç də həmişə quyunun dibində olmur. Ən zəruri məsələlər də, mənim 
zənnimcə, daha çox üzdə olur. Həqiqəti dərənin dibində axtarırıq, o isə dağ 
zirvələrində tapılır. Qətl məsələsinə gəldikdə isə gəlin müstəqil axtarış aparaq, sonra 
mühakimə yürüdərik. Belə axtarış bizi əyləndirər (mən “əyləndirər” sözünün yersiz 
deyildiyini duydum, lakin heç nə demədim). Həm də Le Bon bir vaxt mənə yaxşılıq 
edib. Ona minnətdaram. Gedək binaya öz gözümüzlə baxaq. Polis mənim tanışımdır, 
icazə almaqda çətinliyimiz olmayacaq.  
İcazə verildi və biz dərhal Morq küçəsinə yollandıq. Morq küçəsi Rişelye və Sen-
Rok küçələrini birləşdirən sakit, yaraşıqsız küçələrdən biridir. Bura bizim yaşadığımız 
məhəllədən xeyli uzaq olduğundan, biz ora çatanda günortadan keçmişdi. Evi 
asanlıqla tapdıq, çünki xeyli adam evlə üzbəüz səkidə durub bağlı pəncərə qapaqlarına 
böyük bir maraqla baxırdı. Bu, Parisin adi evlərindən biriydi. Bir tərəfində şüşəli 
keşikçi budkası vardı. Onun pəncərəsi yuxarı açılırdı, dalandarın eviydi. Içəri 
girməzdən əvvəl küçə yuxarı gedib dalana döndük, sonra geri qayıdaraq evin arxa 
tərəfinə çıxdıq. Bu vaxt ərzində Düpen malikanəyə və eləcə də bütün qonşu evlərə 
diqqətlə göz qoyurdu. Yenidən binanın qabaq tərəfinə gəldik, zəngi basdıq və 
etimadnamələrimizi göstərdik. Növbədə olan polis işçisi bizi içəri buraxdı. Madmazel 
L’Espanyenin meyiti olan otağa qalxdıq, indi meyitlərin hər ikisi orada idi. Otaqdakı 
qarmaqarışıqlıq elə əvvəlki vəziyyətdəydi. “Məhkəmə xəbərləri qazeti”-ndə 
yazılanlardan başqa heç bir şey görmədim. Düpen isə hər şeyi diqqətlə nəzərdən 
keçirirdi, meyitləri də müayinə etdi. Sonra digər otaqlara baxdıq və həyətə düşdük; 
hər yerdə jandarm bizi müşayiət edirdi. Qaranlıq düşənə qədər yoxlama ilə məşğul 
olduq, sonra çıxıb getdik. Evə gedəndə dostum yolüstü gündəlik qəzetlərdən xəbər 
tutmaq üçün redaksiyaya girdi. Dostumun müxtəlif qəribəlikləri barədə danışmışam. 
Onun “mən onlara göz yumuram” ifadəsinə gəldikdə isə deməliyəm ki, bu sözün 
ingilis dilində qarşılığı yoxdur. Indi dostum elə bir əhvalruhiyyədə idi ki, qətl 
barəsində söhbət açmaq istəmirdi. Növbəti gün günorta vaxtı bu haqda danışdı. Sonra 
məndən qəflətən, bu işdə vəhşiliyə xas olan bir şey müşahidə edib-etmədiyimi 
soruşdu. Onun “xas olan” sözünü xüsusi nəzərə çarpdırmasında elə bir şey vardı ki, 
məni dəhşət bürüdü, özüm də bilmədim nə üçün. 
-Qəzetdəki məlumatdan əlavə siz deyən bir şey görmədim, — dedim. 
-Qorxuram ki, qəzet məsələnin qeyri-adi dərəcədə dəhşətli tərəfini yaddan çıxarsın. 
Redaksiya işçilərinin axmaq fikirlərini bir kənara qoyaq. Mənə elə gəlir ki, bu işi 
açılmaz hesab edirlər, məhz həmin səbəbə əsaslanaraq işi asanlıqla həll etmək olar. 
Mən qətldə müşəhidə edilən, bütün sərhədləri aşan dəhşətli cəhətləri nəzərdə tuturam. 
Polis işçilərini da çaşdıran qətlin özü deyil, bu vəhşiliyin törədilməsinə məhz səbəbin 
olmamasıdır. Onları çətinliyə salan dava-dalaş zamanı eşidilən səslərdəki barışmaz 
ziddiyyətlər idi. şahidlik edənlər yuxarı mərtəbədə öldürülmüş madam L’Espanyedən 
başqa heç kəsi görmədiklərini söyləyirlər. Aydındır ki, adamlar yuxarı qalxarkən qatil 
onların nəzərindən qaça bilməzdi, çünki başqa yolu yoxdur. Yataq otağındakı 
ağlagəlməyən qarmaqarışıqlıq, buxarıya başıaşağı pərçimlənmiş meyit, qarının 
dəhşətli dərəcədə eybəcər şəklə salınması — bütün bu səbəblər kifayət edir ki, polis 
işçilərini çıxılmaz vəziyyətdə qoysun və uzaqgörənliyi ilə lovğalanan polis agentlərini 
tamamilə yalnış izə salsın. Onlar qeyri-adiliyi izahedilməzliklə qarışdırmaqla kobud 
və ümumi səhvə yol vermişlər. Məhz adilik ölçüsündən kənara çıxarkən həqiqət 
axtarışlarında ona doğru gedən yolu görmək olur. Bizim hazırda 
apardığımız təhqiqat işində “nə baş vermişdir?” yox, “indiyə qədər nə baş vermişdir?” 
sualını vermək daha yaxşı olardı. Həqiqətən də, bu işin həllinə gəlib asanlıqla 
çıxacağım, bəlkə də, artıq gəlmiş olduğum qərar, polisin nöqteyi nəzərincə, açıq-aşkar 
həllolunmaz hesab edilməsi ilə tərs mütənasibdir. 
Dostuma heyrətlə baxırdım. 
- Mən indi, -Düpen qapıya tərəf baxaraq sözünə davam etdi,- bu dəhşətli 
cinəyətdə birbaşa iştirak etməsə də, müəyyən dərəcədə onun törədilməsinə kömək 
edən şəxsi gözləyirəm. Ola bilsin ki, bu qətllərin baş verməsində onun günahı yoxdur. 
Bu ancaq ehtimaldır. Mən öz fikrimdə haqlıyam, çünki müəmmanın açılışı 
bütünlükdə bunun üzərində qurulur. Həmin adamı burada - bu otaqda -istənilən anda 
gözləyirəm. Düzdür o gəlməyə də bilər, amma çox güman ki, gələcək. Əgər gəlsə, 
onu tutmaq lazımdır. Budur tapançalar; şərait onları işə salmağa məcbur etsə, hər 
ikimiz necə istifadə etməyi bacarırıq. Nə etdiyimi bilmədən, eşitdiklərimə 
inanmayaraq tapançaları götürdüm. Düpen isə monoloquna davam edirdi. Onun bəzi 
vaxtlarda ətraf aləmdən təcrid olduğu barədə söhbət açmışdım. O, söhbətini mənə 
xitabən edirdi. O, astadan danışırdı, lakin intonasiyasında uzaq məsafədə olan 
adamla danışanlara xas olan nə isə vardı. Heç nə ifadə etməyən baxışları divara 
dikilmişdi. 
- Dava-dalaş zamanı, — Düpen dedi, — adamların pilləkənlərlə qalxarkən 
eşitdikləri səslərin qadınlara məxsus olmadığı şahidlər tərəfindən sübuta yetirilib. Bu 
qıza əvvəlcə anası tərəfindən qəsd edilməsi, sonra isə qarının özünü öldürməsi barədə 
gedən söz-söhbətdən bizi xilas edir. Əslində bu məsələ haqqında sistem xatirinə 
danışıram, çünki madam L’Espanyenin gücü çatmazdı ki, qızının meyitini buxarıya 
tapıldığı vəziyyətdə tıxamış olsun; bu işin öhdəsindən o gələ bilməzdi; onun özünə 
gəldikdə isə, aldığı yaralar adamı özünəqəsd fikrindən tamamilə daşındırır. Deməli, 
qətli üçüncü adam edib və dava-dalaş səsləri də onunku imiş. Indi isə gəlin bu səslərə 
aid olan ifadələrin hamısına yox, onlardakı xüsusi cəhətə diqqət yetirək. Siz orada 
xüsusi bir şey görə bildinizmi? 
Mən dedim ki, bütün şahidlər xırıltılı səsin fransıza məxsus olduğunu təsdiq 
etdikləri halda, ciyiltili səsə gəldikdə isə — bunu şahidlərdən biri kobud adlandırmışdı 
— bu barədə rəylər çox müxtəlifdir. 
- Siz ifadədəki xüsusi cəhətdən deyil, ümumiyyətlə, ifadənin özündən 
danışırsınız,-Düpen dedi. 
     -Siz heç nəyi aydınca müşahidə etməmişsiniz, amma orada müşahidə edilməli 
bir şey var. şahidlər, sizin qeyd etdiyiniz kimi, xırıltılı səs haqqında yekdil 
fikirdədirlər. Ciyiltili səs barəsində qəribəlik heç ayrılığında yox, italyan, ingilis, 
ispaniyalı, hollandiyalı və fransızın cəhd edərək həmin səsi yadelliyə aid 
etməsindədir. Onların hər biri əmindir ki, səs onun həmvətəninin səsinə oxşamır və 
onu tanış olduğu və hər hansı bir xalqın dilinə deyil, əksinə, tanış olmadığı bir dilə 
oxşadır. Avropanın beş iri ölkəsini təmsil edən şahidlərin heç biri həmin səslərdə öz 
doğma dilinə xas olan heç nə aşkar edə bilməyib. Deyə bilərsiniz, danışan asiyalı və 
ya afrikalıymış, onların sayının Parisdə olduqca az olmasına axmayaraq istisna 
etmirəm. Istərdim diqqətinizi sadəcə olaraq üç şeyə yönəldim. şahidlərdən biri bu səsi 
ciyiltidən çox kobud səsə oxşatdığını deyir, qalan iki nəfər isə onun tez-tez dəyişən 
səs olduğunu qeyd edir. Onlardan heç birinə müyəssər olmayıb ki, aydın bir söz və ya 
aydın bir səs eşitsin. Gəlin xəyalən yataq otağına nəzər salaq. Hər şeydən əvvəl 
burada nə axtaracayıq? Qatillərin istifadə etdiyi çıxış yolunu. Bunu da deməyə ehtiyac 
yoxdur ki, heç birimiz möcüzəyə inanmırıq. Bir də bu iki adamı cin-şeytan 
öldürməyib ki. Bu işi edən canlı varlıqlar olub, mövcud qaydalar üzrə hərəkət ediblər. 
Onda necə? Xoşbəxtlikdən, bir o qədər də çətin olmayan mühakimə tələb olunur, bu 
da bizi qəti qərara gətirib çıxarmalıdır. Gəlin bir-bir mümkün olan çıxış yollarını 
nəzərdən keçirək. Aydındır ki, adamlar illəkənlərlə qarxarkən qatil madmazel 
L’Espanyenin tapıldığı otaqda ya da ona bitişik otaqdaymış. Məhz bu iki otaq 
hüdudunda çıxış yolunu axtarmalıyıq. Polis işçiləri döşəmələri, divarları və tavanı 
diqqətlə yoxlayıblar. Heç bir gizli çıxış yolu onların ayıq nəzərindən yayına bilməzdi. 
Bununla belə, onlara bel bağlamayaraq hər şeyi öz gözlərimlə yoxladım. Hər iki 
otağın dəhlizə açılan qapıları içəridən açarla bağlanmışdı. Gəlin buxarılara nəzər 
salaq. Buxarı səkkiz-on fut enliyində olsa da, yuxarı qalxdıqca elə daralırdı ki, heç 
oradan iri pişik belə keçə bilməzdi. Bu yolla caninin qaçması mümkün olmadığından, 
bircə pəncərələr qalır. Otağın küçəyə açılan pəncərəsindən cani qaça bilməzdi, 
küçədəki adamlar dərhal onu görə bilərdi. Deməli,qatil yataq otağının pəncərəsindən 
istifadə edərək aradan çıxıb. Zahirən qeyri-mümkün görünən bir şey, əslində bir o 
qədər də elə deyil. Bizə yalnız bir yol qalır ki, bütün ağıllı adamlar kimi məntiqi 
nəticədən çıxış edərək, o qeyri-mümkün şeyin mümkün olduğunu sübut edək. Yataq 
otağının iki pəncərəsi vardı. Onlardan birinin qabağında heç bir avadanlıq 
qoyulmadığından tamamilə görünürdü. Digər pəncərənin aşağı tərəfi isə çox iri bir 
çarpayının başlığı ilə tutulmuşdu. Birinci pəncərə içəridən möhkəmcə bağlanmışdı. 
Onu açmaq cəhdləri heç bir nəticə vermədi. Pəncərənin çərçivəsində sol tərəfdən 
burğu ilə deşik açılmışdı. Onun içində düz axıra kimi vurulmuş iri bir mismar vardı. 
O biri pəncərəni yoxlayarkən, orada da əvvəlkinə oxşar, onun kimi vurulmuş mismar 
gördük. Bu pəncərəni də açmaq cəhdi baş tutmadı. Bundan sonra polis tamamilə 
arxayın olub ki, qatil bu yolla qaçıb canını qurtara bilməzdi. Elə buna görə də 
mismarları çıxarıb pəncərələri açmağı artıq iş hesab edib. Mənsə, daha diqqətlə 
yoxladım, çünki mənim qarşımda bir vəzifə dururdu, o da zahirən qeyri-mümkün olan 
bir işin, həqiqətdə mümkün olduğunu sübut etmək idi. Beləliklə, mənə təcrübə 
lazımdır, — deyə düşündüm. Qatillər hökmən bu pəncərələrdən birindən qaçıblar. 
Belə olan surətdə onlar pəncərə çərçivələrini içəri tərəfdən təzədən bağlaya 
bilməzdilər. Çünki pəncərələr bağlı idi. Elə bu mülahizələrə əsasən polis bu 
istiqamətdə öz axtarışlarını dayandırıb. Deməli, onlar öz-özünə bağlanırmış. Başqa 
nəticəyə gəlmək də mümkün deyil. Boş pəncərəyə yaxınlaşdım, bir qədər çətinlikdən 
sonra mismarı çıxartdım və çərçivəni qaldırmağa cəhd göstərdim. Gözlədiyim kimi, 
açılmadı ki, açılmadı. Haradasa gizli yay olduğunu qət etdim. 
Mismarlarla bağlı məsələnin hələ də gizli qalmasına baxmayaraq, mülahizəmin 
bu təsdiqi məni inandırdı ki, elə ilk gümanlarım da düz imiş. Diqqətli axtarışdan sonra 
tezliklə gizli yayı aşkar etdim. Onu basdım, tapıntımdan məmnun qalaraq, çərçivəni 
qaldırmaq fikrindən vaz keçdim. Mismarı yenidən yerinə vurdum və onu diqqətlə 
nəzərdən keçirdim. Bu pəncərədən çıxan adam onu yenidən bağlaya bilərdi. Belə ki, 
cəftə öz-özünə işə düşərdi, lakin mismarı yerinə salmaq mümkün olmazdı. Nəticə 
aydındı və mənim təhqiqat dairəmi daha da məhdudlaşdırırdı. Belə isə onda qatillər o 
biri pəncərədən qaçıb getmişdilər. Onda güman etmək olar ki, pəncərələrin hər birində 
cəftə eyni olub, fərq ya mismarlarda və yaxud onların necə vurulmağında idi. Döşəyin 
üstünə çıxdım və çarpayının baş tərəfindən əyilərək ikinci pəncərə çərçivəsini diqqətlə 
yoxladım. Sonra əlimlə çərçivədəki cəftəni tapdım və onu basdım, bu da gözlədiyim 
kimi eynən o biri pəncərədəki cəftə kimiydi. Mismarlarına nəzər saldım. Bu da o biri 
mismar kimi iri idi və demək olar ki, axıra qədər vurulmuşdu. Yəqin mənim çətinliyə 
düşdüyümü zənn edirsiniz, belə düşünürsüzsə, induktiv metodun mahiyyətini düz 
başa düşməmisiz. İdmançıların diliylə desək, həmişə hədəfə düz vurmuşam. Indi də 
düz yoldayam. Mühakimələrimdə bir dənə də olsun qüsur yoxdur. Bu sirri son 
nöqtəyə qədər araşdırmışam. Həmin o son nöqtə mismarla nəticələnib. Yenə sizə 
deyirəm, o mismar hər cəhətdən, qonşu pəncərədəki mismara oxşayır, amma bu dəlil 
(özünün bütün inandırıcı təkidi ilə) təkzibedilməz olduğundan sirrin açılmasında açar 
rolunu oynayır. Mismara nə isə olub, — deyə düşündüm və ona toxunan kimi 
mismarın başı azacıq taxta ilə qopub əlimə düşdü. Görünür, sınıb orada qalmışdı. 
Qırıq köhnə idi /çünki ucları paslanmışdı / və çəkic zərbəsi ilə vurulmuşdu. Çəkic 
zərbələri pəncərəni bir qədər içəri əzmiş, mismarın başını isə ona tərəf əymişdi. 
Sınmış hissəni yenidən yerinə qoydum. Çat yeri heç gözə çarpmırdı. Yayı basaraq, 
pəncərəni ehmalca bir qədər yuxarı qaldırdım. Öz yerində möhkəmcə oturan 
mismarın başı çərçivə ilə yuxarı qalxdı. Pəncərəni aşağı saldım. Belə təəssürat yarandı 
ki, guya mismar bütövdür. Müəmmanın, beləliklə, bu hissəsi aydınlaşır. Qatil 
qarşısına çarpayı qoyulmuş pəncərədən qaçıb. Çərçivə aşağı düçərkən çərçivə öz-
özünəmi, ya kiminsə köməkliyi ilə işə düşmüş və çərçivəni bağlamışdı. Polis isə 
pəncərədəki yayı görməyərək, mismarın yerində olması ilə kifayətlənmiş, sonrakı 
axtarışlarını mənasız hesab etməklə səhvə yol vermişdir. Növbəti məsələ qatilin aşağı 
necə düşməsi ilə bağlıdır. Bu barədə sizinlə evin ətrafını gəzərkən düşünmüşdüm. 
Haqqında söhbət gedən pəncərə yerindən beş fut yarım aralı ildırımötürən keçir. 
Həmin ildırımötürəndən pəncərəyə adlamaq adam üçün mümküm olmayan bir işdir. 
Pəncərədən içəri keçmək haqqında isə danışmağına dəyməzdi. Bununla belə, 
dördüncü mərtəbədəki parisli dülgərlərin “ferrades” adlandırdığı pəncərə qapaqları 
nəzərimdən qaçmadı. Hal-hazırda bu cür qapaqlar nadir hallarda düzəldilir, amma 
onlara hələ də Lion və Bordo yaxınlığındakı xüsusi malikanələrdə tez-tez rast gəlmək 
olar. Bu qapaqlar cüttaylı yox, təktaylı qapılara oxşayır, fərqi ondadır ki, aşağı hissəsi 
döyülmüş şəbəkə formasında olub, əllə tutmaq üçün çox münasibdir. Haqqında 
danışdığımız pəncərə qapaqlarının eni üç fut yarımdır.  
Evin arxa tərəfindən onları görəndə qapaqlar yarıaçıq vəziyyətdədir, necə 
deyərlər, divarlarla müqayisədə düzbucaq altında durmuşdur. Ola bilsin, polis işçiləri 
də mənim kimi evi arxa tərəfdən yoxlayıb. Pəncərə qapaqlarına köndələn istiqamətdə 
baxdığından, onların çox enli olmasına əhəmiyyət verməyib, ya da lazimi diqqət 
yetirməyib. Bu yolla qatilin aradan çıxa bilməməsinə əmin olduğundan, təbii ki, 
burada başdansovdu yoxlama aparıblar. Mənə aydın oldu ki, qabağında çarpayı olan 
pəncərənin qapağı divara tərəf axıradək açılsaydı, onunla ildırımötürəndən pəncərəyə 
qalxmaq olardı. Iki fut yarımlıq (indi fərz edək ki, pəncərə qapağı açıq vəziyyətdədir) 
məsafədən qatil əlini uzadaraq şəbəkədən bərk-bərk yapışar, sonra isə ildırımötürəni 
buraxıb ayaqlarını divardan təkanla aralayıb qapını örtər, pəncərənin açıq olduğunu da 
zənn etsək, özünü içəri sala bilərdi. Istərdim ki, bu qədər cəhdli, çətin bir əməliyyatın 
baş tutması üçün fövqəladə dərəcədə çevikliyin tələb edildiyini yaddan 
çıxarmayasınız. Məqsədim birinci sizə bu işin mümkün olduğunu sübut etməkdir. 
Ikinci və başlıcası bundan ibarətdir ki, siz təsəvvür edəsiniz — bu işin yerinə 
yetirilməsi adamdan fövqəladə dərəcədə, demək olar ki, misli görülməmiş cəldlik 
tələb edir. Əlbəttə, deyəcəksiniz, bizim vəkillərin diliylə söyləsək, bu işdə çevikliyin 
zəruriliyini tamamilə etiraf etməkdənsə, onu gizlətmək “mənim xeyrimə” olardı. 
Həqiqət mənim yalnız son məqsədimdir. Qarşımda duran vəzifə — nəzərinizə belə bir 
müqayisəni çatdırmaqdan ibarətdir: birincisi, haqqında sizə danışdığım fövqəladə 
çeviklik məsələsi; ikincisi, həmin ciyiltili və yaxud kobud səs. O səslərin milli 
mənsubiyyəti barədə iki nəfərin fikrinin bir-birinə uyğun gəlmədiyini və danışığdakı 
bir sözün belə ayırd edilmədiyini bilirsiniz. 
 Bu sözlərdən sonra beynimdə dumanlı şəkildə olsa da Düpenin nə demək 
istədiyi, deyəsən, mənə çatırdı. Mənə elə gəldi ki, beynimi bir qədər də işə salsam, 
onun fikrini başa düşəcəyəm. Bəzən adam nəyisə xatırlamaq üçün yaddaşına güc 
verir, amma yadına sala bilmir ki, bilmir. Dostumsa söhbətinə davam etdi. 
- Görürsünüz, - Düpen dedi,-qatilin otaqdan necə çıxmağını otağa girməyi ilə 
əvəz etdi. Demək istəyirdim ki, bunların hər ikisi eyni yol ilə, eyni yerdə baş verirdi. 
Indi isə gəlin xəyalən otağın içinə qayıdıb, oradakı mənzərəyə nəzər salaq. şkafın 
siyirmələrinə əl gəzdirilmişdi. Geyim şeylərinin öz yerlərində olmasına baxmayaraq, 
bəzilərinin ğurlandığını deyirdilər. Belə nəticəyə gəlmək gülünc görünür. Bu sadəcə 
olaraq fərziyyədir, özü də axmağından. Vəssalam. Biz haradan bilək ki, bu 
siyirmələrin içində tapılan əşyalardan başqa orada özgə şeylər də olub. Madam 
L’Espanye və qızı həddindən artıq qapalı həyat tərzi keçirirmişlər. Gedib gələnləri 
olmazmış. Nadir hallarda bir yana gedərmişlər. Çoxlu pal-paltar onların nəyinə 
lazımdır? Əgər oğru bir şey götürübsə, nə üçün ən yaxşısına əl vurmayıb və ya 
hamısını götürməyib? Sözün qısası, oğru nə üçün dörd min frank qızıl pula 
toxunmayıb, əvəzinə lazımsız əski-üsküyə tamah salıb? Yenə deyirəm, qızıl pulları 
götürməyib. Demək olar ki, bankir müsyö Minonun xatırlatmış olduğu pulların hamısı 
kisələrdən əl dəyməmiş halda döşəmənin üstündə idi. Buna görə də ifadələrdən 
pulların evə çatdırılmasından bəhs edən hissələrin təsiri altında polis işçilərinin 
beyinlərində kök salmış vadaredici səbəblər barəsindəki yanlış fikirləri istəyirəm siz 
də birdəfəlik başınızdan çıxarasınız. Pulun evə çatdırılması və üç gündən sonra pul 
sahiblərinin qətlə yetirilməsindən on qat təsirli təsadüflər hər gün hamımızın gözü 
qabağında baş verir, biz isə onları ötəri də olsa duya bilmirik. Ümumiyyətlə, 
təsadüflər ehtimal nəzəriyyəsinə məhəl qoymayan mütəfəkkirlərin yolunda böyük 
əngəl olub, halbuki insan zəkasının ən mühüm sahələri özünün məşhur kəşfləri üçün 
ehtimal nəzəriyyəsinə borcludur. Əgər pulları götürmüş olsaydılar, onların evə 
qətldən əvvəl gətirilməsinə təsadüf kimi yox, başqa cür baxmaq olardı və vadaredici 
səbəblər bu işin bir növ təsdiqi kimi görünərdi. Bu cinayətdə pulları əsas vadaredici 
səbəb kimi fərz etməli olsaq, onda gərək onları götürməyən canini ya maymaq, ya da 
səfeh adlandıraq. Indi isə diqqətinizi möhkəmcə yadda saxladığınız aşağıdakı 
cəhətlərə yönəltmək istəyirəm: xüsusi səs, qeyri-adi çeviklik və inandırıcı səbəbin 
olmaması. Özünün dəhşəti ilə fərqlənən bu cinayətin baş verdiyi mənzərəyə nəzər 
salaq. Qızı əllə boğub öldürüblər və meyitini başıaşağı vəziyyətdə buxarıya tıxayıblar. 
Adi canilər bu cür öldürmürlər. Heç vaxt onlar öldürdükləri adamın meyitini belə 
gizlətmirlər. Etiraf edin ki, bu qətldə elə bir dəhşətli şey var ki, o hətta ən rəzil adamın 
hərəkətləri ilə bir araya sığmır. Bir də, özünüz təsəvvür edin, meyiti buxarıya bu 
tərzdə pərçim etmək üçün nə qədər güc lazım imiş! Bir neçə adamın səyi nəticəsində 
onu zorla dartıb aşağı düşürdüblər! Indi bu dəhşətli qüvvənin başqa cəhətlərinə baxaq. 
Buxarının kənarında olduqca sıx, uzun ağsaç cəngəsi yapışıb qalıb. Saç dəri ilə bir 
yerdə qopardılıb. Başdan iyirmi-otuz tükü birlikdə qoparmaq üçün nə qədər güc sərf 
olunduğunu bilirsiniz?! Qoparılmış baş tüklərini sizin kimi mən də gördüm. Onların 
kökündə — demək dəhşətdir! — başın dərisi ilə birgə qoparılmış qanlı ət parçaları 
vardı. Yarım milyon tükü bir dəfəyə qoparmaq üçün sərf olunan gücü təsəvvür etmək 
çox da çətin deyil. Qarının başı bədənindən tamamilə üzülmüşdü. Adi ülgüclə 
kəsilmişdi. Istərdim siz həm də bu işlərin vəhşilərə məxsus bir qəddarlıqla edilməsinə 
diqqət yetirəsiniz. Madam L’Espanyenin bədənindəki qançırlardan hələ danışmıram. 
Müsyö Düma və onun hörmətli həmkarı müsyö Etyen deyirlər ki, qançırlar küt bir 
alətlə edilmişdir. Aydındır ki, həmin küt alət həyətdəki döşəmə daşları ola bilərdi. 
Meyiti qabağında çarpayı qoyulmuş pəncərədən həmin o daşların üstünə tullamışdılar. 
Bu fikir, indi belə sadə görünür, pəncərə qapaqlarına polis əhəmiyyət verməmişdir. 
Çərçivədəki mismarlar fikri yayındırmışdır, onların heç ağlına gəlməmişdir ki, 
pəncərələr açılır. Bu dediklərimizə yataq otağındakı qarmaqarışıqlığı əlavə etsək və 
fövqəladə çevikliyi, insanın imkanı xaricində olan gücü, vəhşicəsinə edilmiş bu 
qəddarlığı, səbəbsiz qətli, səsi və intonasiyası ilə bir neçə milləti təmsil edən, 
adamlara tamamilə yad olan, hər cür aydınlıqdan və başa düşülməkdən uzaq o ciyiltili 
səs barədə fikirləri bir-biriylə əlaqələndirsək, bundan hansı nəticəyə gəlmək olar? 
Təsəvvürünüzdə kimin surəti canlanar? 
Düpen məndən bu sualı soruşanda ətim ürpəşdi.  
 - Dəlinin biri, -dedim, - bunu yaxınlıqdakı dəlixanadan qaçan ruhi xəstə edib. 
 - Bəzi cəhətdən, -o dedi, - fikriniz ağlabatandır. Amma xəstəliyin ən şiddətli 
anında dəlilərin çıxardığı səslər, adamlar pilləkənləri qalxarkən eşitdikləri o xüsusi 
səslə yenə də müqayisə edilə bilməz. Dəli adam, necə də olsa, hər hansı bir millətə 
məxsusdur. Nitqinin bəzən rabitəsiz olmasına baxmayaraq, ümumiyyətlə, dili 
anlaşıqlı olur. Bundan başqa, dəlinin saçı əlimdə tutduğum saç kimi olmur. Madam 
L’Espanyenin qıc olmuş barmaqlarını güclə açaraq bunu çıxarmışam. Bu barədə nə 
deyirsiniz? 
- Düpen! - tamamilə salsılmış vəziyyətdə dedim, - bu tüklər çox qəribədir, insan 
tükünə oxşamır. 
- Bunu təsdiq etməmişəm, - Düpen dedi, - lakin bu məsələni həll etməzdən əvvəl 
istəyirəm bu vərəqdə çəkdiyim şəklə nəzər salasınız. Bu kağızda ifadənin bir 
hissəsində təsvir olunan madmazel L’Espanyenin boğazındakı “qançır və dərin 
dırnaq izlərinin” olduğu kimi şəkli çəkilmişdir. Digərində isə, Düma və Etyen 
cənablarının yazdıqları nəticədə göstərilir ki, “bir sıra göy-qırmızımtıl ləkələr, 
görünür, barmaq izləridir.” - Bu çəkdiyim şəkil, - dostum kağızı qabağımızdakı 
stolun üstünə açaraq sözünə davam etdi, - barmaqların necə möhkəm yapışdığı 
barədə təsəvvür yaradır. O barmaqlardan yaxa qurtarmaq müşkül işdir. Hər biri 
əvvəlcədən necə yapışıbsa, həmin gücü ilə də qurbanı can verənədək 
boğmağında davam edib. Indi çalışın hər iki əlinizin barmaqlarını burada 
gördüyünüz izlərin üstünə qoyun. 
 
Cəhd etdim, lakin heç nə alınmadı. 
 
- Deyəsən, işi düz aparmırıq, — Düpen dedi, — axı kağız hamar səth 
üzərindədir, insanın boğazı isə yumrudur. Bax, bu odunun dairəsi təxminən boğazınkı 
qədərdir. şəkli onun üstünə dolayıb yenidən yoxlayın. 
Deyildiyi kimi etdim, lakin bu, əvvəlkindən daha çətin oldu. 
- Bu, insan əlinin izi deyildir, — dedim. 
     -Indi isə Küvyedən bu parçanı oxuyun, — Düpen dedi.  
Burada şərqi Hindistan adalarında yaşayan nəhəng qonur rəngli oranqutanq 
meymunu barəsində ətraflı surətdə anatomik və ümumi təsviri məlumat verilirdi. 
Nəhəng boylu, ağlasığmaz dərəcədə gücü və çevikliyi, amansız qəddarlığı və nəhayət, 
təqlidçiliyə meyl göstərməsiylə seçilən bu məməlilər kifayət qədər hamıya məlumdur. 
Qətlin tam dəhşətini dərhal başa düşdüm. 
         -Barmaqların təsviri, — oxuyub qurtardıqdan sonra dedim, — çəkdiyiniz 
şəkildəkinə uyğun gəlir. Indi başa düşürəm ki, ancaq oranqutanq meymunu bu izləri 
qoymuş olar. Bu kürən tüklər də bir daha təsdiq edir ki, onlar Küvyenin təsvir etdiyi 
oranqutanq meymununa məxsusdur. Bununla belə, bu dəhşətli qətldə bəzi cəhətləri 
başa düşə bilmirəm. Axı şahidlər iki səs eşidiblər, onlardan birinin fransıza məxsus 
olması şübhəsizdir.  
 -  Haqlısınız, siz də, demək olar ki, əksər şahidlər kimi ifadələrdəki “aman 
Allah!” sözlərinin fransıza aid olduğunu deyirsiniz. Bu nidanı şahidlərdən Montana 
adlı bir şirniyyatçı haqlı olaraq etiraz vənarazılıq ifadəsi kimi səciyyələndirmişdir. Bu 
müəmmanı tam açmaq üçün əsas etibarilə ümidimi bu iki sözə bağlamışam. Hansı 
fransızsa bu qətlin şahidi olub. Amma ola bilsin ki, bu qanlı cinayətin baş verməsində 
onun əli olmasın. Bəlkə də, meymun ondan qaçıb və sahibi onu cinayətin baş verdiyi 
yerə qədər izləyib, lakin baş verəcək cinayətin qarşısını ala bilməyib. Meymun indi də 
azaddır. Hələlik dediklərim fərziyyədən başqa bir şey olmadığından, onların səs-küyə 
düşməsini isyəmirəm. Bu fərziyyələr mənim özümə aydın olmadığı bir halda, çətin ki, 
başqalarını inandıra bilsin. Buna görə də, onları hələlik fərziyyə adlandırmalı və 
fərziyyə kimi də araşdırmalıyıq. Əgər haqqında danışdığımız fransızın mənim fərz 
etdiyim kimi, bu qətldə təqsiri yoxdursa, onda dünən axşam “Le Monde” qəzetinin 
redaksiyasına verdiyim elam mütləq bura gəlib çıxacaq. 
Düpen mənə bir qəzet uzatdı, alıb oxudum. 
- Bu ayın filan günündə (qətlin baş verdiyi səhər) səhər tezdən Bulon meşəsində 
Borneo adasında təsadüf edilən nəhəng boylu, qonur oranqutanq meymunu 
tutulmuşdur. Meymun öz sahibinə (deyilənə görə, sahibi Malta gəmisində dənizçidir) 
qaytarıla bilər, bu şərtlə ki, sahibi onu tanısın və onun tutulması və xərclənməsinə 
çəkilən xərcləri ödəsin. Bu ünvana müraciət edin: Sen-Jermer məhəlləsi, filan küçə, 
ev N-filan, 4-cü mərtəbə. 
- Siz həmin adamın dənizçi olduğunu hardan bilirsiniz? 
- Onu bilmirəm, — Düpen dedi. — Ona hələ bir o qədər də əmin deyiləm. 
Amma bu lent parçasına baxın. Forması, görünüşü və yağlı olmasından, görünür, 
onunla dənizçilər saçlarını bağlayıblar. Axı dənizçilərin letnlə saçlarını hörməkdən 
xoşları gəlir. Bundan başqa, belə düyünü dənizçilərdən özgə çox az adam vura bilər. 
Onu, xüsusilə maltalılar yaxşı edirlər. Lenti ildırımötürənin aşağısından tapdım. Lent 
qətlə yetirilənlərin heç birinki ola bilməzdi. Əgər mən bu lentin Malta gəmisində 
dənizçi işləyən fransıza məxsus olduğunu deməklə yanılmamışamsa, qəzetdə 
verdiyim elanda siz deyən bir qəbahətə yol verməmişəm. Səhv etmişəmsə, dənizçi 
mənim sadəcə olaraq yanıldığımı zənn edəcək və işin dərinliyinə getməyəcək. Haqlı 
olaramsa, deməli, əsas məsələni həll etmişik. Qətldə əli olmasa da, onu görmüş 
fransız, meymunu tələb etmək üçün təbii ki, elanda göstərilən yerə gəlməyə tərəddüd 
edəcəkdir. O, belə mühakimə yürüdəcək: “Mənim təqsirim yoxdur; həm də kasıb 
adamam. Belə bir vəziyyətdə olan adam üçün oranqutanq xeyli miqdarda pul 
deməkdir. Mənazıs şübhə üzündən nə üçün onu buraxmalıyam? O ki indi 
yaxınlıqdadır. Onu qətlin baş verdiyi yerdən xeyli uzaqda, Bulon meşəsində tapıblar. 
Kimin ağlına gələr ki, bu murdar heyvan belə bir iş tuta bilər. Qətlin necə baş verməsi 
ömründə polisin ağlına gəlməz. Heyvanı izləsələr də, mənə nəyisə sübut etmək çətin 
işdir. Mən bilirəmsə də, deyəcəm ki, bu işdə günahım yoxdur. Ən başlıcası budur ki, 
məni tanıyan var.” “Elanda məni bu ədanın “sahibi” kimi qələmə veriblər. Görəsən, 
haqqımda daha nə bilirlər? Özüm sahibi ola-ola, öz malımdan imtina eləsəm, 
heyvandan şübhələnə bilərlər. Nə heyvanın, nə də özümün şübhə altına düşməyimi 
istəmirəm. Elanda göstərilən yerə gedib, oranqutanqı götürəcək, bu əhvalat 
unudulanadək onu gizlədəcəyəm.”  
Elə bu vaxt pilləkəndə ayaq səsi eşidildi. -Tapançanı hazır vəziyyətdə saxlayın, 
-Düpen dedi, - amma onu göstərməyin və mən deməyincə atəş açmayın. 
Evin giriş qapısı açılmış, gələn adam zəngi çalmadan içəri girmiş və bir neçə 
addım pilləkənlərlə yuxarı qalxmışdı. Indi isə, görünür, tərəddüd edirdi. Bir qədər 
keçdikdən sonra onun aşağı düşdüyünü eşitdik. Düpen tez qapıya tərəf getdi. Sonra 
həmin adamın yenidən yuxarı qalxdığını eşitdik. O, ikinci dəfə geri dönmədi, 
qətiyyətlə yuxarı qalxıb qapını döydü. 
- İçəri buyurun, — Düpen kefi kök və səmimi tərzdə dedi. 
Gələn adam içəri girdi. Dənizçi olduğu aydın görünürdü. O, ucaboylu, 
dolubədənli, üz-gözündən cəsarət yağan xoş çöhrəli bir kişi idi. Gündən çox qaralmış 
sifətinin yarıdan çoxunu bakinbordları və bığları örtmüşdü. Əlində sanballı bir palıd 
dəyənəyi vardı. Görünür, yeganə silahı o idi. Sıxılası xıla bizə baş əydi və “axşamınız 
xeyir” dedi. Fransızca təmiz danışırdı. Ləhcəsində azacıq şimallılara məxsusluq özünü 
büruzə versə də, mənşəcə parisli olduğu aydındı. 
- Əyləşin, dostum, — Düpen dedi. — Zənnimcə, orabqutanqın dalınca 
gəlmisiniz. Düzünü desək, sizə qibtə edirəm. Çox gözəl növdür, şübhəsiz, olduqca 
qiymətli heyvandır. Sizcə, onun neçə yaşı olar? 
- Bunu deyə bilmərəm. Bəlkə də dörd, ya beş, bundan çox ola bilməz. Indi o 
buradadır? 
- Nə danışırsınız, bizdə imkan hardandır ki, belə bir heyvanı burda saxlayaq? 
Onu Dübr küçəsində yaşayan faytonçunun karvansarasına aparmışıq. Lap yaxındadır. 
Sabah gəlib apara bilərsiniz. Siz onu tanıya bilərsiniz? 
- Əlbəttə, ser. 
- Ondan ayrılacağıma təəssüflənirəm, — Düpen dedi. 
- Çəkdiyimiz zəhmətin hədər yerə getməsini istəməzdim. Çox istərdim ki, onun 
tapılmasında çəkdiyiniz zəhmətin əvəzini pulla ödəyim, necə deyərlər, imkan 
dairəsində. 
     -Nə olar, — dostum dedi, — şübhəsiz bu ədalətli olardı. Amma qoyun 
fikirləşim, görüm sizdən nə alsam, yaxşı olar? Siz gəlin mənə Morq küçəsindəki 
qətl barəsində nə bilirsiniz, onu danışın.  
Düpen axırıncı sözləri çox alçaqdan və sakit dedi. Təmkinliklə qapıya tərəf 
getdi. Qapını bağlayıb, açarı cibinə qoydu. Sonra qoltuq cibindəki tapançanı çıxarıb, 
zərrə qədər də həyəcanlanmadan onu stolun üstünə qoydu. Dənizçinin sifəti pörtdü, 
sanki təngənəfəs olmuşdu. Ayağa sıçrayıb dəyənəyi götürdü, lakin elə həmin anda 
oturduğu stula sərildi. Bütün vücudu titrəyirdi. Rəngi ağappaq olmuşdu. Dinib 
danışmırdı. Ona yazığım gəldi. 
- Dostum, nahaq yerə qorxursunuz, — Düpen nəvazişlə dedi, — sizə bir 
centlemen və fransız kimi söz verirəm ki, bizdən heç bir ziyan görməzsiniz. Morq 
küçəsindəki o dəhşətli qətldə sizin təqsiriniz olmadığını da lap yaxşı bilirəm. Bununla 
belə, həmin qətl ilə sizin bu və ya digər dərəcədə əlaqəli olduğunuzu inkar etmək 
olmaz. Sizə dediklərimi başa düşməlisiniz ki, bu barədə mən müəyyən yollarla 
məlumat əldə etmişəm. Yatsanız, heç yuxunuza da girə bilməz. Deməli, məsələ 
belədir. Axı elə bir iş tutmamısınız ki, danlağa məruz qalasınız və ya məsuliyyətə cəlb 
olunasınız. Cəzasız qala biləcəyiniz halda, evdəki pullara tamah salmamısınız. Nəyisə 
gizlətməyiniz yersiz görünər. Gizlətmək üçün səbəb yoxdur. Bununla belə, vicdan 
tələb edir ki, bu işlə əlaqədar nə bilirsinizsə, hamısını olduğu kimi danışasınız. 
Günahsız adam həbs olunub, onu qətldə təqsirləndirirlər. Halbuki siz əsl caninin kim 
olduğunu bilirsiniz. 
Düpenin bu sözlərindən sonra dənizçi sanki özünə gəldi, amma əvvəlki 
cəsarətindən əsər-əlamət qalmamışdı. 
- Allah, sən özün kömək ol. — Azacıq sükutdan sonra dənizçi dilləndi. — Nə 
bilirəmsə sizə danışacağam. Ancaq ağlım kəsmir ki, dediklərimə inanasınız. Mənə 
inanacağınızı fərz etmək, həqiqətən də axmaqlıq olardı. Yenə də deyirəm, təqsirim 
yoxdur. Bu işdən ötrü ölsəm də, hər şeyi etiraf edəcəyəm. Onun nəql etdikləri 
aşağıdakılardır. Bu yaxınlarda o, hind dənizi səyahətində olub. Bir dəstə dənizçi ilə 
Borneo adasında sahilə çıxıb və şənlənmək üçün adanın içərilərinə doğru gediblər. 
Həmin oranqutanqı bir dostu ilə elə orada tutub. Bir müddətdən sonra dostu ölür və 
meymun ona qalır. Ipə-sapa yatmayan meymunla olmazın əzabəziyyət çəkən sahibi, 
nəhayət, vətənə qayıdır. Həm qonşuların zəhlətökən marağından uzaq olmaq üçün, 
həm də ayağına gəmidə şey batdığından yarası sağalana qədər oranqutanqı Parisdəki 
evində qıfıl altında anbarda saxlayır. Əsas məqsədi bu olub ki, onu münasib qiymətə 
satsın. Qətlin baş verdiyi gecəyarısı hansısa dənizçi dostunun şənliyindən evə 
qayıdanda, oranqutanqı öz yataqotağında görür. Məlum olur ki, meymun anbarın 
arakəsməsini sındırıb, həmin otağa keçibmiş. Üzünü ədəb-ərkanla sabunlayaraq, 
əlində ülgüc güzgünün qabağında əyləşib, guya üzünü qırxır. Şübhə yoxdur ki, sahibi 
əvvəllər üzünü qırxanda oranqutanq anbardakı açar deşiyindən bunu görürmüş. 
Qəddar heyvanın əlində bu təhlükəli aləti gördükdə, meymunun ondan necə istifadə 
edəcəyini bildiyindən başını itirən sahibi bir anlığa çaş-baş qalır. Əvvəllər də 
heyvanın azğınlaşmış vaxtlarında onu qırmancla ram etməyə adətkar olduğundan, bu 
dəfə də qırmanca əl atır. Oranqutanq qırmancı görən kimi tez qapıya tərəf sıçrayaraq 
pilləkənlərlə aşağı qaçır. Bədbəxtlikdən pəncərə açıq olduğundan küçəyə çıxır. 
Ümidsiz bir halda fransız da onun dalınca gedir. Ülgüc əlində meymun hərdənbir 
dayanaraq geri baxır, sahibinin ağzını əyir, onu xeyli yaxına buraxdıqdan sonra yenə 
qaçırmış. Bu təqib xeyli davam edir. Səhər saat üç radələrində küçələrdə tam sakitlik 
imiş.  
Morq küçəsinin arxa tərəfindəki dalana burularkən, oranqutanqın diqqətini 
dördüncü mərtəbədə madam L’Espanyenin yataq otağının açıq pəncərəsindən gələn 
işıq cəlb edib. Binaya özünü yetirən zaman gözünə ildırımötürən sataşır. Ağlagəlməz 
bir cəldliklə onunla dırmaşaraq, divara tərəf tam açılmış pəncərə qapağından yapışır 
və birbaşa özünü çarpayının baş tərəfinə atır. Bu əməliyyat bir dəqiqədən artıq 
çəkməyib. Otağa girdikdən sonra yenidən pəncərəni təpiklə vurub açır. Bu vaxt 
ərzində dənizçi bilmir ki, sevinsin, yoxsa kədərlənsin. Heyvanı yenidən tuta 
biləcəyinə ümid bağlayır. Güc-bəla ilə qaçıb qurtardığı tələyə yenidən düşən 
oranqutanq, yalnız ildırımötürən vasitəsilə aradan çıxa bilərdi, onun da yanını dənizçı 
kəsdirib dururdu. Birdən onu fikir götürür, evdə heyvanın əlindən xata-zad çıxa 
bilərdi. Bu fikir dənizçını vadar edir ki, onu yenidən gizləsin. Dənizçı üçün 
ildırımötürənlə dırmaşmaq çətinlik törətmir. Ondan xeyli aralı sol tərəfdə pəncərənin 
bərabərinə çatanda, dayanmalı olur. Yalnız bir şey edə bilir — boynunu uzadaraq 
pəncərədən otağın içinə ötəri nəzər salır. Elə ilk baxışdan dəhşətə gəlir. Az qalır 
yıxılsın. Morq küçəsinin sakinlərini də yuxudan oyadan məhz həmin dəhşətli 
qışqırtılar olub. Madam L’Espanye və qızı gecə paltarında otağın ortasında qoyulmuş, 
haqqında danışdığımız dəmir seyfin içindəki sənədləri nizama salırmışlar. Görünür, 
onlar arxası pəncərəyə oturduqlarından, meymunun içəri girməyindən dərhal xəbər 
tutmayıblar. Heyvanın içəri girməsi ilə qışqırtıların eşidilməsi arasında müəyyən vaxt 
keçib. Elə biliblər ki, pəncərə qapağını bərk külək örtüb. Dənizçi içəri axanda nəhəng 
heyvan madam L’Espanyenin saçlarından yapışaraq (xanım yatmazdan qabaq 
saçlarını darayıb kürəyinə tökmüşdü), onun gözü qabağında dəlləyin hərəkətlərini 
yamsılayaraq ülgücü yellədirmiş. Qız isə huşunu itirdiyindən, hərəkətsiz halda uzanıb 
qalmışdı. Qarı qışqırır, müqavimət göstərir, qorxudan saçlarını yolmağa başlayır. 
Nəhayət, bu, meymunu haldan çıxarır. Qüvvətli əlini bir dəfə çəkməklə qarının başını, 
demək olar ki, bədənindən üzür. Qanı gördükdə daha da quduzlaşır, gözləri qəzəbdən 
od tutub yanır. Dişlərini qıcayaraq qıza tərəf atılır və dəhşətli caynaqlarını onun 
boğazına keçirərək, nəfəsi kəsilənədək boğur. Bu zaman vəhşi nəzərləri çarpayının 
baş tərəfindən aralı dəhşətdən ölü rəngi almış sahibinə zillənir. Yadından çıxmayan 
amansız qırmanc dərhal qəzəb hissini əvəz edir. Haqlı olaraq cəzalanacağından 
qorxan heyvan qanlı cinayətini ört-basdır etməyə cəhd göstərir. Qəzəbindən otaqda 
qərar tutmayaraq, avadanlığı sındırıb tökür. Yorğan-döşəyi çarpayıdan dartıb, 
döşəməyə fırıldadır. Nəhayət, əvvəl qızın meyidini qamarlayaraq indi tapıldığı 
buxarıya tıxayır, sonra isə qarını götürüb pəncərədən başıaşağı tullayır. Meymun 
eybəcər hala saldığı yüküylə pəncərəyə yaxınlaşanda, dənizçı sarsılmış halda 
ildırımötürənə tərəf geri çəkilir, onunla sürüşüb düşür. Dəhşət içində oranqutanqı 
unudub, bu qanlı cinayətin nəticəsindən qorxaraq dərhal evə qaçır. Adamların 
pilləkənlərlə qalxarkən eşitdikləri sözlər fransızın vahimə ifadə edən nidası və ona 
qarışmış rəzil heyvanın çıxartdığı səslərmiş. Deyilənlərə yeni bir şey əlavə etmək 
çətindir. Adamlar qapını sındırmazdan azacıq əvvəl oranqutan otaqdan ildırımötürən 
vasitəsilə qaçır. Pəncərəni də çıxarkən örtür. Bir qədər keçəndən sonra dənizçi onu 
özü tutur və böyük bir məbləğə heyvanxanaya satır. 
 Polis idarəsində əhvalatı olduğu kimi danışdıq. Dərhal Le Bonu buraxdılar. 
Bununla belə, Düpen bəzi şeyləri deməkdən çəkinmədi. Bu vəzifəli çinovnik dostuma 
qarşı iltifatlı olmasına baxmayaraq, işlərin belə şəkil aldığını görəndə peşmançılığını 
gizlədə bilmədi. Bir neçə kinayəli sözlə hər kəsə özişi ilə məşğul olmağı məsləhət 
gördü. 
     -Qoyun çərənləsin, ürəyini boşaltsın, — Düpen dedi və ona cavab verməyi 
lüzumsuz hesab etdi. —Rəqibimi öz meydançasında məğlub etmək mənə ləzzət 
verir.  
 Polis bu müəmmənı aça bilmədi, amma onun zənn etdiyi kimi, bu işdə heç bir 
möcüzə yoxdur. Düzünü desək, polis dostum çox hiyləgər olduğundan, məsələnin 
dərinliyinə gedə bilmir və onun mühakimələrində bir səthilik var. Bu səthilik də 
Laverna ilahəsinin şəkillərdə bədənsiz baş kimi və yaxud ən yaxşı halda isə treska 
balığında olduğu tək baş və beldən ibarət təsvir olunmasına oxşayır. Buna görə də ona 
pis adam deməzdim. Bu adamda xüsusilə xoşuma gələn cəhət odur ki, diribaşdır. 
Özünü ağıllı kimi qələmə verərək nüfuz qazanmışdır. Onun xasiyyətini nəzərdə 
tuturam.  
Yaxşı deyiblər: “Olan şeyi dan, olmayan şey haqqında aləmə car çək.” 
 
