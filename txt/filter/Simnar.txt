Nizami Gəncəvi. “Simnar” 
 
Bəhramın atası neçə il İranda şahlıq etmiş, öz zülmü ilə xalqın nifrətini 
qazanmışdı. İyirmi ildə onun neçə övladı olmuş, hamısı da ölmüşdü. Bəhram 
anadan olan kimi şahın sevinci yerə-göyə sığmadı. O, oğlunun xoşbəxt böyüməsi 
üçün tədbir aradı. Şaha məsləhət gördülər ki, Bəhramı Ərəbistana göndərsin, orada 
yaxşı və səfalı bir yer seçsin, uşaq orada böyüsün. 
Şah özü kimi zülmkar Ərəbistan şahı Nemanı yanına çağırıb oğlunu ona 
tapşırdı. O, Bəhramı özü ilə Ərəbistana apardı.  
İllər keçirdi. Neman şah Bəhramı çox əziz saxlayırdı. O, dörd il bu qayda ilə 
uşağı bəsləyib böyütdü. 
Bir gün Neman öz oğluna dedi: 
- Oğul, bu uşağı bizə tapşırıblar, mən həmişə narahatam. Sən bilirsən ki, 
bizim yerlərin havası isti, qurudur. Bəhram isə incə, zərif uşaqdır. O, bu istiyə 
tab gətirə bilməz. Onu çox uca bir yerdə bəsləməliyik... 
Neman şah məsləhətdən sonra Bəhram uca, geniş və səfalı bir yer axtarmağa 
başladı. Elə bir yer tapdılar. Bacarıqlı bir usta burada saray tikməli idi. Ancaq 
şahın bəyəndiyi usta tapılmırdı. Bu işi boynuna götürən ustalar sarayı tikməyə 
başlayır, sonra öhdəsindən gələ bilmir, binanı yarımçıq qoyub gedirdilər.  
Bir gün Neman şaha xəbər gətirdilər: 
- Siz axtaran ustanı tapmışıq. Həmin usta məşhur Simnardır. Simnarın 
sənətinin şöhrəti dünyanı tutub. Bir çox ölkələrdə həmin hünərli memarın 
tikdiyi binalar hamını heyran etmişdir. Onun tikdiyi binalın heç birində qüsur 
yoxdur. Özü bənnadırsa da minlərlə rəssam ondan sənət öyrənir. İndiyə qədər 
hünərdə ona çatan, bilikdə onu ötən yoxdur. Şahzadə Bəhram üçün uca, gözəl 
sarayı ancaq o tikə bilər.   
Bu xəbərdən Neman şah çox sevindi. Adam göndərib onu çağırtdırdı. 
Simnar gəldi. Neman öz fikrini bənnaya dedi və lazım olan hər bir şeyi 
hazırlatdı. 
 Simnar qollarını çırmalayıb gözəl bir sənət nümunəsi yaratmaq eşqi və 
sevinci ilə işə başladı. Dəmir təki möhkəm əlləri ilə yorulmadan beş il işlədi. 
Kəc və daşdan gümüş kimi qəşəng bir bina tikdi. 
Simnarın tikdiyi saray aya yüksəlirdi. Sarayın tamaşası yorğun adama yuxu 
kimi şirin, naxışları isə susuza su kimi dadlı görünürdü. Sarayın divarına gün 
düşəndə, şəfəqdən adamın gözü qamaşırdı. Eşiyi gözəl, içi rahat idi. Divarları 
ayna kimi parıldayır, gecə-gündüz üç rəngə çalırdı. Günəş üfüqdən aralanıb 
günorta yerinə qalxanda sarayın üzü gün kimi saralırdı. Bulud günəşi örtəndə, 
saray ağ rəngə boyanırdı.  
Saray tikilib qurtardıqdan sonra Neman şah Simnardan soruşdu: 
- Bundan da gözəl saray tikə bilərsənmi? 
Simnar fəxrlə söylədi: 
- Elə bir saray tikərəm, bu saray onun yanında daxmaya oxşayar. Bu üçn 
rənglidirsə, o, yüz rəngli olar. Bu daşdandırsa, o yaqutdan olar. 
Simnarın cavabını eşidən Neman şahın rəngi qızardı. O, əlləri qızıl sənətkara 
bərk qəzəbləndi. Hirsindən, hikkədən dilini-dodağını gəmirən şah öz-özünə 
dedi: “ Bu bənnanı salamat buraxsam, daha gözəl saray tikəcək. Mənim adımı-
sanımı, sarayımın şöhrətini heçə çıxaracaq” 
Şah tez-tələsik qulluqçularını çağırdı və tapşırdı ki, Simnarı sarayın başından 
yerə tullasınlar.  
Simnarı öz tikdiyi sarayın başından yerə atıb öldürdülər. Lakin onun adı və 
hünəri xalqın xatirində həmişəlik qaldı. 
 
