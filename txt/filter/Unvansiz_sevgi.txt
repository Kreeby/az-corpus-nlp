Ünvansız sevgi 
___________________________________________________________________ 
3 
 
 
Müşfiq XAN 
“Ünvansız sevgi” detektiv roman 
 
 
PROLOQ 
 
     Taksi üçmərtəbəli dəbdəbəli imarətin qarşısında dayandı. Cəmilə 
bir az əvvəl marketdən aldığı bir neçə dolu sellofanı götürüb həyətə 
girdi. Həyətdə olan səs-küy bir anlıq onu çaşdırdı. Tanımadığı 
adamlar, qonşular, polis işçiləri həyətə doluşmuşdular. Ətrafdakılar 
izdihamla evə girib çıxırdılar. Bir anlıq özünü itirən qız əlindəki 
ərzaq dolu sellofanların nə vaxt yerə düşüb dağıldığından xəbərsiz 
halda sürətlə yuxarıya doğru yüyürdü. Adamlar sanki indi onun nə 
edəcəyinə maraqla tamaşa etməyi gözləyirmiş kimi aralanaraq ona 
yol verirdilər. Həyəcandan bütün vücudu tir-tir əsirdi. Sürətlə 
pilləkənləri qət edib ikinci mərtəbəyə çatanda onu burada qaynı 
Sahib müəllim qarşıladı. Qız onu görcək qorxudan yerində donub 
qalmışdı. Deməyə söz tapmadı qızcığaz. Onun içində bir qasırğa baş 
verirdi sanki. Nə isə soruşmaq istədi, dili söz tutmadı. Sahib təmkin 
göstərməyə çalışsa da, o da həyəcanlı idi. Cəmiləyə yaxınlaşıb 
çiyinlərini sıxdı: “Cəmilə, başımıza daş düşdü, məhv olduq, Xalidi 
öldürüblər...” O yalnız bunu deyə bildi... Möhkəm iradəli olmasına 
Müşfiq XAN 
___________________________________________________________________ 
4 
 
baxmayaraq, cavan qardaşının qətlə yetirilməsi hadisəsi onu 
sındırmışdı. Bir neçə dəqiqənin içində gözlərindən axan yaşa hakim 
kəsilə bilmədi. Cəmilə bu sözdən sonra yalnız “Yox, ola bilməz!” 
deyə bildi. Bu sözlər o qədər vahiməli və tükürpədici idi ki, o, bu 
sözləri deyər-deməz huşunu itirdi. Bir az əvvəl deyib, gülə-gülə işə 
yola saldığı sevimli ərinin ölüm xəbərini eşitsə, kim dözə bilərdi axı?! 
     Qızı yardım edib qonşu otaqdakı çarpayıya uzatdılar. Başının 
üstündə yaxın qonşulardan biri dayanmışdı. Bu mərtəbədə yerləşən 
yandakı qonaq otağında isə canı qədər sevdiyi ərinin – Xalidin 
meyiti uzadılmışdı. Meyitin üstü ağ mələfə ilə örtülsə də ətrafdakı 
qan izləri bir az əvvəl baş vermiş dəhşətli qətlin qorxunc anlarını 
burada olan hər kəsə sanki hissə-hissə yaşadırdı. Hadisə bu otaqda 
baş vermişdi. Bu hamıya məlum idi. Polislər gələnə qədər meyit 
divanın üzərində olmuşdu. Sonra isə cinayət-axtarış şöbəsinin rəisi 
mayor Sabir Qədimovun göstərişi ilə döşəməyə qoyulmuşdu. 
Rayonun tanınmış ekspertləri hadisə yerində qətli araşdırırdılar. 
İlkin araşdırmaya görə qətl qisas zəminində baş vermişdi. Çünki hər 
hansı bir soyğunçuluq hadisəsi baş verməmişdi. 
- Siz nəyə əsasən cinayətin qisas zəminində baş verdiyini israr 
edirsiniz, Sabir müəllim, bilmək olar?! – Sahib ona verilən suallardan 
təngə gələrək nəhayət ki, qaraqabaq halda soruşdu. 
- Yox, Sahib müəllim, mən israr etmirəm, sadəcə ilkin qənaətimiz 
budur. Sonrakı hadisələri isə cinayət işinin gedişində öyrənə 
biləcəyik. 
Ünvansız sevgi 
___________________________________________________________________ 
5 
 
- Yaxşı, nəyə görə bu fikirdəsiniz? Məni düz anlayın, mən qatilin bu 
gün tapılmasını istəyirəm, bu gün, bu gün!.. – sonuncu dedikləri hər 
kəsin diqqətini ona çəkdi. O iki əli ilə də mayorun yaxasından 
yapışmışdı. Hamının təmkinli, ziyalı adam kimi tanıdığı Sahib 
müəllim indi nə etdiyini bilmirdi. Görünür, düşünmək qabiliyyətini 
itirmişdi. 
- Xahiş edirəm, sakitləşin!.. Qatil qardaşınıza iyirmiyə qədər bıçaq 
zərbəsi vurub. Bu zərbələrin yarıdan çoxu öldürücü olsa da, o 
dayanmayıb. Əgər məqsəd öldürmək idisə qatil bunu bir-neçə 
zərbədən sonra da dayandıra bilərdi! Amma o dayanmayıb, hətta 
sonuncu zərbələr o öldükdən sonra olub. Yəni, qatil meyiti 
bıçaqlayıb. Bu isə həmin adamın həmin an normal psixi vəziyyətdə 
olmadığını göstərir. Hər halda, bu mənim fikrimdir... – yaxınlıqdakı 
polis leytenantları onun çiyinlərində tutub rəislərindən 
aralaşdırdılar. 
     Sahib özü də başa düşürdü ki, etdiyi doğru deyil. Otağın bir 
küncündə çömbəlib baxışlarını ortadakı cansız meyitə zillədi. Canı 
qədər sevdiyi qardaşı... Xalid ondan kiçik olduğuna görə həmişə 
çətinliyə düşən kimi onun iş yerinə gələr, ya da zəng edər və hər 
dərdini Sahiblə bölüşərdi. Hətta tezliklə uşaqlarının olacaqları 
xəbərini də Cəmilədən duyan kimi ilk zəng edib dediyi adam Sahib 
olmuşdu. O bir anlıq bunları düşündü və hönkürtü ilə ağlamağa 
başladı. Amma elə həmin anda da özünü ələ almağa çalışdı. 
Ətrafdakılara xatir susmaq lazım idi. İndi ən azından Cəmiləyə ürək-
dirək vermək lazım idi. Ata-anası isə bayramqabağı olduğu üçün 
Müşfiq XAN 
___________________________________________________________________ 
6 
 
rayona qohumlarla bayramlaşmağa getmişdilər. İşə bir bax, əgər 
şirkətdən qonaqları olmasaydı Xalid də Cəmiləni götürüb onlarla 
gedəcəkdi rayona. Qismətdən qaçmaq olarmı ki?! Bunu düşünüb 
özünü toparladı və qonşu otağa Cəmiləyə baş çəkməyə keçdi. Qız 
qaynını görcək uzandığı yerdən dikəldi: 
- Kim, axı, kim Sahib?! – Cəmilə fərqinə də varmadan ilk dəfə idi ki, 
ona “müəllim”siz müraciət edirdi. 
- Bilmirəm, Cəmilə! Amma o alçaq tapılacaq, yerin dibinə də girsə 
tapacaqlar onu və mən ... – gözləri bərəlmişdi, sanki hirsindən ürəyi 
partlayacaqdı. Var gücü ilə divara elə bir zərbə endirdi ki, elə o 
dəqiqə də barmaqları arasından qan süzülüb yerdəki iri xalçanın 
üzərinə damcılamağa başladı. 
Cəmilə heç vaxt onu belə əsəbi görməmişdi. Ayağa qalxmağa çalışdı, 
amma qonşusu Rəna xanım imkan vermədi: 
- Uzan, Cəmilə, qurbanın olum uzan, sənə stress olmaz. Heç olmasa, 
övladınızı düşün, ərinin yadigarıdır axı o... 
Sahib otaqdan çıxıb müstəntiqin suallarına cavab verən orta yaşlı bir 
insanı yanına çağırdı. Bu, Nəsimi müəllim idi. Nəsimi müəllim 
Xalidin şirkətində ən əsas adamı idi. Həm də dost idilər. Neçə illər 
idi ki, Xalidlə bir yerdə işləyirdilər. Hadisəni şirkətə zəng edən 
Sahibdən eşidib özünü buraya yetirmişdi. Hələ indi də özünə gələ 
bilməmişdi. 
- Nəsimi – Sahib astadan səslənib əlinin işarəsi ilə onu yanına çağırdı. 
- Bəli, Sahib müəllim – Nəsimi müstəntiqin növbəti sualını cavabsız 
qoyub onun yanına gəldi. 
Ünvansız sevgi 
___________________________________________________________________ 
7 
 
- Cəmilə bacını bizə apar, burada vəziyyəti yaxşı olmayacaq, mənim 
də başım qarışıqdır. Sonra həyat yoldaşı Samirə xanıma da işarə etdi 
ki, o da Cəmilə ilə getsin. Həm də uşaqlar evdə tək idi. 
- Yaxşı – Nəsimi bunu deyib açıq qapıya tərəf yönəldi. 
 
 
 
 
 
 
1-ci hissə 
 
     Hadisədən üç gün keçməsinə baxmayaraq qətllə bağlı hələ ki, 
dəqiq bir məsələ yox idi. Hamı cinayətin kim tərəfindən törədildiyini 
hələ də bilmək arzusunda idi. Ümid isə yenə də işi araşdıranlara 
qalmışdı. Ötən üç gün çox ağır keçirdi. Artıq axır çərşənbə günü idi. 
Hamının evində Novruz bayramına hazırlıq getdiyi bir vaxt 
Səlimovlar ailəsi matəm içərisində qatilin tapılacağı ümidləri ilə 
yaşayırdılar. Sahibin ata-anası da rayondan dünən qayıtmışdılar. Bu 
sarsıdıcı xəbəri onlara deməyi çətin olsa da, Sahib öz üzərinə 
götürmüşdü. Atası Mahir müəllim özünü bir az toparlasa da, həyat 
yoldaşı Dilarə xanım hələ də sakitləşmək bilmirdi. Dünəndən bu 
günə boğazından sudan başqa heç nə keçməmişdi. Mahir müəllim 
onu sakitləşdirməyə çalışsa da,  dərdini anlayırdı. Evin kiçik oğlu 
Müşfiq XAN 
___________________________________________________________________ 
8 
 
olduğuna görə onu hər ikisi çox sevirdilər. Həm də Sahibdən sonra 
nəzir-niyazla doğulmuşdu Xalid. Ona qədər beş-altı uşaqları doğulsa 
da, qalmamışdı. Nəhayət, Sahib on yeddi yaşında olanda Xalid 
dünyaya gəldi. Onda ailədə hamı xoşbəxt idi. Mahir müəllim də 
yaxşı vəzifədə işləyirdi. Oğlu birinci sinfə gedəndə yeddi qoç kəsib 
hamısını qohum-qonşuya paylamışdı. Dilarə də balaca oğlunu çox 
sevirdi. Hərdən evdə Mahir müəllim zarafatla deyərdi ki, “ay Dilarə 
xanım, böyük oğlun yaddan çıxıb deyəsən”. O da həmişə cavabında 
“yox, mən Sahibi də çox istəyirəm, amma Xalid evin kiçiyidir də! Bir 
də, axı, Sahib balam özü də qardaşını çox əzizləyir, ay kişi, 
görmürsən?!” Yazıq ana bu iki günə yaxın müddət ərzində şam kimi 
əriyirdi. Qəfəsdəki quş kimi çırpınır, zindanda imiş kimi azadlığa 
can atmağa çalışırdı. Əziz bayram günündə oğluna bunu edənlərə 
hər cür nalə-qarğış yağdırırdı. Min bir ürək ağrısı ilə... İndi kiçik 
gəlini Cəmilə də onun yanında idi. Xalid öldürüldüyü gün işi aparan 
cinayət-axtarış şöbəsinin rəisi mayor Qədimov evə girişi qadağan 
etmişdi. Hər gün iki silahlı polis əməkdaşı həmin malikanədə gizli 
keşik çəkirdilər. Hər hansı bir xəbər olsaydı, mərkəz bundan dərhal 
xəbər tutacaqdı. Amma üç gün keçməsinə baxmayaraq, buraya 
mayor Qədimov və özü ilə gətirdiyi iki leytenantdan başqa heç kim 
gəlməmişdi. Hələ ki, şübhəli heç nə yox idi. 
 
 
*** *** *** 
 
Ünvansız sevgi 
___________________________________________________________________ 
9 
 
 
     Ev telefonuna gələn zəng Cəmiləni fikirlər dünyasından bir anlıq 
ayırdı. Dilarə xanımın isə zəngi hiss etmirmiş kimi heç üzünün 
cizgilərini belə dəyişmədi. Sanki damarlarındakı qan donmuşdu və 
bu saat nəfəsi dayanacaqdı. Zəng edən mayor Qədimov idi: 
- Salam bacı, mən Dilarə xanımla danışmaq istəyirəm. 
- Kimdir? 
- Polis bölməsindəndir ... 
- Bala, bir xəbər var? – Cəmilənin telefonu ona uzadıb və kimin zəng 
etdiyini deməsindən sonra qadının naləli səsi eşidildi. 
- Ana, bir azdan sizi aparmaq üçün adam göndərəcəyəm. Zəng etdim 
deyəm ki, gələsiniz, bilirəm, sizin üçün çətindir, amma inanın ki, 
oğlunuzun qatillərini tapmağımız üçün sizin də ifadə verməyiniz çox 
vacibdir... 
Qadının gözləri yenidən yaşla doldu, özünü saxlaya bilmədi, söz 
deməyə taqəti yox idi. 
Cəmilə dəstəyi üstünə qoyan kimi Sahibə zəng edib polis 
bölməsindən anasını aparmağa gələcəklərini bildirdi. 
- Eybi yox, qoy getsin, Nəsimini də indi göndərirəm evə - Sahib 
bildirdi. 
 
*** *** *** 
Polis bölməsində Dilarə xanımgili mayor Qədimov özü qarşıladı: 
- Siz qalın – Nəsimiyə işarə edib koridorun sağ tərəfindəki otağa 
keçməsi üçün qadına yol göstərdi və ardınca özü də otağa keçdi. 
Müşfiq XAN 
___________________________________________________________________ 
10 
 
- Bala, mənim oğlumun qatillərini nə vaxt tapacaqsınız, axı o kimə nə 
pislik etmişdi, axı onu kim ... – yenə özünü saxlaya bilmədi. Mayor 
masanın üstündəki qrafindən bir stəkan su doldurub qadına uzatdı: 
- Dilarə xanım, inanın ki, əlimizdən gələni edirik. Biz Mahir müəllimi 
də, Sahib müəllimi də, sizin ailəni də yaxşı tanıyırıq. Elə rəhmətliklə 
də bir-neçə dəfə məclislərdə olmuşduq. Yaxşı oğlan idi, gülərüz və 
bacarıqlı. Allah səbr versin! 
- Oğlum, mənə başsağlığı verməyə çağırıbsan buraya?! – qadının 
mimikası iztehzaedici tərzdə dəyişdi. Söz Qədimovu tutdu: 
- Elə isə, birbaşa mətləbə keçim. Oğlunuz deyir ki ... 
- Kim? – qadın bu dəfə də onun sözünü yarımçıq kəsdi. 
- Sahib müəllimi deyirəm, böyük oğlunuzu! Dediyinə görə, altı il 
əvvəl o, Rusiyada olanda Xalidi kimsə döyüb – mayor axşamdan 
araşdırdığı işi üstüörtülü şəkildə xəbər aldı. 
- Hə, elə bir hadisə olmuşdu, amma həmin adamı tutub iş verdilər, 
türmədə yatır indi. 
- Bəs, oğlunuz sizinlə tək qalanda öz sirlərindən heç sizinlə 
bölüşdüyü olmayıb? Axı siz onu lap çox istəyirmişsiz, bildiyimə 
görə. 
- Orası elədir, amma o çox şeyi qardaşına danışardı. Mən də 
bəzilərini Sahib vasitəsi ilə öyrənə bilirdim. Dərdini mənə deməzdi 
ki, yazıq balam ... Mən fikir çəkməyim deyə ən xırda problemlərini 
də mənə deməzdi, bədbəxt oğlum. 
- Yaxşı, Dilarə xanım, sizi yola salım gedin – Qədimov bunu deyib 
düyməni basdı və gələn adama növbəti tapşırığını verdi: 
Ünvansız sevgi 
___________________________________________________________________ 
11 
 
- Dilarə xanımı yola salın, bayırda onu gözləyən Nəsimi adlı adama 
isə bildirin ki, qadını evə qoyandan sonra özü də gəlib ifadəsini 
versin. 
- Oldu, yoldaş mayor! 
 
*** *** *** 
 
     Qara “Toyota” markalı maşın Sahib müəllimin evinin qarşısında 
dayandı. Sükan arxasından səliqəli geyimli orta yaşlı biri düşdü. Bu, 
Nəsimi idi, Dilarə xanımı evə gətirmişdi. Cəld arxa qapını açıb 
qadının düşməsinə köməklik etdi. Sonra onun içəri keçməsini 
gözləyib sürətlə gəldiyi istiqamətdə geri döndü. Maşın ani vaxt 
ərzində gözdən itdi. Görünür, Nəsimi müəllim olan hadisədən sonra 
hələ də özünə gələ bilməmişdi. Baş verən hadisə onu çox sarsıtmışdı. 
Həm də bayaq cinayət-axtarış şöbəsinin rəisinin qaraqabaq bir tərzdə 
onu koridorda gözlətməsini həzm edə bilməmişdi. İndi mayorun 
göstərişi ilə yenə polis bölməsinə qayıtdı. Qapıda növbətçi onu 
görcək irəli yeridi: 
- Kimsiniz? 
- Bayaq gəlmişdim, rəisin məni gözləyir, özü çağırıb. 
- O, burada deyil. 
- Mayor bir az əvvəl məni çağırdı axı! 
- Siz kimi deyirsiniz? 
- Mayor Sabir Qədimovu deyirəm! 
- Bir dəqiqə gözləyin. 
Müşfiq XAN 
___________________________________________________________________ 
12 
 
Nəhayət ki, Nəsimini Qədimovun otağına buraxdılar. Rəisin ilk sualı 
ənənəsi üzrə belə oldu: 
- Hadisə baş verən gün harada idiniz? 
- Şirkətdə işdəydim. 
- Bu hadisədən nə zaman xəbər tutdunuz? 
- Sahib müəllim mənə zəng edəndə xəbərim oldu. 
- İlk anda kimdən şübhələndiniz? 
- Mən hələ indi də kimdənsə konkret şübhələnə bilmirəm... 
- Şirkətin işləri ilə bağlı bütün məsələrdən xəbərdar adam sizsiniz, 
Nəsimi müəllim – rəis cavablardan razı olmadığını büruzə verməyə 
çalışdı. 
- Bəlkə son dövrlərdə, ya da ki, nə vaxtsa kiminləsə münaqişəniz, 
həll oluna bilməyən probleminiz olub? – soruşaraq fikrini 
tamamladı. 
- Yox, yoldaş mayor, belə bir şey olmayıb, hər halda mən bildiyim 
qədəri budur. 
- Həmin gün ən son Xalid müəllimi saat neçədə görmüşdünüz, 
xatırlamağa çalışın. 
- Həmin gün Xalid müəllim işə gec gəldi, günortaya yaxın idi. Dəqiq 
yadımdadır ki, günorta 12-də iclasımız var idi. O, təxminən iclasın 
başlanmasına 6-7 dəqiqə qalmış gəldi. Başı ağrıyırdı. Sonra iclası 
başladıq. Təxminən bir saatdan sonra iclası yekunlaşdırıb qonaqları 
yola saldıq. Mənimlə də az söhbət etdi. Dedi ki, “axşam danışarıq, 
indi özümü pis hiss edirəm, evə gedib yatacağam” və çıxdı. 
- Saat neçə idi çıxanda? 
Ünvansız sevgi 
___________________________________________________________________ 
13 
 
- İkinin yarısı olmamışdı. Çünki o çıxandan sonra mən kabinetə 
gəldim, təxminən yarım saat sonra nahar fasiləsinin olduğunu 
nəzərə alaraq iclasın nəticələrinə və müqavilələrə nəzər yetirməyə 
başladım. 
- Bəs xəbəri eşidənə qədər hər hansı telefon danışığınız olmamışdı 
ki? 
- Xeyr, əslində o gedəndən sonra ona zəng etmək istədim. Bir 
məsələni soruşacaqdım. Sonra onu narahat etməmək üçün fikrimdən 
daşındım. 
- Niyə zəng etmək istəyirdiniz? 
- Həmin gün olan iclasın qərarları ilə bağlı məsələ idi – Nəsiminin 
suallardan bezdiyi açıq-aydın görünürdü. 
- Yaxşı, sizi də yordum, sonuncu sualım da var: 
- Sahib müəllim sizə zəng edib hadisəni xəbər verəndə saat neçə 
olardı? 
- Təxminən 3-dən keçmişdi, hə, 3-dən təzə keçərdi, nahardan sonra 
otağıma gəlib çay içməyə təzə başlamışdım ki, bu zəng gəldi. 
- Sağ olun, Nəsimi müəllim, yenə də yadınıza nə isə düşsə, mənə 
mütləq xəbər verin, nə vaxt olur-olsun – bunu deyib vizitkasını ona 
uzatdı. 
 
 
 
2-ci hissə 
 
Müşfiq XAN 
___________________________________________________________________ 
14 
 
     Telefonuna gələn zəng onu bir anlıq fikirlər dünyasından ayırdı: 
- Sahib müəllim, təcili sizinlə görüşməliyəm – zəng edənin təlaşlı 
səsində qəribə də olsa qalibanə sevinc duyulurdu. 
- Yoldaş mayor, tapa bildiniz onu?! – Sahib Qədimovun səsini tanıyıb 
nə soruşacağını bilmədən tələsik xəbər aldı. 
- Xahiş edirəm tez gələsiniz, telefon söhbəti deyil. 
- Yaxşı, bu saat gəlirəm. 
 
*** *** *** 
 
Sahib polis bölməsinə çatanda Qədimov artıq binadan çıxmağa 
hazırlaşırdı. 
- Sizin maşınla çıxaq – mayor bunu deyib Sahibin maşınına keçdi, 
sonra əlavə etdi: 
- Sür gedək, yolda danışarıq, vaxtımız azdır. 
     Maşın sürətlə binanın qarşısından ayrıldı. Sahib haraya 
getdiklərini, nə baş verdiyini anlamadan onun dediklərini edirdi. Bir 
az peşmançılıq hissi var idi baxışlarında. Qardaşı öldürüldüyü 
gündən bəri düşünürdü ki, mayor Qədimov bu cinayətin üstünü aça 
bilməyəcək. İndi isə peşman olmuşdu bu fikirlərinə görə. Öz-özünə 
“sən başını itiribsən, Sahib, Qədimov neçə illərdir, bu işdə çalışır, 
dəfələrlə qanlı cinayətlərin üstünü açıb, indi nəyə görə belə 
fikirləşirsən ki, o bu cinayətin üstünü aça bilməz?! Hə, nəyə görə?!” 
Bir anlıq hadisə baş verən günü mayorun yaxasından yapışması, 
onun üstünə qışqırması yadına düşdüsə də, bu fikirləri kənara qoyub 
Ünvansız sevgi 
___________________________________________________________________ 
15 
 
indi haraya getdiklərini öyrənmək üçün sual verməyə hazırlaşırdı ki, 
mayor onu qabaqladı: 
- Bilirsən, hara gedirik? 
Bir anlıq Sahibin bütün diqqəti Qədimova yönəldi, sükan arxasında 
oturduğunu unutdu sanki. Elə bil bu dəqiqə özünü qardaşının 
qatilinin adını eşitməyə hazırlayırdı. Sözsüz ki, çox 
həyəcanlanacaqdı bunu eşidəndə. Əlləri əsməyə başladı, dərindən 
nəfəs almağa başladı. Bunu onun sifətinin cizgilərindən də müşahidə 
etmək çətin deyildi. Mayor da bunu hiss etdi. Sahibin qəzəbli 
baxışları indi ona hakim kəsilmişdi. Bu baxışlar qarşısındakına 
“kim?” deyə hökm edirdi. 
- Firuzun yanına gedirik! – mayor bu baxışların altında daha bir 
saniyə belə olsun əzilmək istəmədi. 
- Firuzun?! Nəyə görə? – onun aşkar təəccübünü Qədimov normal 
qarşıladı: 
- Sahib müəllim, mən hər ehtimala qarşı Firuzun saxlanıldığı 
təcridxanada olmaq istəyirəm. Qardaşınızın qətlə yetirilməsi ilə bağlı 
apardığımız cinayət işində onun ifadəsini də mütləq almalıyıq. 
Hərçənd ki, biz bunu hadisə günü etməli idik, təəssüf edirəm... Bizə 
altı il əvvəl baş vermiş hadisə ilə bağlı çox gec məlumat verildi. Əgər 
bir-neçə il əvvəl baş vermiş hadisə mənə qabaqcadan şübhəlilər 
sırasında bildirilsəydi, bəlkə də, indiyə qədər daha konkret addımlar 
ata bilərdik. 
Müşfiq XAN 
___________________________________________________________________ 
16 
 
- Mən başa düşmürəm ki, qardaşımın öldürülməsinin Firuzla nə 
əlaqəsi ola bilər? O ki türmədədir! – Sahib qeyri-ixtiyari olaraq yenə 
də hövsələsizlik etdi. 
- Hər şeyi öyrənmək lazımdır, bu işlər diqqətsizliyi bağışlamır. Sürəti 
artırın, mümkünsə tez çataq bir az – mayor növbəti dəfə üstünlük 
mövqeyini ələ aldı. 
 
 
*** *** *** 
 
     Hava bir-neçə saat olar ki, qaranlıqlaşmışdı. Ətrafda canlı olan hər 
nə var idisə hamısında yazın gəlişindən soraq verən dəyişikliyi 
görmək mümkün idi. Amma hələ günlər o qədər də uzun deyildi. 
Tezliklə yeni bir fəsil başlayacaq, gecə və gündüz bərabərləşəcək, 
ağaclar çiçək açacaq və təbiət al-əlvan rənglərə boyanacaqdı. Elə 
insanlar da yazın gəlişini səbirsizliklə gözləyirdilər. Bu qış çox sıxıcı 
keçmişdi. Qar az yağsa da, qarışıq, daha çox qış havasına 
bənzəməyən günlər insanları yormuşdu. Hamı yazın gəlişini 
gözləyir, bayram əhval-ruhiyyəsi ilə həyətləri, küçələri səliqəyə salır, 
ayın 21-nə hazırlıq görürdülər. 
     Səlimovlar ailəsi isə bu günün belə gəlişini heç vaxt arzu 
etməzdilər. Amma qismətdən qaçmaq olmurmuş. Bu baharın gəlişi 
ilə onların ailəsi üçün qışın ən şaxtalı anları gəlmişdi elə bil. Heç 
kimin üzü gülmürdü bu evdə. Sanki sonsuza qədər belə matəm 
içində yaşayacaqdı bu ailə, bir daha xoş xəbər eşitməyəcəkdilər. 
Ünvansız sevgi 
___________________________________________________________________ 
17 
 
     Divanın bir küncündə oturan Mahir müəllim öz düşüncələrində 
bayaqdan bəri kimisə axtarır, tapa bilməyib dərindən ah çəkir və 
usanmadan səylə yeni axtarışa başlayırdı. Kişinin qaməti qısa vaxt 
ərzində bükülmüşdü elə bil. Həyata ümidi tamam kəsilmişdi. Heç 
vaxt belə aciz hiss etməmişdi özünü. Uzun müddət yüksək 
vəzifələrdə işləmişdi. Həmişə camaat arasında hörməti hörmət, sözü 
söz olmuşdu. Amma indi... Bu iki-üç gündə quru nəfəsi gedib 
gəlirdi. Ayağı yerdə, ruhu göylərdə idi. Bu hadisəni kimin 
törətdiyini öyrənmək, bircə dəfə də olsa qatilin gözlərinin içinə 
baxmaq... Bunu necə də arzu edirdi... Kim bilir, onda nə hisslər 
keçirəcəkdi?.. 
     Qapı möhkəm çırpıldı. Sahib gəlmişdi. Simasında qəzəb və 
intiqamın qarışığından yaranmış qorxunc bir ifadə var idi. Nəsimini 
də özü ilə gətirmişdi. Evdəkilər onun bu halını görcək hadisə ilə 
bağlı nə isə ciddi bir xəbər olduğunu o saat anladılar. Hamı onun 
ətrafına toplaşıb səbirsizliklə danışmasını gözləyirdilər. Sanki bir az 
da gecikərsə, müvazinətini saxlaya bilməyib aşacaqmış kimi stulu 
çəkib oturdu. Gözlərindəki həyəcan ətrafında olan hər kəsi özündən 
daha çox həyəcanlandırırdı: 
- Firuzu türmədən buraxıblar! 
Söz elə tərzdə deyildi ki, hamı heyrətə gəldi. 
- Onu Xalid öldürülən gün azadlığa buraxıblarmış. Bu gün işi aparan 
mayorla həmin təcridxananın rəisi ilə görüşdük. Novruz bayramı ilə 
bağlı verilən amnistiya siyahısında onun da adı var idi. İndi onun 
axtarışına başlayıblar. Amma alçaq yoxa çıxıb. Gəncədəki evləri 
Müşfiq XAN 
___________________________________________________________________ 
18 
 
nəzarət altındadır. Mayorun dediyinə görə, çox güman ki, o, 
Azərbaycandan kənara çıxmayıb. Çünki qanunvericiliyə əsasən, hələ 
ki, ölkə ərazisini tərk edə bilməz. İndi onun saxta sənədlə ölkədən 
çıxması məsələsi də araşdırılır. Bəlkə də, şərəfsiz Bakıda gizlənib! 
Sahibin telefonuna gələn zəng bir anlıq sükuta səbəb oldu. Deyəsən, 
o özü də artıq danışmağın lüzumsuz olduğu qərarındaydı. Hər şey 
göz qabağında idi. 
- Axşamınız xeyir, bağışlayın, bayaq bir-iki məsələni demək 
yadımdan çıxdı – Qədimovun səsi eşidildi. 
- Buyurun – Sahib təmkinlə onu dinləməyə hazır olduğunu 
göstərməyə çalışdı. 
- Sahib müəllim, biz Firuzun Gəncədəki evini tam nəzarətə 
götürmüşük. Ailə üzvləri də dindirilib. Sabahdan etibarən bütün 
əlaqələri araşdırılacaq və onunla təmasda ola bilən hər kəs nəzarətə 
götürüləcək. 
- Sonra? – Sahib çox danışan insanları sevmirdi. Mayorun da uzun-
uzadı danışıqları onu bezdirmişdi artıq. Səbəbini özü də bilmədən 
bu adamın işi bacarmayacağını düşünürdü. 
- Demək istəyirəm ki, siz də ehtiyatlı olsanız, yaxşı olar. Mən hər 
ehtimala qarşı sizin binanın da yaxınlığında əməkdaşlarımızdan 
ikisinin xidmət aparması tapşırığını vermişəm, indi oradadırlar. 
Firuz tapılana qədər bu rejimlə işləyəcəyik. Sizdən də xahişim budur 
ki, ailə üzvlərinizin evdən kənarda mümkün qədər az olmasına 
diqqət edəsiniz. 
Ünvansız sevgi 
___________________________________________________________________ 
19 
 
- Dediklərinizə əməl edərik, amma onu tez tapın, o ... – fikrini 
tamamlamayıb yumruqlarını düyünlədi. 
 
Müşfiq XAN 
