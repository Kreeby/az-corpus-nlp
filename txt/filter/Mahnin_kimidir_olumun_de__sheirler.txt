- 1 - 
 
 
 
 
MAHNIN KİMİDİR ÖLÜMÜN DƏ 
 
ŞEİRLƏR 
 
 
 
 
JUAN RAMON JIMENEZ 
- Xuan Ramon Ximenez - 
 
 
 
 
çevirəni 
ƏZİZ SƏLAMİ 
 
- 2 - 
İspaniyanın güneyində yerləşən Əndəlis  əya-lətində, 
sahillərini Atlantik okeanının dalğaları döyəcləyən Moguer 
adlı kiçik bir şəhər vardır. Modern dünya   şerinin böyük  
təmsilçilərindən biri  olan Juan  Ramon Jimenez  1881-ci 
ildə  burada dünyaya göz açmışdır. O, otuz il sonra öz 
böyük əsəri olan “Plateru və mən”  kitabını  həmin 
şəhərdə yaratmışdır. 
 
Plateru, bir eşşək adı olmuşdur.  Ximenez çox sevdiyi  bu 
heyvanla bir baharda yola çıxmış, qışacan vətəni Əndəlisi 
gəzib dolaşmış və uzun yol  boyu onunla danışmışdır. Bu 
əsər kiçik  proza parçaları biçimində yazılmış, bir çox 
dillərə çevrilmiş və dünya oxucuları tərəfindən böyük 
sevgiylə qarşılanmış dır. 
 
Ximenez rifahlı bir ailədə böyümüş, hüquq üzrə təhsil 
almış və sonralar Madridə getmişdir. Elə buradaca bir 
şair kimi tanınmışdır. Xəstəlik və eləcə də təkliyə dərin 
ehtiyac onu çox sevdiyi və yaradıcılığının baş qaynağı 
olan daha dərin bir yalnızlığa yönəltmişdir. Dünyanın heç 
bir səsinə dözə bilməyən və onu bir işgəncə kimi duyan 
Ximenez özü üçün divarları heç bir səs keçirməyən otaq 
düzəltdirmək məcburiyyətində qalmışdır. 
 
Bu halına baxmayaraq İtaliya, Fransa və İsveçrə 
ölkələrindən də görüş etmişdir. 1956-cı ildə Nobel 
mükafatını almışdır. 1970-ci  İldə Amerika Birləşmiş 
Statlarına gəlmiş və onu ömrü boyu qoruyan və onun 
qayğısına qalan qadınıyla tanış olmuşdur. Onlar birlikdə 
Tagorenin əsərlərini ispaniya dilinə çevirmişlər. O, 
ömrünün böyük bir parçasını Amerikada yaşadığına 
baxmayaraq öz  doğma dilinə vəfalı qalmış və bütün 
yazılarını bu dildə yaratmışdır. 
- 3 - 
Ximenezin yaradıcılığı Garcıa Lorca, Guillen, Alberti və 
Aleixandre kimi şairlərin çıxış nöqtələri və özü də böyük 
ustaları olmuşdur. 
 
Bitkilərin və çiçəklərin nəbzini tuta bilən xariqəli bir 
həkimə bənzətmək olar onu. Onun həyata baxışı o 
dərəcə incə və həssasdır. Hər nəyin  nəbzini tutmağa can  
atmaq, hər nəyin canının gizli döyüntülərini duymağa 
çalışmaq ana bir cizgi kimi onun bütün yaradıcılığından 
gəlib keçir. Hər günün öz üzünü görə bilmək, ölüb gedən 
hər anda ölümsüz bir varlığın o qırılmaz halqasının 
fərqinə varmaq Ximenez poeziyasının qabarıq 
özəlliklərindəndir. 
 
Gəminin  əniz sularının dərin bir yerinə birdən varmasını, 
ruhunun sualtı və görünməz bir planetin qapısına 
toxunması kimi duyur o. Bu  toxunmadan yaranan böyük 
çaşqınlıq bir an içində də dəniz yolçuluğundan doğan 
alışdığımız duyğulara yönəlir: 
 
Duyuram gəminin dərinlərdə 
Böyük bir şeyə 
 toxunduğunu. 
 
Heç nə olmamışdır!  
Bir səssizlik ... və dalğalar ... 
 
- Olmamışdır heç nə; ya olmuşdur hər nə? 
Bizsə bu yeniyə alışdıqmı artıq? - 
 
Onun üçün qarşılaşdığı hər nə, ilk dəfə gördüyü kimidir. 
O, adi olan bütün şeyləri yenidən adlandırmaq istəyir. 
Onlara daha dəqiq, daha doğru ad verməyə çalışır. Bir 
uşaq kimi olmaq,hər nəyə yenidən, yenidən, yenidən 
- 4 - 
baxmaq; usanmadan, doymadan onun varlığıyla 
birləşməyə çalışmaq, onun gizli  dünyasının heyran 
yolçusu olmaq; belə bir dünyadır Ximenezin düşüncə 
dünyası. Belə  bir dünyada ölüm də həyatla iç-içə  bir 
gerçəkdir, əslində ölüm yoxluq demək deyil, həyatları bir-
birinə bağlayan halqalardır və bu ölüm halqaları olmadan 
yeni başlayan bir həyat da ola bilməz. Beləliklə, həyat və 
ölüm tükənməz bir varlığın qurumaz çeşməsidir və ölüm 
də həyatın mahnısı kimi dir: 
 
Yox fərqi ey könlüm! 
Mahnın kimidir ölümün də. 
 
 
 
 
2008 
- 5 - 
www.aziz-salami.info 
İÇİNDƏKİLƏR 
Dönüşsüz yolçuluq 8 
Moguer 9 
Axsaq uşaq 10 
Sən 12 
Ümid 13 
Qızıl oxlar 14 
Ulduzlar 15 
Anarkən 16 
Bilmirəm 17 
Sevgi 18 
Qızılgül 19 
Bil ey ruhum 20 
Görə bilmədim 21 
Ruhum mənim 22 
Sən yatırsan 23 
Yazarkən 24 
Tulla bu günün daşını 25 
Şeylərin adı 26 
İşıq 27 
Böyük 28 
Arı 29 
Yavaş yeri 30 
Ölü 31 
Mən 32 
Mahnın kimidir ölümün də 33 
- 6 - 
Təbiət 34 
Dənizlər 35 
Sükançı və mən 36 
Ün 37 
Bir günün də 38 
Röyalarım 39 
Divar 40 
Kiçik və yaşıl quş 41 
Günəş batarkən 42 
1-Şeir 43 
2-Şeir 44 
Çat 45 
1-Xatirələr 46 
2-Xatirələr 47 
3-Xatirələr 48 
Bir an 49 
Axşam 50 
Gecənin zənginliyi 51 
Torpaq və güllər 52 
Səhərin açılması 53 
Dağa çıxarkən 54 
Səninlə 55 
Bulud 56 
Örnək 57 
At 58 
Ürəyimcə 59 
Səhər 60 
Səndən xatirələrim 61 
- 7 - 
Ruh 62 
Tanrının iti 63 
Daha 64 
Axşam dənizi 65 
Torpaq və dəniz 66 
Gəmidə 67 
Bir dənizçinin məzarı 
Üstündə yazılmalı 
68 
Od 69 
Xatirələrin 70 
Bəxtiyarlıq 81 
Mahnı 72 
Qasırğa 73 
Anlaşma 74 
Sən 75 
Gecə mahnısı 76 
Rahatlanmaq 77 
İçdəki günəş 78 
Axşam 79 
Birdənbirə 80 
Sevda 81 
İşıq 82 
Həsrət 83 
Sən məndəsən 84 
- 8 - 
DÖNÜŞSÜZ YOLÇULUQ 
 
 
 
Bir gün gedərəm mən də dönmədən, 
Mənsiz ötüşən quşlar qalar, 
Qalar bağçam və yaşıl ağacım, 
Və quyumdakı bəyaz sular. 
 
Axşamları yer üzərində 
Mavi və səssiz olar uca göylər, 
Bu axşam kimi kilsənin 
Qülləsindən çan səsi yüksələr. 
 
Bir gün ölər məni sevənlər də, 
İllər keçər, kəndimiz də başqalaşar. 
Bağçamdakı ağ çiçəklərin açıldığı yerdə 
Ruhum həsrətlə dolaşar. 
 
Bir gün gedərəm, kimsəsiz, evsiz, 
Nə yaşıl ağacım, nə bəyaz sular, 
Nə mavi göy başım üzərində ... 
Və mənsiz ötüşən quşlar qalar. 
- 9 - 
MOGUER 
 
Şairin doğma şəhəri 
 
 
Axşamkən iri buludlar kənd üzərində toplaşır. 
Kədərlidir və yuxulu fənərlər də, 
Sularla rüzgar arasında sarı ay dolaşır. 
 
Yaxınlaşır tarlalardan nəmli qoxu və bu an 
Yaşıl bir ulduz boylanır əski kilsənin qülləsi 
      ardından, 
Saat yeddi arabası keçir yenə ... 
   hürüşürlər itlər də ... 
 
Yol üstünə çıxdığında, üzünü soyuq ay 
       dolduracaqdır ... 
Bir təpə üzərində bəyaz bir məzarlıq vardır, 
Ağlayır orda hündür və qaranlıq sərvlər də. 
- 10 - 
AXSAQ UŞAQ 
 
 
 
“Gözlə burda!“ Qız gülümsəyir, 
“Gedim qoltuqağacını gətirim“ deyir. 
 
Günəş və qızılgüllər. Yaşıl işıqları 
Saçılır ağaclı yolun arı-arı. 
Şən-şən ötüşür quşlar. 
Gündoğanın quzeyindən əsir rüzgar. 
“Gözlə burda!“ Qız gülümsəyir, 
“Gedim qoltuqağacını gətirim“ deyir. 
 
Röyadandır və ipəkdən göy üzü, 
Qəlbin ta dərinlərində qalır izi. 
Ağ paltarda gəlirlər uşaqlar, 
Oynayırlar, tərləyirlər: 
  “Qaç sən də, qaç!“ Çığırırlar. 
“Gözlə burda!“ Qız gülümsəyir, 
“Gedim qoltuqağacını gətirim“ deyir. 
 
Gözlərində bir parıltı. İnanmayır, 
Bu burxulmuş qılçasını tanımayır! 
Çiynində yükü ağrının.Yorulur, 
Söykənir qızılağaca, oturur. 
Ağlayır, gülür, dura bilmir oğlan, 
“Gedim qoltuqağacını gətirim!“ Deyir oğlan! 
 
Gözləməz ki quşlar amma; 
Keçir bahar, gözləməz ki uşaqlar da. 
- 11 - 
Qaçanındır, uçanındır 
Bu bayram da ... 
“Gözlə burda!“ Qız gülümsəyir, 
“Gedim qoltuqağacını gətirim“ deyir! 
- 12 - 
SƏN 
 
 
 
Keçir hamı, keçir yaşıl, qırmızı da ... 
Sən bəyazsan, 
  yuxarıda. 
 
Burda olan qabalığı, kobudluğu ... 
Sən duymazsan 
  yuxarıda. 
 
Keçir hamı, qurnazı da, sarsağı da ... 
Sən dumduru, bulanmazsan 
    yuxarıda. 
- 13 - 
ÜMİD 
 
 
 
İşıqlı qaş-daşlar kimi 
Çıxarıram qəlbimin  
Qutusundan ümidimi, 
Qızım kimi, 
Sevdiyim bir qadın kimi, bacım kimi, 
Sevə-sevə 
Qızılgüllər arasında gəzdirirəm, 
Süzürəm onu uzun-uzun, 
Sonra yenə 
gizlədirəm. 
- 14 - 
QIZIL OXLAR 
 
 
 
Öldürür yayı hər yandan 
Saçılan qızıl oxlar, 
Qana işləyən zəhər kimi 
Havada ağrılar var. 
 
Çiçəklər, qanadlar, işıqlar ... 
Nə varsa köçməkdə. 
Nə kədərli bir ayrılıq! 
Quvuşur dənizə ürək də. 
 
Göz yaşları və titrəmə. 
Hər nə sorur sanki: 
Hara gedirsiniz? - Hardasınız? 
Susur hər nə, bilən yox ki! 
- 15 - 
ULDUZLAR 
 
 
 
Ulduzlar, ulduzlar! ... 
Nə kədərli baxırsınız uzaqlardan! 
Ölmüş dostların gözlərimisiniz? 
Baxırsınız iri-iri! 
Hər il bahar başlayarkən 
Bu dünyanı xatırlayan 
Ölmüş dostların gözlərimisiniz? 
Ulduzlar, ulduzlar! ... 
Siz ey ruhun işıqdan çiçəkləri! 
- 16 - 
ANARKƏN 
 
 
 
Qaranlıq və soyuq ağrılar doldurar qəlbimi, 
Sanki torpaq altında qalaram, 
Anarkən bir zaman məni sevənləri, 
Artıq bu dünyadan gedənləri. 
 
Gur işıqlar içində qalaram, 
Özüm də işıqlanaram, 
Anarkən bir zaman məni sevənləri, 
Hələ bəxtiyar ömür sürənləri. 
- 17 - 
BİLMİRƏM 
 
 
 
Bilmirəm necə varmaq olar 
Bu günün sahilindən 
Sabahın sahilinə. 
 
Çay aparır 
Bu axşamın gerçəyini 
O ümidsiz dənizlərə. 
 
Baxıram gündoğana, günbatana, 
Baxıram güneyə, quzeyə ... 
Ruhumda olan o parlaq gerçəyi 
Ömrü artıq tükənmiş bir göy kimi 
Dağılıb tökülən görürəm. 
 
... Bilmirəm necə varmaq olar 
Bu günün sahilindən 
Sabahın sahilinə. 
- 18 - 
SEVGİ 
 
 
 
Bütün günü ürəyini 
Qollarımda yırğalayıb 
Oxşayıram, 
- Ölümsüz bir ağ çiçəksən, 
   ey sevgi! - 
  
Gecələri mışıl-mışıl yatsın deyə 
Yer verirəm ürəyimdə, 
İnciyib küsməsin deyə 
Oyaq qalıram başı üstə, 
- Gözlərini yeni açmış bir körpəsən, 
     ey sevgi! - 
- 19 - 
QIZILGÜL 
 
 
 
Bir qızılgül əkdi dodaqların 
Dodaqlarıma, öpərkən, 
Saldı köklərini dərinlərə 
Yeyər qəlbimi o gündən. 
 
Son bahardı, göylərdən 
Çəkdi günəşin işıqları 
Parlaq sütunlar kimi həyatın 
Bütün qızıllarını yuxarı. 
 
Quraq keçdi yay ayları, 
Və qurudu qızılgüllərim də, 
İki acı tumurcuq açıldı, 
Gözlərimdə. 
- 20 - 
BİL EY RUHUM 
 
 
 
stər güclü, istər gücsüz olsun bu mıx ... 
Nə fərq edər, 
Düşəcəkdir şəkil yenə- 
Bil ey ruhum! 
- 21 - 
GÖRƏ BİLMƏDİM 
 
 
 
Görüm deyə sənin ruhunu, 
Bir qızılgül kimi 
  qopardım ləçəklərini, 
Görə bilmədim mən onu. 
 
Güclü bir qoxu amma 
Doldurdu hər yeri, 
Sardı ölkələri, dənizləri, 
Və varılmaz üfüqləri. 
- 22 - 
RUHUM MƏNİM 
 
 
 
Hara getsə ruhum mənim 
Yelkən açaraq, ya uçaraq, 
Onundur hər yerdə olan; 
Nə əngindir 
Nə sürəkli bu səssizlik! 
Enib qalxdıqca gəmimiz, 
Uca burnu 
Bölür iki gümüş yerə 
Tutqun mavini ortadan. 
 
Safürəkli və yalnız bir kraliçadır 
Soyuqqanlı ruhum mənim, 
Sahib olduğu anlarda 
Sonsuz olan bir ölkəyə! 
- 23 - 
SƏN YATIRSAN 
 
 
 
Sən yatırsan, 
Öpmərəm səni yox. 
 
Sən ruhunu verdin mənə 
Və gövdənin 
Oyaq qalan gözlərini 
- Ulduz dolu bağçam mənim! - 
 
Sən yatırsan, sanki sən özün deyilsən, 
Yox öpmərəm, öpmərəm səni yox! 
 
Sənə sadiq deyiləm mən, 
Öpsəm səni ... 
 
Yox öpmərəm, 
 öpmərəm səni yox ... 
- 24 - 
YAZARKƏN 
 
Goethe 
 
 
Bilmirəm, necə söyləyim, 
Biçimsizdir hələ də 
Sözlərim. 
- 25 - 
TULLA BU GÜNÜN DAŞINI 
 
 
 
Tulla bu günün daşını. 
Unut və yat. O işıqsa, 
Sabah erkən 
Günəş olmuş görəcəksən. 
- 26 - 
ŞEYLƏRİN ADI 
 
 
 
Ver mənə ey ağıl 
Gerçək adını şeylərin! 
Qoy şeylərin özü olsun 
Sözlərim. 
Yenidən yaratsın onları ruhum mənim. 
Tanımayanlar bilsinlər şeylərin nə olduğunu, 
Unudanlar bilsinlər şeylərin nə olduğunu, 
Və şeyləri sevənlər bilsinlər 
Şeylərin nə olduğunu. 
Ver mənə ey ağıl 
Gerçək adını özünün, 
Onların və mənim 
Və bütün şeylərin! 
- 27 - 
İŞIQ 
 
 
 
Dayan işıq, dayan! 
 
- Tutum deyə qaçıram mən, dəli kimi. - 
 
Dayan işıq, dayan! 
 
- Durur birdən, yaxınlaşınca mən ona 
Dönür soyuq qaranlığa. - 
 
Dayan işıq, dayan! 
 
Uşaq kimi düşüb yerə 
Ağlayıram, bir daha onu görmədən: 
 
Dayan ... işıq ... dayan ... 
- 28 - 
BÖYÜK 
 
 
 
Get ey Böyük, dincəl sən də 
O Kiçiyin şərəfinə; 
Dünyasısa onun zamanı, 
Dünyalardır  
sənin zamanın. 
- 29 - 
ARI 
 
 
 
Axar sularda bir daş kimi, 
Yuyulmuş göz yaşlarımda 
Duracağam sənin yanında. 
 
Yağmur sonrası bir ulduz kimi 
- Göz yaşlarının yağmuru - 
Arı gözlə o gün məni! 
- 30 - 
YAVAŞ YERİ 
 
 
 
Qaçma artıq, yavaş yeri: 
Sən özünə getməlisən! 
 
Yavaş yeri, qaçma artıq! 
Bir uşaq var səndə çünki, 
- Böyüməyən - 
Sənə çata bilməz ki! 
- 31 - 
ÖLÜ 
 
 
 
Bilindi artıq ağırlığı: 
Palçıqda qaldı bir gözü, 
Və bir gözü göylərdə tərəzinin. 
- 32 - 
MƏN 
 
 
 
Mən 
Mən deyiləm, 
Mən mənimlə gedən, 
Görə bilmədiyim biriyəm, 
Az deyil onunla olduğum, 
Sonra unutduğum, 
Mən söyləyəndə susar o, 
Mən nifrət edəndə o bağışlayar, 
Gəzər olmadığım yerlərdə, 
Yaşayar mən öldüyümdə. 
- 33 - 
MAHNIN KİMİDİR ÖLÜMÜN DƏ 
 
 
 
O qədər arıdır ki indi ürəyim 
Birdir onunçün, ölməsi də 
Və mahnı söyləməsi də ... 
 
Bitirə bilər indi kitabını həyatın, 
Və ya ölümün, 
Röyalarda düşünən qəlbim üçün 
Yazılmamış heç biri onların. 
 
Ölümsüzlük vardır ona ikisində də. 
 
Yox fərqi ey könlüm! 
Mahnın kimidir ölümün də. 
- 34 - 
TƏBİƏT 
 
 
 
Uşaqlıqda daşlarla etdiyimiz kimi 
Qaldırmaq olaydı ey təbiət! 
O böyük və çılpaq gövdəni, 
Görmək olaydı altındakı o 
Kiçik və sonsuz sirrini. 
- 35 - 
DƏNİZLƏR 
 
 
 
Duyuram gəminin dərinlərdə 
Böyük bir şeyə  
 toxunduğunu. 
 
Heç nə olmamışdır! 
Bir səssizlik ... və dalğalar ... 
 
- Olmamışdır heç nə, ya olmuşdur hər nə? 
Bizsə bu yeniyə alışdıqmı artıq? 
- 36 - 
SÜKANÇI VƏ MƏN 
 
 
 
Yatır hamı aşağıda. 
Bir sükançıdır 
Bir də mən oyaq, yuxarıda. 
 
Onun gözləri əqrəbində kompasın, 
Odur yönəldən qapalı gəmidə dənizçiləri, 
Mənim gözlərim sonsuzlarda, 
Mənəm yönəldən ruhlarda 
  gizli xəzinələri. 
- 37 - 
ÜN 
 
 
 
Qalmasa bir gün məzarın da ey könlüm! 
Olamasa artıq səni tanıyan, 
Ölümsüz bir çiçək kimi bir mahnın 
Qalacaqmı bunca mahnıdan? 
Mənim yaşıl çəmənimdə 
Ömrümün küləyilə yırğalanan 
Bunca çiçəklərdən ey könlüm 
Hansı qalacaq o zaman? 
- 38 - 
BİR GÜNÜN DƏ 
 
 
 
Bir kiçik, ya böyük bir sirrini bilmədən 
Qoyma keçsin bir günün də. 
Diqqətlə bax, bir gizliliyi 
Açmadığın olmasın heç birində. 
Ver tanrıya ruhunun 
Ən parlaq, ən arı incisini, 
O sənə bir parçacıq 
Quru çörək verdiyində. 
- 39 - 
RÖYALARIM 
 
 
 
Uçuşur röyalarım 
Hündür ağacın 
Başının üzərində. 
 
Göyərçindir onlar, 
Başlarında işıqlar işıl-işıl 
Və musiqidir qanad çalışları. 
 
Qızıla tutarlar məni uçduqca, 
Yaxınlaşıb ağaca 
Uzaqlaşdıqca. 
- 40 - 
DİVAR 
 
 
 
Divarın ardından 
Gəlir səsləri. 
 
Bir divardır göylərdən 
Ayıran onları, 
Sarsılır insan düşünərkən, 
Onlar ordadılar, 
Biz onları, onlar bizi görə bilmədən! 
- 41 - 
KİÇİK VƏ YAŞIL QUŞ 
 
 
 
Gəlmişəm mən. 
Orda qaldı yanıqlı mahnılarım, 
Dənizin sahilində 
Ağlayaraq. 
 
Gəlmişəm mən. 
Nə fayda bundan sizə, 
Orda qaldı 
Ruhum mənim. 
 
Gəlmişəm mən. 
Məni qardaş sanmayın, 
Orda gəzər ruhum mənim 
Ağlayaraq. 
- 42 - 
GÜNƏŞ BATARKƏN 
 
 
 
Ah nə qızıl bir melodiya, ki bir azdan 
Ölümsüzlükdə əriyəcəkdir. 
Ah nə yazıq, ki qulaqlarımız 
Onu bir daha dinləməyəcəkdir. 
Və bu səssizlik, qızılları getdikcə azalan ... 
Və sonra da, ölümsüzlükdə yer alan. 
- 43 - 
ŞEİR 
 
 
1 
Əl vurma artıq ona 
Qızılgül belədir çünki 
- 44 - 
ŞEİR 
 
 
2 
Çəkib çıxarıram köküylə onu yerdən 
Yaşdır hələ səhər şəfəqindən. 
 
Ah, nə gözəldir xışıltısı torpağın, 
Qoxulu və nəmlidir, 
Ah, nə bir yağış, alnımda, gözlərimdə! 
Gözlərimi qamaşdıran 
Ulduzların işığında! 
- 45 - 
ÇAT 
 
 
 
Nə böyük bir çatdır bu 
Açılmış həyatımda! 
Bütün canımla hər şeydə 
Olmaq istərdim, 
Bütün canımla hər şeydə 
Qalmaq istərdim! 
- 46 - 
XATİRƏLƏR 
 
 
1 
Qızıl rəngli qum təpələri xatirələr 
Gələr və gedər... 
 
Aparar yellər onları, 
Ordadılar, 
Olduqları yerdə, vardılar, 
Və hardasa olacaqlar... 
Qızıl rəngli qum təpələri xatirələr... 
 
Dəniz-dünyamızı 
Sonsuz bir qızılla doldurarlar, 
Və rüzgarlarda dağılarlar 
Xatirələr ... 
- 47 - 
XATİRƏLƏR 
 
 
2 
Ah ey bütün xatirələrin 
Gəldiyi yollardan uzaq 
Gizli xatirələr! 
 
Bir qızılgül kimi səhrada, 
Və bir ulduz kimi günorta göylərində, 
Gözlənilmədən, bir gecə  
Canlanan xatirələr! 
- Soyuq unutmanın acı həsrəti! - 
Çox az yaşanan 
Daha yaxşı bir həyata 
Yol açan xatirələr! 
 
Daşlıdır, yorandır 
Hər günki yollarımız, 
Və birdən bənzərsiz bir baharın 
    möcüzəsi: 
Unudulmuş xatirələr! 
- 48 - 
XATİRƏLƏR 
 
 
3 
Axaraq ruhumun altında 
Çay oyur içimi. 
Artıq duyuram canımda 
Gücümün tükəndiyini. 
Göylər çatmır dadıma, 
Və ulduzlar, məni aldadır. 
Yox, onlar üzərimdə deyil 
Dərinlərdə, altımdadır. 
 
Varammı mən? 
Olacağam! 
Xatirələr irmağında 
Bir dalğa olub axacağam ... 
 
Səninlə ey, axar sular! 
- 49 - 
BİR AN 
 
 
 
Qaçmaq istəyir məndən o! 
Qaçdı artıq! 
Və qaçdı onunla da 
Sonsuzluq! 
- 50 - 
AXŞAM 
 
 
 
Ah nə yelləyir ruhumun ağacı 
Altun başını xəfif yeldə, 
Və sərbəstcə mənə söyləyir 
Ki hər nə məndədir, məndə! 
- 51 - 
GECƏNİN ZƏNGİNLİYİ 
 
 
 
Nə qədər sirrlər oldu səndən aldığımız, 
Nə qədər sirrlər var səndən alacağımğız, 
- Onlar sənin deyil, bizimdir ey gecə! - 
 
Ah bu həvəs, sonu yox: 
Daldırmaq əlimi dərinlərinə 
Aramaq ulduzlarının arasında! 
 
Və ... başqa əllərin parıltısı 
Öz xəzinələri ardınca! 
- 52 - 
TORPAQ VƏ GÜLLƏR 
 
 
 
Torpaq, səhər toranında, 
Və qaranlıq, 
Ulduzlardan deşik-deşik 
- Ah sən mənim ürəyimsən! 
 
Güllər, səhər toranında, 
Rəngi solmuş 
Və islanmış ulduzlardan 
- Ah nə axar şehləriniz gözlərimdən! 
- 53 - 
SƏHƏRİN AÇILMASI 
 
saat beş 
 
 
Ağlayır körpə uşaq ... 
Ağarır ağlaması, 
Dünyanı qucaqlayaraq! 
  Bir xoruz banlaması. 
 
Ağlayır körpə uşaq ... 
Kosmosun ən incə və ən ufaq 
Ağzı olaraq! 
  Açılır səhər, sopsoyuq. 
- 54 - 
DAĞA ÇIXARKƏN 
 
 
 
Qocaman bir badam ağacı, çiçəklənmiş; 
Qaradır gövdəsi tutqun kölgədə. 
Dırmaşarkən yalçın qayalardan sənə doğru 
Duyuram ətimin 
Ta dərinlərinə saldığın köklərini, 
Sanki doldurursan ruhumun 
Ulduzlarıyla göyləri! 
- 55 - 
SƏNİNLƏ 
 
 
 
Dolaşırsan məndə sən 
Ruhum kimi, 
Çılpaq qadın! 
 
Səninlə uzun və sehirli 
Bir sərgi zalıdır bədənim 
Açılır günəşli və kimsəsiz bir dənizə. 
- 56 - 
BULUD 
 
 
 
Bir sirrdir 
Səndə gördüyüm ey göy! 
O yanlarında nələr varsa, 
Mən burda röyalar içindəyəm. 
- 57 - 
ÖRNƏK 
 
 
 
Nə gözəl bir örnəksən, 
Ey gündüzün mavi göyləri! 
Açılmış gözlərə, 
Oyaq qalmaq üçün! 
 
Nə gözəl bir örnəksən, 
Ey gecənin mavi göyləri! 
Qapanmış gözlərə, 
Röyalara dalmaq üçün! 
- 58 - 
AT 
 
 
 
Sarmaşıb qılçalarım həyatımın 
Qımıldamadan duran atının 
Dipdiri, yuvarlaq və yumşaq çılpaqlığına.  
 
- Artıq altımdadır, artıq mənimdir o! 
Və verir mənə könlümün istəyini! - 
 
Birdən yayınır kədərli baxışlarım 
Mənim taxtım olan bu gözəllikdən o yana, 
Qovuşur sürüylə dolaşan, 
  sonra dağılan atlara ... 
- 59 - 
ÜRƏYİMCƏ 
 
 
 
Ürəyimcə olar sonra, 
Tək qaldığım zaman!   
Sonsuzluğumdu ey könlüm 
Bir anım olan! 
- 60 - 
SƏHƏR 
 
 
 
Göy unutmuşdu 
Nə olduğunu, 
Unudulmuşluğunda yuxumun. 
 
Açınca birdən gözlərimi 
Əngin və sonsuz bir gözəllik, 
Yaşıl və mavi sirlərdən 
Hörülmüş bir çələng 
Sardı oyanmış alnımı. 
 
Göy ad deyil, 
Özüydü göy. 
- 61 - 
SƏNDƏN XATİRƏLƏRİM 
 
 
 
Xatirələrim səndən ah 
Nə qədər! 
Tam unutqanlığımın  
  günəşinin işığında, 
Başqa bir kosmosun göylərində 
Ulduzlarıdır gündüzün. 
- 62 - 
RUH 
 
 
 
Yuvarlaq və güclü bir buddur 
Gözəlliyi ruhun, 
Bir çiyindir və ya bir döş, 
Öz gözəlliyinin nəşəsiylə 
Və həyata güvənməsiylə dolu, 
Bilər öz içində sona varmasını 
Hədəfinin özündə olmasını! 
 
Nə ayıran var onu 
Nə bağlayan! 
Yox həyatla onun arasında olan! 
Tam ortasında həyatın, 
Hazırdır hər zaman 
Yola çıxmağa, 
  adsız məkanlar deyə getməyə, 
Bir ulduz kimi təkbaşına 
Dövr etməyə! 
- 63 - 
TANRININ İTİ 
 
 
 
Burdadır o! Gəlin hamınız! 
Haydı qazın, qazın artıq! 
 
Yoruldu daha pəncələrim 
Qan içində! 
 
Burdadır o! 
 
Ölümsüzlük qoxusu var 
Bu nəmli qara torpaqda! 
 
Burdadır o! 
 
Dinləyin sürəkli ulartımı 
Ölümsüz günəşə doğru! 
 
Burdadır o! Gəlin hamınız! 
Haydı qazın! Qazın! Qazın! 
- 64 - 
DAHA 
 
 
 
Daha canlanmaq hər dəfə 
- Daha dərinlərə, daha yüksəklərə - 
Daha sərt olması köklərin 
Daha sərbəst olması qanadların! 
 
Sarsılmaz köklərin sərbəstliyi! 
Sonsuz uçuşun inamı! 
- 65 - 
AXŞAM DƏNİZİ 
 
 
 
Durğundur dəniz axşam altında, 
Çılpaqlığa doğru gedən bir həyat kimidir 
Dəyişən rəngi toranlaşan havanın! 
 
Səssizlik, yalnızlıq hər yanda, 
- Sahildə kimsə yox. 
Ki görsün deyə birini 
Gəlib keçsin oradan - 
Mən dalmışam özümə, röyalara qapılıb. 
Röyalarla gedirəm ... gedirəm ... gedirəm ... 
Dənizlər ardında o qərib ölkələrə. 
- 66 - 
TORPAQ VƏ DƏNİZ 
 
 
 
Yer üzərində aparır yer, 
Göy üzərində amma sən 
Aparırsan ey dəniz! 
 
Nə qədər güvənmək olur ulduzlara! 
O gümüş və altun işıqlarla 
Göstərərkən yolumuzu! 
İnsan düşünür ki 
Yoludur cismin yer 
Və dəniz 
Yoludur ruhumuzun. 
 
Sanki ruh 
Tək çıxmış dənizdə 
Yolçuluğa, 
Sanki cism 
Qlamış təkbaşına 
Sahildə, 
Kədərli, soyuq, donuq 
Əlvida deyərək. 
 
Nə qədər bənzəyir 
Dəniz yolçuluğu 
Ölüm yolunda yolçuluğa, 
Ölümsüz bir həyat yolunda yolçuluğa! 
- 67 - 
GƏMİDƏ 
 
yeni ay 
 
 
Hamı orda, hər nə orda 
Uca burnunda gəminin; 
Kömür kimi, içi közlə dolu, 
Və həvəsli. 
 
Gəminin arxasında durmuşam, yapyalnız, 
Kül kimi, kimsəsiz. 
Gecə yanımdadır, 
Ruhsuzam! 
Asır artıq gecəyə 
Göylər sayrışan gümüş süslərini. 
- 68 - 
BİR DƏNİZÇİNİN MƏZARI 
ÜSTÜNDƏ YAZILMALI 
 
 
 
Məzarının harda olduğunu bilmək üçün 
Aramaq gərəkdir göylərdə. 
- Bir ulduzdan süzülür sənin ölümün. 
Yoxdur ağırlığı məzar daşının: 
Röya qədər yüngül bir 
Kosmosdur o. - 
İtmiş bilinməzliklərdə. 
Sən, hər nədəsən, 
Göydə, dənizlərdə, torpaqda 
Və ölümdəsən. 
- 69 - 
OD 
 
 
 
İti bir külək keçir 
Gözlərimin közləri üzərindən 
Və alışdırır onları, dönə-dönə, 
  qan içində günəş kimi.  
 
Nə qalxıb enməsi var 
Bu odun! 
Və nə halları! 
Qızmar uyğuları, axşam şəfəqləri, 
Ulduz işıqları və günəşləri! 
 
Sönür ruhum 
Büsbütün, 
Ey şəfəqlər, ey günortalar! 
Alışın və yanın içimdə mənim, 
Və üzərindən iti külək keçən 
Gözlərimdə mənim! 
 
Ah ey dərisiz ətin 
Və dərisiz ruhun 
Möcüzəli gündüzü! 
- 70 - 
XATİRƏLƏRİN 
 
 
 
Sənin xatirələrin! 
Elə tər, elə təzədir ki onlar, 
İslanarkən göz yaşlarımda mənim! 
Kəskin və acı 
Qoxusudur tozlu sarmaşıqların, 
Sulandıqdan sonra! 
- 71 - 
BƏXTİYARLIQ 
 
 
 
Hansı görünməz və qocaman 
Bir ağacda yetişir ey bəxtiyarlıq 
Sənin o yuvarlaq və dolğun meyvələrin 
Ki duyar bunu zaman-zaman ruh da? 
 
Hansı düşüncələrdir sənin budaqların, 
Hansı duyğulardır sənin çiçəklərin, 
Hansı mahnılardır sənin quşların, 
Hansı gülüşlərdir verən sənə qoxunu? 
 
Nədir bəsləyən köklərini? 
Pəncərəmdən girən bu limon kimi 
Hardan gəlirsən və necə 
Ən dərin yerinə evimin  
Və oxşayırsan qəlbimi xəfifcə? 
- 72 - 
MAHNI 
 
 
 
Bir son bahardır ey qızılgül, 
O düşən 
Bir yarpağın! 
 
Ağrılardır bütün ey qız, 
O sənin 
Bir damla qanın! 
- 73 - 
QASIRĞA 
 
 
 
Gurlayaraq harın-harın 
Dartdı məni çılqınca, 
Sanki yelə döndü və toza bütün dünya. 
 
Qurtulum deyə o sıxan 
Və gücü tükənməyən qollarındən 
Atmalı oldum yerə özümü. 
 
İndi bir topa quş kimi uzaqlarda, 
Nə gözəl görünür 
Qırmızımtul  günbatanda! 
- 74 - 
ANLAŞMA 
 
 
 
Söndürməyin işıqları ... 
Qoyun bu pis saatlar keçsin, 
Və gedib gömülsün çiçəklənmiş 
Akasiyası altında duyğuların, 
Və ulduzlu göyləri altında düşüncələrin. 
 
Yaxşı bir alın altında, 
Yaxşı bir ürək altında, 
Ən sonda anlamaq bir-birini, 
Yox buna bənzər bir bəxtiyarlıq. 
Sonra gülər üzlə, tələsmədən 
Dönmək geriyə, 
Və sevinən bir ruhla 
Doldurmaq açılmış çuxurları 
  qızılgüllə, 
Bundadır şübhəsiz  
Sevinci ruhun da. 
- 75 - 
SƏN 
 
 
 
Sən eynisən özünün 
Deyilsən həm də. 
Çalarları kimi mavinin 
Göy üzündə. 
- 76 - 
GECƏ MAHNISI 
 
 
 
Ulduzla göz yaşım 
Bir-birinə toxundular, 
Tək bir göz yaşında 
Tək bir ulduz oldular. 
 
Kor oldum mən, və kar oldu 
Göylər də sevərək. 
Dünyada bir ulduz ağrısı 
Və göz yaşımın işığı qaldı tək. 
- 77 - 
RAHATLANMAQ 
 
Dante 
 
 
Nə bir rahatlanmaq 
Xoş zəhmətlərlə dolu! 
Nə bir üfüq 
Uzanan sonsuzluğun sonuna 
Və açılan bu nəşəli könlümdə! 
 
- Dərinlərdə döyünür o 
Və hər döyüntüsüylə açır 
Tanrısal bir altun xəzinəsini 
Ruhumda. - 
 
Nə bir baxmaq, nə dərin bir dalmaq! 
Seyr etmək hər nədən hər nəyi, 
Böyük bir rahatlıq içində! 
- 78 - 
İÇDƏKİ GÜNƏŞ 
 
 
1 
Bir günəş yanır indi məndə için-için, 
İşıqladaraq mənim günortamı. 
Yaxınlaşır ruhumdakı uzaq dağlar 
Bu işıqla gətirir mənə çiçəklərini.  
 
2 
Artıq dibsiz dərinlərin qaranlığı 
  heç yanda qalmadı, 
Və uşaqlığımda cəhənnəm sandığım 
O xəndək kimi oldu 
 o uçurum da,  
Sonra ah, ey gəncliyim! 
Bir sevda axşamında keçdim oradan 
Və qırmızı qızıgüllər içində gördüm 
    o xəndəyi 
Axşam işıqlarında parıl-parıl. 
 
3 
Hər yana varır indi ruhum! 
Artıq getməyə nə gərək; o hər nədədir! 
- Qaranlıqdan qorxmur daha bu uşaq! - 
 
4 
Ey mənə yaxınlaşan gözəl gecə! 
Bir bilinməzlik qalmayacaq  
  qaranlığında mənə! 
- 79 - 
AXŞAM 
 
 
 
Musiqi səsi, mən orda olmadan ... 
- Nə kədərlidir səslənişi! - 
Bağçanın qızıl parıltısı, göylərin 
Küləyi, son quşların bir neçəsi! 
 
Mən getmirəm, gedə bilmirəm, 
- Musiqi səsi, mən orda olmadan! - 
Mən edə bilmirəm 
Mən gedə bilmirəm 
 sərbəstcə, 
Getmək istəyirəm, ağlayaraq! 
 
Musiqi səsi, mən orda olmadan ...! 
- 80 - 
BİRDƏNBİRƏ 
 
 
 
Birdənbirə 
Açır məni düşüncələr 
Kosmosdan böyük oluram. 
 
İndi artıq 
Hər nə məndədir, 
Ulduzlar, dərin dənizlər,  
Başqa insanların düşüncələri, 
Və bakirə ölkələr 
Bütün ruhumdadır. 
 
Hər nə mənim hökmümdədir, 
Hər nə məndə düşünür, 
Nə olduğumu bilmədən. 
- 81 - 
SEVDA 
 
 
 
Tutqun və mor 
Bir buluddu ürəyim 
Yanan axşam göylərində, 
Göyərmiş, qıvrılmış ağrıdan 
Çaşqın bir işığa bürünmüş 
Od və qızıl içində! 
- 82 - 
İŞIQ 
 
 
 
Eşikdə qudurmuşdu qaranlıq 
  və son külək, 
Oynayırdı soyuq yarpaqlarla. 
 
Günəşlə dolu bir nəşə vardı içərdə, 
Ölümsüz bir duyğu kimi 
Alıb mənimsəmişdi ruhum onu 
Ətimin qarmaqarışıqlığının tam ortasında. 
 
Qıpqırmızı və duru 
Batmaq bilməyən bir günəş. 
- 83 - 
HƏSRƏT 
 
 
 
Ey günəşin işığındakı yaşıl yarpaq! 
Sən bənzəyirsən arzuma; 
Hər nəyin ləzzətini yaşamaq 
Və qalmaq hər nədə ölümsüz olaraq! 
- 84 - 
SƏN MƏNDƏSƏN 
 
 
 
Ey saymaqla qurtarmayan 
Ey özündə olmayan,  
  ey gözəllik!  
Tükənməz bir zövq alım deyə 
Çağırarsan məni sonsuz zənginliyinə! 
Sən məndəsən, dalaram sənin diblərinə, 
Hər anımda bir istək: 
Varmaq, varmaq dərinliklərinə! 
Sən məndəsən, 
Köksümdə səhər şəfəqləri 
Arxamda bir günəş, 
Yanıram, işıqlanıram 
İndi gur bir alovam mən, 
Sən məndəsən, 
Mənəm gətirən gövdənə 
Bu doyumsuz və ölümsüz ruhumu! 
- 85 - 
 
Kitabın qabığındakı şəkil: 
Ximenez və Əndəlis 
Hazırlayanı: 
Fərhud Nayebi 
 
Qaynaqlar: 
Stein und Himmel 
Übertragen von 
Fritz  vogelsang 
Klett-Cotta  
 
Herz, stirb oder singe 
Von Hans Leopold Davi 
