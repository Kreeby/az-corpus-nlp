Məhəmməd Füzuli – Meyvələrin söhbəti 
 
      Bahar fəsli idi. Çöllər, çəmənlər yaşıl don geymişdi. Qış yuxusundan ayılmış      
güllər, çiçəklər min rəngə çalırdı. Lalə elə qızarmışdı ki, elə bil bağrına dağ 
çəkmişdilər. Nərgizgülü bağa girən kimi ətrafına baxıb özünü itirdi. Bənövşə aciz-
aciz boynunu əyib durmuşdu. Qönçələrin açıldığını görən şeyda bülbül sevinir, 
qızılgülə baxıb ah-naləyəbaşlayırdı. Çəmənlərdə yasəmənlərin xoş rəngi, ətri, 
gözəlliyi qəlbə fərəh verirdi. 
     Təbiətin belə gözəl çağında, meyvələrin dilini bilən bir nəfər arif adam bağa 
gəzməyə gəldi. O, bağa girən kimi meyvələrin fəxr edib öyündüklərini gördü. Alça 
deyirdi: 
    - Dünyada mənim kimi gözəl meyvə hanı? Qızdırma xəstəliyinə tutulanların 
şəfası, ağzı acı olanların dəvası mənəm. Bütün həkimlərin dediyi kimi, mən 
başağrısının da dərmanıyam.  
      Alça sözünü deyib qutaran kimi Gavalı hirslənib özündən çıxdı və Alçaya dedi: 
   - Ey əfəl, utanmırsan ki, belə fəxr edirsən? Turşuluqdan dişləri qamaşdırırsan, 
səni yeyən adam ya əzgin olar, ya da iflic. Meyvələr içində səndən yaramazı 
yoxdur. Mənim isə adımı Gavalı qoyublar. Yüz min tərəfə saçılan budaqlarım var, 
dür kimi saf, gah yaşıl, gah qırmızı, gah da zəfəran rənginə çalan meyvələrim var. 
Gilas Gavalının səsini eşitcək ona belə tənə vurdu: 
   - Heç utanıb xəcalət çəkmirsən? Bəsdir özünü bu qədər tərif elədin. Sənin dadına 
baxan adam gərək gündə üş dəfə bal yesin. Mənim əynimdəki gözəl libasım heç bir 
meyvədə yoxdur, dənələrim göydəki ulduzlara bənzəyir. Hər budağım bir sərv 
ağacıdır. Bütün gözəllər mənim həsrətimi çəkirlər.  
   Bu sözləri eşidən ərik qışqırıb dedi: 
   - Gör Gilas necə qudurub! Ey qarğa və sağsağanların yemi! Bu eybilə fəxr edib 
özünü öyürsən? Vücudun bir damcı su ilə sümükdən ibarətdir. Səni yeyən 
ziyandan başqa bir şey görməz. Səni bəsləyən bağban axırda zərərini çəkər. Mənim 
adımı Ərik qoyublar. Gah zümrüd kimi yaşıl, gah da qızıl suyuna salınmış kimi 
sarı oluram. Bağbanlar məni qurudurlar, karvanlar uzaq ölkələrə aparırlar. Hər 
yerdə məni əziz tuturlar, mən xörəklərin dadı, ləzzətiyəm. 
  Əriyin dediyini eşidən Alma acıqlanıb qışqırdı: 
- Ey qurdlu, vərəmli, yaxası yarıq! Sənin paltarın tozludur,özün də torpaq dadı 
verirsən. Xasiyyətini bilə-bilə özünü öyürsən. Səni yeyənin qarnı şişər, bəlaya 
düşər. Mənim isə adımı Alma qoyublar, üzüm al-qırmızıdır, paltarım atlazdandır. 
İki sevgilinin arasında hamıdan məhrəməm. Məclisdə heç kim məni qoyub, başqa 
meyvələrə əl vurmaz. 
 Alma bu sözlərlə öyünməkdə ikən Armud irəli çıxıb dede: 
  - Ey şeytan kimi fəsad törədən! Tərifə layiq olsaydın, adın alma yox, al olardı. 
Mənim adımı isə Armud qoyublar. Yaxşı xasiyyətim var, nuşcanlıqla yeyərlər. Hər 
xəstəyə şəfa, hər dərdə dəvayam. 
  Armud özünü hey tərifləyirdi. Birdən Üzüm onun səsini eşidib qəzəbləndi və 
Armuda belə dedi: 
- Ey qarnının qurdundan rəngi saralmış, ey zəiflikdən başı yekəlmiş! Özün dərdli 
olduğun halda, özgələrə necə əlac edərsən? Keçəl dərman bilsəydi, öz başına 
yaxardı. Əvvəlcə get öz dərdini sağalt, sonra da başqalarına şəfa ver. Mənim adımı 
isə Üzüm qoyublar. Səbz, kişmiş, mövüc məndən olur. Meyvələr içində mən 
hamıdan əzizəm. Turşu da məndən olur, halva da, şərab da. Kef  məclislərinin 
ziynəti də mənəm, mən! 
  Heyva bu danışığı eşidən kimi hirsindən sapsarı sarldı.Üzümə dedi: 
 - Ağzını yum! Səndən hazırlanan şərabı içən adamın həm pulu gedər, həm abır-
həyası, axırda hamının gözündən düşüb müflis olar, qəmə, qüssəyə batar. Ləzzət də 
desən məndədir,dad da, yaxşı ad da. Bütün bağ və bağçanı mənim ətrim bürüyüb: 
məni bəzək üçün taxtalara düzür, hər bir ölkəyə aparıb, gözəllərə töhfə verirlər. 
Heyvanın öyündüyünü eşidən Narınc dilə gəldi: 
 - Ay yazıq, utanmırsan belə  sözlər danışırsan? Özündən xəbərin yoxdur, 
acığından rəngin saralıb? Hamı sənə rişxənd edir, sən isə özünü tərifləyirsən. 
Qarnın qurdla dolub, bədənin qurdlara məskən olub, mənim isə adımı Narınc 
qoyub, əynimə elə gözəl paltar geydiriblər ki, həmişə bu paltarımla fəxr edirəm. 
Elə bircə şəklimə baxanın xoşu gələr. 
   Turunc dilləndi:  
 - Ey ağılsız Paltar nədir ki, onunla fəxr edirsən? Eşşəyin üstünə zərli, naxışlı palan 
qoymaqla çönüb  adam olmaz. Rəngim həmişə yaşıldır, görkəmim təzə. 
     Bu sözləri eşidən Nar, Narınc ilə Turuncun fəxr etdiklərinə gülüb dedi: 
 - Bu mə”nasız danışıqlar, puç arzular nədir? Rəngə qalsa, mənim meyvəmin, 
çiçəyimin rəngi hamıdan əladır. Tərifəlayiq bir şey varsa, o da mənim 
turşaşirinliyimdir. Mən özümü tərifləyib deyirəm ki, Narınc ilə Turunc nökərim, 
heyva ilə Alma isə qulluqçularımdır. 
    Nar özünü bu cür tərif etməkdə ikən bağda Xurma bunları eşitdi. Narın üstünə 
qışqırıb dedi: 
- Az tə”riflə özünü, sən buna layiq deyilsən! Amma mən bütün Ərəbistanda və 
sair yerlərdə  məşhuram, məni Misir və Şam ölkələrindən hər yerə sovqat 
aparırlar. Məni o qədər xoşlayırlar ki, cürbəcür adlarla şağırlar.  
Xurma özünü tərifləyib qutaran kimi, Badam qeyzlə nərə çəkib ona dedi: 
 - Ey səyyah Xurma, sənin pisliyin elə ondadır ki, heç vaxt bir yerdə qərar 
tutmursan, gah bağdadlı olursan, gah da isfahanlı. Sənin bu tərifini eşidib lap 
əridim. Mənim isə o qədər yaxşı xasiyyətlərim var ki, sadalamağa utanıram. 
Abinabat, noğul, halva məndən hazırlanır.  
Püstə bunları eşidib ağzını açdı. Badama bu sözlərlə sataşdı: 
 - Ey kinindən ağzı yumulu, arından üzü örtülü Badam! Sənin səxavətin az, 
xəsisliyin çoxdur. Minlərcə daş dəyməyincə sınmırsan. Mənim isə, qönçə kimi 
ağzım açıqdır. Məni yemək istəyən əziyyət çəkməz. 
    Bundan sonra Fıstıq, İydə, Şabalıd, Fındıq, İnnab, Tut, Albalı, Əncir, Zoğal, 
Qoz, Lumu sözə başlayıb hərəsi özündən bir əfsanə danışdı. Şaftalı deyirdi 
padşaham. Fıstıq deyirdi ki, ulduzlar içində Ayam. Qoz deyirdi mən şaham. Fındıq 
deyirdi şahənşaham. Lumu deyirdi mən bu bağın sevimlisiyəm. Şabalıd deyirdi 
pəhlavanam. Əncir deyirdi dünyada məhşuram. İnnab deyirdi gözələm. Zoğal 
deyirdi... Albalı da özünü tə”rifə başladı, Tut da tuti kimi dil-dil ötdü. 
     Dincəlib ləzzət almaq üçün bağa səyahətə gəlmiş arif adam bu səs-küyü eşidib 
orada qalmaq istəmədi, evinə qayıdarkən yolu bostana düşdü. O, bostanı elə bir 
vəziyyətdə gördü ki, az qaldı bağrı çatlasın. 
Burada Xiyar özünü tə”rifləyir, təcürbə və bacarığından danışıb deyirdi: 
 - Mən ürək yanğısının dərmanıyam, məni yeyənlərin ürəyini sərinlədirəm. 
Bunu eşidən Gərmək üzünü Xiyara tutub dedi: 
 - Ay zalım, bu tərif nədir eləyirsən? Sənin bircə quru addan başqa nəyin var? 
Camış əti səndən dadlıdar. Tərifə mən layiqəm ki, həm xəstələrə şəfa, həm ürəklərə 
səfa verirəm! 
   Gərməyin tərifini eşidən Qarpız el nərə çəkdi ki, dəniz kimi cuşə gəldi. O dedi: 
 - Məgər bu xasiyyətlər məndə yoxdur? Mən dərdlərə şəfa, gözlərə işıq verirəm. 
Qızdırma və başağrısının dərmanıyam. Rəngim qırmızı, suyum saf və şirindir. 
Bunları eşidən Qovun hiddətləndi. Qarpıza verdiyi vəzirliyi, Gərməyə verdiyi 
vəkillik mənsəbini əllərindən aldı. Xiyarı mülazim, Şamamanı xadim rütbəsindən 
qovdu və bostançıya əmr etdi ki, bunların cəzasını versin. Xiyarın qabığını 
soydurub, ixtiyarını əlindən aldı. Gərməyə bir neçə yerdən yara vurub parçalatdı. 
Qarpızı ortadan böldü, Şamamanı bir kənara atıb dedi: 
- Bu bostanda sizin şahınız mənəm! Ətrimin, dadımın tayı-bərabəri yoxdur! 
        Xülasə, Qovun özünü o qədər təriflədi ki, axırda özü-özünə hirslənib başını 
yardı. Bunu görən səyyah bostanda qalmaq istəmədi. Bu  dünyanın işlərinə heyrət 
edib, lovğalananlara gülüb yoluna düzəldi. 
 
 
       
 
 
 
