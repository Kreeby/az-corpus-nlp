GÜLZAR İBRAHİMVA 
 
Göy qurşağı qardaşlarının yeddi nağılı 
 
Günəşlə göy qurşağı qardaşlarının söhbəti 
Göyoğlanın hekayəti 
Ağoğlanın hekayəti 
Qaraoğlanın hekayəti 
Qırmızın hekayəti 
Yaşılbaşın hekayəti 
Çəhrayın hekayəti 
Sarıoğlanın hekayəti 
 
Günəşlə göy qurşağı qardaşlarının söhbəti 
(Nağıl) 
Göy qurşağı qardaşlarının yeddi nağılı 
Biri var idi, biri yox idi, bir yer var idi, bir də göy. Yerdə olanlardan sizə çox 
danışmışam, gəlin indi görək göylərdə nələr baş verir. 
Bir gün göylər şahı olan Günəş, ulduzları, yeddi 
doğma qardaş olan göy qurşağını bir yerə yığıb onlara deyir: 
-Müqəddəs Tanrımızın hökmünə görə bütün yeri, göyü Günəş işıqlandırmalı və 
qızdırmalıdır. Amma dünya get-gedə dəyişir. Yer od tutub yanır. İndi yerdən qalxan 
alovun istisi, Günəşin istisindən çoxdur. Yanğınların istisi göyə ucalır, tüstüsü göz 
çıxarır. Qırmızı, sarı rəngli alovlardan başqa yerdən yaşıl rəngli alov da qalxır. Bu 
onu göstərir ki, bəzi məmləkətlərdə adam da yandırırlar. 
Hökmdarlar bir-birləri arasında müharibələr aparır, obalara od vurub yandırırlar. 
Bütün dünyaya heyvani bir hökmranlıq yayılıb. Güclülər gücsüzləri məhv edirlər. 
Gözlərini qan tutmuş bəzi hökmdarlar insan qırğınlarından yorulmurlar. Canlı 
adamlar tonqallarda diri-diri yandırılır. Min bir əziyyətlə əkib-becərilən taxıl 
zəmilərinə od vurulur, təbiətin illər boyu əkib-becərdiyi meşələr rəhmsizcəsinə 
yandırılır. Yerdən püskürən alov az qalır Günəşə çatsın. Yerdə olan haqsızlıqlar, 
qanlı müharibələr aman vermir ki, biz burda rahat qalaq. Mən bütün bunlara çarə 
etmək, qan-qadanı azaltmaq üçün yeddi göy qurşağı qardaşlarını yerə göndərmək 
istəyirəm. 
Mənim rəngli oğullarım! Siz Yer səltənətinə gedib orada əmin-amanlıq 
yaratmalısınız. Öz mehribanlığınızdan yerdəkilərə də verməlisiniz ki, onlar bir-
birləri ilə mehriban davransınlar. Hər yana ədalət toxumu səpməlisiniz. 
Hərəniz bir ölkəyə gedin, orada qan tökülürsə, qarşısını alın. İnsanlar bir-birlərini 
qırırlarsa, qoymayın. 
Xain, acgöz, tamahkar, riyakar, dünyaya ağalıq iddiasında olan adamların ürəkləri 
yuyulmalı, onlar bu pis naxoşluqdan sağalmalıdırlar. Həmin adamları bu çirkin 
əməllərdən çəkindirmək, azğınlaşmışları yoluna qoymaq üçün siz, əlinizdən gələni 
etməlisiniz. 
Qardaşlar arasında ən böyük qardaş sayılan Göy rəng Günəşin qarşısında baş 
əyib dedi: 
-Ey aləmi işıqlandıran, və isidən Günəş ana! Biz heç vaxt sənin sözündən 
çıxmamışıq. Bu gün də sənin dəyərli fikirlərinlə biz hamımız razıyıq. Yerdən qalxan 
müharibələrin, amansızlıqların qara tüstüləri göydə bizim də rəngimizi dəyişib. 
Mənim göy rəngim az qalır ki, boz rəngə çevrilsin. Mən və mənim qardaşlarım 
sənin bütün əmrlərini yerinə yetirməyə hazırıq, təki dünyamız öz rəngində qalsın. 
Günəş razılıqla başını tərpətdi. Sonra üzünü Sehr ulduzuna tutub dedi: 
-Sehr ulduzu! Bu gündən göy qurşağı qardaşlarının qiyafəsini dəyişib, insan 
qiyafəsinə çevirərsən. Onlara insan düşüncəsi, insan kamilliyi bəxş edib, yerə 
göndərərsən. Qardaşların hərəsini üstünü qara duman almış, qarmaqarışıqlıq olan 
bir məmləkətə göndər ki, orada nizam yaradıb, qan-qadanın qarşısını alsınlar. 
Sehr ulduzu Günəşə «bəçeşm» deyərək, onun 
tapşırıqlarını yerinə yetirməyə başladı. Əvvəlcə qardaşları bir-birindən ayırıb, onları 
insan simasına saldı. Onlara insan dili, insan kamilliyi bəxş etdi. 
Bundan sonra Sehr ulduzu göyün rəngində olan göy qurşağına Göyoğlan, sonrakı 
qardaşa Ağoğlan, qara rəngli göy qurşağına Qaraoğlan, qırmızı rəngli göy 
qurşağına Qırmız, yaşıl rəngli göy qurşağına Yaşılbaş, çəhrayı rəngli göy 
qurşağına Çəhray, axırıncı sarı rəngə isə Sarıoğlan adları qoydu. Sonra isə 
qardaşların hərəsini üstündə daha çox qara duman olan bir məmləkətə yolladı. 
Gün keçdi, vədə tamam oldu, göy qurşağı qardaşları qayıdıb gəldilər. Onların 
görkəmi çox pis vəziyyətdə idi. Qardaşların rəngi solmuş, onlar əvvəlki kimi şölə 
saçmırdılar. 
Günəş qardaşların başına gələnləri öyrənmək üçün birinci üzünü göylər oğlu 
Göyoğlana tutdu: 
-Göyümüzün göy rəngi, ən gözəl göy qurşağı ! De görüm getdiyin yerdə nələr 
gördün? İnsanların arasında başına nələr gəldi ki, rəngin belə bozardı? Getdiyin 
məmləkətdə qan-qadanı silə bildinmi? Kimlərə ümid verdin? Kimlərə həyat verdin? 
Kimləri məyus etdin? Özünə dostmu qazandın, yoxsa düşmən? Çörək verməyəmi 
bais oldun, yoxsa çörək almağa? Əhli məmləkət sənin gəlişindən şad oldumu, 
yoxsa yasa batdımı? 
 
Göyoğlanın hekayəti 
(Nağıl) 
Birinci qardaş Göyoğlan Gəncə məmləkəti haqqında hekayətinə belə başladı: 
-Müqəddəs Günəş ana! Mən göylərdən od-alovu, tüstünü, dumanı təmizləmək 
üçün üstünü qara duman almış Gəncə məmləkətində oldum. 
Gördüklərimdən dəhşətə gəldim. Kaş ki, görər gözlərim kor olaydı, belə dəhşəti 
görməyəydim. Kaş ki, eşidər qulaqlarım kar olaydı belə nankorluq haqda 
eşitməyəydim. 
Məmləkət od tutub yanırdı. El-oba qan ağlayırdı. Hər yan xarabalığa çevrilmişdi. 
Kimdən nə soruşdumsa, mənə cavab verən olmadı. Hamı qaçhaqaçda idi. 
Bir də gördüm ki, bir kişi başını dayayıb şəhərin bir tay qalmış darvazasına, hönkür 
çəkib ağlayır. Ona yaxınlaşıb soruşdum: 
- Ey allah bəndəsi, nə baş verib bu məmləkətdə ki, 
hər tərəf od tutub yanır, hamı təlaş içərisində o tərəf, bu tərəfə qaçır? Bu 
qaçhaqaçda bəs sən niyə başını dayamısan bu tay qalmış darvazaya, zülüm-
zülüm ağlayırsan? Bütün bunlardan məni agah et, mən göylərin oğluyam, adım da 
Göyoğlandır. Ruhumda müqəddəslik var, bəlkə bu başıbəlalı məmləkətin 
camaatına köməyim dəyə bildi. 
-Ey Göyoğlan ! Ruhundakı müqəddəslik qarşısında baş əyirəm. Amma mənim 
elimə, obama indi heç kəsin köməyi dəyə bilməz, - deyə kişi gözlərinin yaşını 
dayanmadan tökdü. 
-Ümidini Tanrıdan qırma ! Başına gələnləri mənə də danış. Peşiman olmazsan. 
Əvvəlcə de görüm, sən kimsən, niyə sənin məmləkətin bu haldadır? – soruşub, 
kişinin gözlərini sildim. 
Kişi el-obasının başına gələn müsibətləri 
danışmağa başladı: 
-Üzünün nurundan qəlbi təmiz adama oxşayırsan. Geyimindən qərib qonağa 
bənzədirəm səni. Qərib, bil və agah ol. Bizim Gəncə məmləkəti həmişə çox gözəl 
və zəngin bir diyar olub. Dörd bir tərəfimizdə yaşayan acgöz qonşu hökmdarlar 
onun var-dövlətini ələ keçirmək üçün daima müharibələr edib, camaatımızı qırıblar. 
Bax, indi qırdıqları kimi. Tayı-bərabəri olmayan şəhərimizi dağıdıblar, bax, indi 
dağıtdıqları kimi. 
Mən ustayam. Adım İbrahim Osmandır. Cavanlıqdan bəri sidq ürəklə 
məmləkətimizi əllərimin zəhmətilə bəzəmişəm. Yeddi-səkkiz il öncə Gəncəmiz 
bəzəkli gəlinə bənzəyirdi. İndi isə gördüyün gündədir. Bax, indi bir tayı qalmış 
dəmir darvazanı da mən bu sınmış əllərimlə bura bərkitmişəm. Onun üstünün 
bəzəklərini min bir həvəslə işləmişəm. Gecələri yatmamışam, gündüzləri 
dincəlməmişəm, gözəl məmləkətimizi pis niyyətlə gələnlərdən qorumaq üçün bu 
darvazanı düzəltmişəm. 
Məmləkətimizin üstündə çox davalar olub, çox 
qırğınlar olub, qonşu məmələkətin gürcü çarı Demetrenin və onun əsgərlərinin 
qəddarlığı isə elimə-camaatıma lap dağ çəkib. Qulaq as, danışım, sən də bil. 
Bu gün bir ay olar ki, başımıza müsibət gəlib. Məmləkətimizdə böyük zəlzələ olub. 
Torpaq aralanıb, üç yüz minə qədər adamımızı udub. Camaat özünə gəlməmiş 
gürcü çarı məmləkətin üstünə qoşun göndərib ki, şəhəri talan edib, qənimət əldə 
eləsinlər. Bütün varımızı-dövlətimizi yığıb-yığışdırıblar. Apardıqları azmış kimi 
acgöz gürcü çarının əmri ilə əsgərlər bu darvazanın da bir tayını çıxarıb aparıblar. 
Usta elə ağlayırdı ki, gözlərindən elə bil yaş əvəzinə qan tökülürdü. Mən baxdım ki, 
dəmir darvazanın naxışları doğrudan da çox gözəldir. Darvazanın üstündə xırda-
xırda naxışlarla biri-birindən gözəl mələklərin əksi işlənmişdi. Amma mənim üçün 
maraqlı idi ki, niyə qarətçilər qapının təkcə bir tayını aparıblar, ona görə də ustanın 
sözünü kəsdim: 
-Bəs onlar nə əcəb qapının təkcə bir tayını aparıblar, o biri tayına dəyməyiblər? 
Usta İbrahim Osman dedi: 
- Qapının bu tayının bəndini torpağın çox dərininə basdırmışam deyə, onu çıxarda 
bilməyiblər. Göyoğlan, eşit, mən müsibətimizin gerisini sənə nağıl edim. 
Mən ustanın dərdinə qulaq asmağa başladım. O, dərindən ah çəkib, söhbətini 
davam elədi: 
-Zəlzələdən sonra məmləkətin ən hündür dağı, Kəpəz dağının bir tərəfi uçub, Ağsu 
çayının qarşısını bağlayıb. İndi o çay mənim elimə axmır, yurdum susuz qalıb. Çay 
axan səmtini dəyişib qonşu məmləkətə döndərib. Başı müsibətlər çəkmiş 
camaatımız bir tərəfdən də susuz qalıb. Bir-iki günə yəqin zəlzələdən, 
müharibədən sağ qalanlar susuzluqdan qırılmağa başlayacaqlar. 
Bax, başımıza gələn müsibətlər bunlardır, mən buna görə hönkür-hönkür 
ağlayıram. Bilirəm ki, bu bəla bizlərə Tanrıdan gəlib, heç bir bəndə bizə kömək 
eləyə bilməz. 
Məni də ağlamaq tutdu, ürəyi nazik bu qocanın titrəyən, qiymətli əllərindən tutub 
dedim: 
-Usta, mən əlimdən gələni edəcəyəm ki, sənin elinə, camaatına köməklik göstərim. 
Mənim sözlərimdən o, bir az da kövrəldi. Sonra mən üzümü göylərə tutub Sehr 
ulduzunu çağırdım və bu məmləkətə kömək üçün ondan sehr istədim. Hər şeyi 
İbrahim Osmanın danışdığı kimi ona danışdım. Sehr ulduzu qəzəbləndi: 
-Mən elə bu zamandan sehr duası oxuyub Gəncə məmləkətinə qonşu olan bütün 
məmləkətlərin bərəkətlərini alıb bu yurdun üstünə tökəcəyəm. Qoy onların acgöz 
camaatı ömürləri boyu dayanmadan işləsinlər, amma heç bir var-dövlət sahibi 
olmasınlar. Gəncə məmləkəti isə günü-gündən varlansın, acgöz qonşuları onlara 
baxıb paxıllıqdan yansınlar. Camaatın isə susuz qalmaması üçün böyük bir göl 
yaradacağam. 
Mən məətəl-məətəl Sehr ulduzuna baxdım: 
-Əgər su axıb başqa məmləkətə gedirsə, sən gölü necə yaradacaqsan? 
İndi görərsən, deyib Sehr ulduzu par-par parıldadı. Bu vaxt uzaqdan görünən 
hündür bir dağ iki yerə bölünüb aralandı. 
-Bu bizim ən hündür dağımız - Kəpəz dağıdır. Ey sehrli varlıqlar, mənə deyin 
görüm, niyə Kəpəz dağı iki yerə bölündü, - deyə İbrahim Osman soruşdu. 
Sehr ulduzu cavab verdi: 
-İki yerə bölünmüş Kəpəz dağı indi Ağsu çayının axan səmtini dəyişəcək və orada 
böyük bir göl əmələ gələcəkdir. Həmin göl də daşanda sənin məmləkətinə 
axacaqdır. Bununla da camaat susuz qalmayacaq. 
Bundan sonra Sehr ulduzunun bütün dedikləri bir anda baş verdi. Kəpəz dağının 
uçulduğu yerdə elə bil tufan başladı ki, yerin torpağı göyə sovruldu. Torpağı 
sovrulmuş yerdə böyük boş yer yarandı. Çayın suyu axıb həmin boş yerə 
tökülməyə və oradan da məmləkətin məhəllələrinə axmağa başladı. 
Usta İbrahim Osman suyu görən kimi sevincək oldu və mənim əllərimdən tutub 
öpdü, minnətdarlıq bildirdi: 
-Mənim elimi susuzluqdan qurtardığına görə çox sağ ol, ey nəcib cavan. Bir də izn 
ver, bu gölün adını sənin adınla Göy-göl qoyum. 
Mən razılığımı bildirdim. İbrahim Osmanla görüşüb ayrıldım. Ayrılanda ona 
məmləkətlərində bir daha qara günlər olmamasını arzuladım. 
Mənim gördüklərim bunlar oldu, Günəş ana, kaş ki, görməz olaydım. Eşitdiklərim 
bunlar oldu, Gözəl ana, kaş ki, eşitməz olaydım. 
-Düz deyirsən, Göyoğlan, bu məmləkətin başına gələnlər mənim də qəlbimi 
göynətdi. Sən çox düzgün eləmisən ki, onları susuz qoymamısan. Mən öz istimi bu 
məmləkətin üstündən heç vaxt əskik eləməyəcəyəm. Qoy bizim müqəddəs 
ulduzlarımız da də bu məmləkətin camaatının başı üstündə olsun. 
Qoy Ulu Tanrı özü də Gəncə elinin həmişə başının üstündə olsun, onu pislərdən, 
xainlərdən və acgözlərdən qorusun! 
 
 
Ağoğlanın hekayəti 
(Nağıl) 
Bundan sonra Günəş üzünü Ağoğlana tutdu: 
-Göyümüzün ağ rəngi, yaraşıqlı göy qurşağı Ağoğlan! De görüm, getdiyin yerdə 
nələr gördün? İnsanların arasında başına nələr gəldi ki, rəngin dəyişdi? Getdiyin 
məmləkətdə qan-qadanı silə bildinmi? Kimlərə ümid verdin? Kimlərə həyat verdin? 
Kimləri məyus etdin? Özünə dostmu qazandın, yoxsa düşmən? Çörək verməyəmi 
bais oldun, yoxsa çörək almağa? Əhli məmləkət sənin gəlişindən şad oldumu, 
yoxsa yasa batdımı? 
İkinci qardaş Ağoğlanın romalıların karfogenlilərlə müharibəsi haqqında hekayəti 
-Cahanı nurlandıran ana! Səndən qeyrisi məni belə bir buyruğa göndərsəydi, mən 
ölümümə razı olardım, amma belə qəddar insanların arasına getməyimə razı 
olmazdım. Qulaq asın, başıma gələnləri sizə nağıl edim. 
Mən, üstünü ən çox qara duman almış Roma 
məmləkətinə yollandım. Roma hökmdarı müharibə edərək, başqa yurdları viran 
qoymaqdan yorulmaz, var-dövlət yığmaqdan doymazdı. Onun Varron adlı 
qaniçməkdən doymayan bir qoşun başçısı var idi. O, hər dəfə müharibədən 
qayıdanda ölkəsinə minlərlə əsir gətirər, onları qula çevirərdi. Ölkə camaatını 
müharibələr bezdirmişdi. 
Bunula belə, Roma hökmdarı yenə də növbəti müharibəyə hazırlaşırdı. 
Bir gün şahın carçısı car çəkir ki, sübh tezdən bütün kişilər bir nəfər kimi qoşun 
başçısının yanında olsunlar. Bunu eşidən camaatın fəryadı göyə yüksəlir. Arvadlar 
ağlamağa, şivən qoparmağa başlayırlar. Amma bu ah-vayın heç bir köməyi olmur. 
Sübh tezdən məmləkətin döyüşə bilən bütün kişiləri meydana toplaşırlar. 
Roma qoşunları karfagenlilərlə müharibə etməyə, onların torpaqlarını almaq üçün 
hücuma keçməyə hazırlaşırdı. 
Karfagenlilər dinc yaşamağı xoşlar, qonşu ölkələrlə də mehriban münasibətlər 
saxlamağa çalışardılar. Onlar müharibəyə hazır deyildilər və qoşunları da 
romalılardan çox az idi. 
Müharibə istəməyən karfagenlilərin başçısı Roma hökmdarına xəbər göndərir ki, 
nahaq yerə qan tökülməsi hələ heç bir hökmdara şan-höhrət gətirməyib. Nə qədər 
ki, gec deyil, bu yoldan geri dönsün. 
Amma Roma hökmdarı bu xahişə məhəl qoymadan karfagenliləri döyüşə çağırır. 
Mən o vaxt yetişdim ki, hər iki qoşun İtalyano şəhərinin Kanna kəndində üz-üzə 
dayanmışdılar. Onlar döyüşün başlanması əmrini gözləyirdilər. Mən əvvəlcə Roma 
hökmdarına və onun qoşun başçısı Varrona yaxınlaşdım və dedim: 
-Ey böyük hökmdar! Mən göylər oğluyam, göylərdən gəlmişəm. Məqsədim qan-
qadanı dayandırmaq, adamlara kömək etməkdir. Yerləri və göyləri ah-nalədən 
qorumaqdır. Bilmək olarmı ki, müharibə etməkdə sizin məqsəd-məramınız nədir? 
Roma hökmdarı mənim sözlərimə uğunub getdi. Cavabı isə qoşun başçısı Varron 
verdi: 
-Roma hökmranlığından başqa dünyada heç bir 
hökmranlıq olmamalıdır. Karfagenlilər isə bizə itaət etmək istəmir, torpaqlarını öz 
xoşları ilə bizə vermək istəmirlər. Buna görə də onlar bizim qulumuza 
çevrilməlidirlər. 
Mən onları bu səhv addımdan çəkindirmək istədim: 
-Bəlkə nə qədər ki gec deyil, bu nahaq qan tökməni dayandırasınız? 
Sözlərimdən qəzəblənən Varron qılıncı mənim başım üstünə qaldırıb dedi: 
-Sən öz sözlərinlə bu muharibədə birinci qurban olmağa layiqsən! 
Elə qılıncı başıma endirmək istəyəndə bu vaxt Sehr ulduzu vaxtında mənim 
köməyimə çatıb, məni yox elədi. 
Sonra mən karfagenlilərin hökmdarının hüzurunda baş əyib dedim: 
-Ey böyük hökmdar! Mən göylər oğluyam, göylərdən gəlmişəm. Məqsədim qan-
qadanı dayandırmaq, adamlara kömək etməkdir. Yerləri və göyləri ah-nalədən 
qorumaqdır. Bilmək olarmı ki, müharibə etməkdə sizin məqsəd-məramınız nədir? 
Hökmdar olmağına baxmayaraq, o da mənə baş əydi və dedi: 
-Əgər sən həqiqətən də göylər oğlusansa, sən müqəddəssən, mən və mənim 
qoşunum sənin qarşında baş əyirik və sənə əyan edirik ki, bizim müharibədə bircə 
məqsədimiz var. Üstündə gəzdiyimiz və əkib-becərdiyimiz torpaqlarımızı 
düşməndən qoruyaq. Biz onlardan çox azıq. Amma qırılsaq da gərək torpağımızı 
qoruyaq. Qoy göydəki Tanrımız bizi qorusun. 
Bu sözləri eşidəndən sonra mən Sehr ulduzundan xahiş etdim ki, göydəki ulduzları 
karfagenlilərin başları üzərinə səpələsin. 
Özüm isə göylərə qayıdıb oradan bu dəhşətə tamaşa elədim. Döyüş cəmi bircə 
gün çəkdi. Çox qüdrətli roma əsgərləri bu döyüşdə yetmiş min əsgərdən əlli minini 
bircə gündə itirdilər. 
Karfagenlilər döyüşdən qalib çıxdılar. Dünya 
hökmdarları bu müharibəyə möcüzə kimi baxdılar. 
Həmin gündən darmadağın olan Romalıların daha heç bir ölkəyə hücum etməyə 
gücləri qalmadı. Başqa ölkələrin canı da bu qaniçənlərdən qurtardı. Bizim də 
göylərimiz ərşə qalxan müharibə tüstülərindən təmizləndi. 
Cahana nur verən ana! Mən özümü bəxtiyar sanıram ki, sənin tapşırığını yerinə 
yetirdim. 
Günəş Ağoğlanın hekayətindən sonra qəmgin oldu. 
Ağoğlan soruşdu: 
-Niyə kefin pozuldu, Günəş ana? 
-Gör bircə günün içərisində nə qədər adam məhv oldu. Bir acgöz hökmdarın 
ucbatından. Sən düz eləmisən ki, ulduzları karfagenlilərin başlarının üstünə 
səpmisən. Başqa çarə yox imiş. Romalılar qalib çıxsaydılar, karfagenliləri qıracaq, 
sonra isə başqa ölkəyə hücum edəcəkdilər. 
Günəş məyus-məyus üzünü göylər oğlu Qaraoğlana tutdu: 
-Sakit gecələrimizin qara rəngi, Qaraoğlan ! De görüm, getdiyin yerdə nələr 
gördün? İnsanların arasında başına nələr gəldi ki, rəngin belə bozardı? Getdiyin 
məmləkətdə qan-qadanı silə bildinmi? Kimlərə ümid verdin? Kimlərə həyat verdin? 
Kimləri məyus etdin? Özünə dostmu qazandın, yoxsa düşmən? Çörək verməyəmi 
bais oldun, yoxsa çörək almağa? Əhli məmləkət sənin gəlişindən şad oldumu, 
yoxsa yasa batdımı? 
 
Qaraoğlanın hekayəti 
(Nağıl) 
Üçüncü qardaş Qaraoğlanın atəştpərəstlik haqqında hekayəti: 
-Müqəddəs Günəş! Mən göyümüzü od-alovdan qurtarmaq üçün, üstünü qara 
buludlar almış İran məmləkətində oldum. İran əhli atəşpərəst idilər və ilahi qüvvə 
saydıqları oda səcdə edirdilər. Camaat dünyada bütün olanları və olacaqları odla 
bağlayır, gecə və gündüz oda dua edirdilər. 
Onlar deyirdilər ki, Od Ahura Mazdanın (Hürmüzdün) oğludur və o müqəddəsdir. 
Əgər kimsə odu söndürərdisə, o adam müqəddəs «Ahura Mazdanın oğlunu 
öldürən» sayılardı. Həmin adam dinsiz kafir kimi tanınar və onun özünü tonqalda 
yandırardılar. 
Hətta ölkədə hər hansı bir yerə od düşüb yansa belə, həmin odu heç kəs 
söndürməz, bunu günah sayardılar. 
İran məmləkətində hər külfətin istidə də, soyuqda da evində və həyətində ocaq 
yanardı. Daima yanan ocaq külfətin müqəddəs piri sayılardı. Ocaq sönərsə, həmin 
külfət yasa batar, qara geyinərdi. 
Məmləkət əhli ocağı sönən adamlara Ahura 
Mazdanın xoşu gəlmədiyi adamlar kimi baxardılar. Belə adamlar pis niyyətli 
adamlar sayılar, onları heç kəs xeyrinə, şərinə çağırmazdı. 
Bunun qorxusundan camaat var gücləri ilə çalışardılar ki, ocaqları sönməsin. Onlar 
gecə-gündüz ocağın keşiyini çəkər, onu sönməyə qoymazdılar. Meşələr qırılıb 
yandırılar, nahaqdan tüstülənən ocaqlar isə yerdə camaatın gözlərini kor edərdi, 
göydə də bizim. 
Mən hal-qəziyyəni İran hökmdarına danışmaq üçün onun yanına getdim. Hər şeyi 
açıb, ona danışdım. O, mənə axıra qədər qulaq asdı. Mən yəqin hökmdar məni 
başa düşdü, deyə ürəyimdə sevindim. Elə bu vaxt o ayağa qalxıb, cəllada əmr 
elədi: 
-Cəllad, bu dinsizi, kafiri diri-diri odda yandırın. Qoy bilsin ki, bizim od 
müqəddəsdir, kimsə onun müqəddəsliyinə şəkk gətirə bilməz. 
Sən isə göydən gəlmiş cavan, əgər dediyin düzdürsə, doğrudan da sən göylər 
oğlusansa, qoy onda göylər sənin imdadına çatsın. 
Mən sonra nə dedimsə, nə danışdımsa da, heç kəs məni eşitmədi. Elə istəyirdim 
ki, Sehr ulduzunu köməyə çağırım, bir də onu gördüm ki, ağzımı möhkəm 
bağladılar. Məni meydana apardılar. Orada böyük bir tonqal qaladılar ki, məni 
yandırsınlar. 
Hökmdarın carçısı car çəkib hamını meydana çağırdı. Hamı tez bir vaxtda 
meydana yığışdı. 
Eşitdiyimə görə hökmdarın çox ağıllı bir qızı var idi. Adı da Sepidə idi. O, atasının 
hüzurunda baş əyib ona dedi: 
-Mehriban ata! Gəl sən bu cavanı odda yandırma. Bəlkə oğlan düz deyir, 
göylərdən gəlib? Əgər göylərdən gəlibsə, onu yandırmaq olmaz, o müqəddəsdir. 
Göylərin qəzəbinə gələrik. 
Hökmdar sevimli qızı Sepidənin də sözünü eşitməyib, dediyinin üstündə durdu: 
-Mən onu edam etməsəm, Ahura Mazdanın bizə qəzəbi tutar. O, kafirdir, dinsizdir. 
Bu cavanı kafirlər bilə-bilə göndəriblər bizim məmləkətə ki, bizim odumuz-ocağımız 
sönsün, bütün atəşpərəstlər məhv olsun. Onu mütləq tonqalda yandırmaq lazımdır. 
Cəllad, dayanma, əmr edirəm, tez onu at tonqala! 
Yekəpər cəllad və onun köməkçiləri məni bir yoğun ağaca sarıdılar. Sonra isə 
həmin ağacı yerə sancılmış iki ağacın üstünə qoydular ki, mən yaxşıcana yana 
bilim. Daha sonra mənə od vurmaq üçün tonqaldan yaxşı alışıb yanan odunlardan 
götürdülər ki, gətirib mənim altıma qoysunlar. Bu vaxt leysan bir yağış başlayıb, 
tonqalı söndürdü. 
Meydana yığışanlar bu işə məətəl qaldılar. Çünki burada yağış çox az-az yağardı. 
Hamı qaçdı öz həyətinə ki, görsün ocağı sönüb, yoxsa yanır. Ocaqlar sönmüşdü 
deyə, hamı yasa batdı. 
Səhərisi günü Hökmdarın tapşırığı ilə yenə də hamı meydana toplaşdı. Bu dəfə də 
eyni hadisə təkrar oldu. Amma bu dəfəki yağış dünənkindən də çox yağdı. 
Camaatın həyətlərində təzədən qaladıqları ocaqlar da söndü. Üçüncü gün eyni 
vaxtda yağış yağanda şahın nurani vəziri irəli çıxıb dedi: 
-Qibleyi-aləm və əhli İran! Bu cavan müqəddəsdir və o həqiqətən də dediyi kimi 
göylərdən gəlib! Bu bizi Yaradanın elçisidir. Bu cavanı biz incitdiyimizə görə o, 
bizim müqəddəs saydığımız odu söndürdü. Yəqin od daha bizim ona səcdə 
etməyimizi istəmir. Mən bu gündən oda səcdəmi dayandırıram. Kim mən deyənlə 
razıdırsa, əllərini göylərə tutsun və desin, «Müqəddəs Yaradan, keç bizim, 
günahımızdan, sənin elçini incitdiyimizə görə !» 
Hökmdar ağıllı vəzirini həmişə eşidərdi. Çünki nurani vəzir deyən həmişə doğru 
olardı. Bu dəfə də o vəzirin bu ağıla batan sözlərini bəyəndi və vəzirin dediyi son 
sözləri təkrar elədi: 
-Müqəddəs Tanrı, keç bizim, günahımızdan, sənin elçini incitdiyimizə görə ! 
Meydana toplaşanların hamısı bu sözləri təkrar etdilər. 
Beləliklə də, bu hadisədən sonra İran məmləkətində atəştpərəstliyə sitayiş 
dayandı. Oda səcdə edən qonşu ölkələrdən Əfqanıstan, Hindistan, Pakistan 
məmləkətlərində də bu möcüzəli hadisəni eşidəndən sonra oda sitayişi 
dayandırdılar. Beləliklə də, məmləkət və müqəddəs göylərimiz qara tüstülərdən 
qurtuldu. 
Günəş daha sonra üzünü göylər oğlu Qırmıza tutub dedi: 
-Cahanın ən gözəl rəngi olan qırımızı rəng! Sevinc rəngi, gözəllik rəngi, Qırmız! De 
görüm, getdiyin yerdə nələr gördün? İnsanların arasında başına nələr gəldi ki, 
rəngin dəyişdi? Getdiyin məmləkətdə qan-qadanı silə bildinmi? Kimlərə ümid 
verdin? Kimlərə həyat verdin? Kimləri məyus etdin? Özünə dostmu qazandın, 
yoxsa düşmən? Çörək verməyəmi bais oldun, yoxsa çörək almağa? Əhli məmləkət 
sənin gəlişindən şad oldumu, yoxsa yasa batdımı? 
 
Qırmızın hekayəti 
(Nağıl) 
Dördüncü qardaş Qırmızın Süleyman şah haqqında hekayəti 
-Hər yeri nura qərq edən Günəş ana! Getdiyim diyarda çox müsibətlər gördüm, çox 
acılar çəkdim, amma şükr olsun qüdrətli Allahın kərəminə ki, sənin yanına üzüqara 
qayıtmadım. Getdiyim məmləkətin üstünü qara dumandan təmizlədim. İndi qulaq 
as, başıma gələnlərin hamısını sənə danışım. 
Mən getdiyim məmləkət Süleyman şahın məmləkəti idi. Süleyman şah 
məmləkətində təzə doğulmuş bütün qız uşaqlarını məhv edir, onları tonqalda 
yandırırdı. Amma deyilənlərə görə o, vaxtilə çox ədalətli şah olubmuş. 
Əvvəlcə öyrəndim ki, Süleyman şahın ən çox sevdiyi xanımı Hüri xatun ərinə 
xəyanət eləyərək, hər gecə şah yuxuya gedəndən sonra vəzirlə görüşürmüş. 
Bundan şübhələnən şah bir gecə onları güdmək qərarına gəlir. 
Gecə şah özünü yatmışlığa vurur. Huri xatun gözləyir, 
şah yuxuya gedəndən sonra yerindən qalxır və xəlvətcə yola düşür zirzəmiyə. 
Oradan yerin altına yol açılırmış. Huri xatun bu yolla gedir, gedir, gəlib çıxır böyük 
və yarıqaranlıq bir otağa. Burada hamı kefdə idi. Çalan kim, oynayan kim, bir sözlə 
hamı əylənirmiş. Vəzir də onların arasında imiş. O, Huri xatunu görən kimi hirslənir 
və ayağa durub ona möhkəm bir sillə vurur: 
-Sən mənim lap zəhləmi tökmüsən. Hər gün görüşümə gecikirsən. Bundan lap 
təngə gəlmişəm. Sabahdan bir də görüşümə gəlmərsən. 
Huri xatun bunu eşidəndə düşür vəzirin ayağına: 
-Ey sahibim ! Yalvarıram sənə, belə qərar vermə ! Mən ölümümə razıyam, səndən 
ayrılmağıma yox. Mən nə günahın sahibiyəm ki, şah gec yuxuya gedir? Mən o 
yatandan sonra sənin görüşünə gələ bilirəm. Al, bu barmağımdakı üzüyü sənə 
verim, amma günahım varsa, keç günahımdan. 
Vəzir hirsli-hirsli üzüyü alıb, bir yana tullayır: 
-Bir şərtlə günahından keçərəm ki, ayağımın altından öpəsən. 
Huri xatun sevinə-sevinə vəzirin ayaqlarının altından öpür. 
Bu vaxt şah onların hər ikisini öldürmək qərarına gəlir. Nə qədər istəyir gizləndiyi 
yerdən ayağa qalxsın, qalxa bilmir. Elə bil qəlbinə qılınc saplanıbmış. Huşunu itirib 
gizləndiyi yerdəcə səhərə qədər qalır. 
Səhər ayılanda həmin yerdə heç kəsi görmür. Xanımın yerdə qalmış üzüyünü 
görüb götürür və qayıdır taxtına çıxır. 
Elə bu vaxt Huri xatun ağlaya-ağlaya gəlir. 
-Şahım, mənim tacidarım! Haradaydın? Ürəyim az qala partlayacaqdı. Səndən çox 
nigaran qaldım. Mən ölümümə razıyam, amma səndən ayrı düşməyimə razı 
deyiləm,- deyə xatun istəyir şahın əlindən öpsün. Şah əlini çəkir. 
Huri xatun başa düşür ki, şaha nəsə olub. Sakitcə bir tərəfə çəkilib gözləyir. 
Şah əmr edir ki, camaat meydana yığılsın. Hamı meydana yığılır. Meydanda 
Süleyman şahın əmri ilə dar ağacı düzəldilir. Şah əmr edir ki, vəzir və Huri xatun 
asılsın. Meydandakılar bu işə məətəl qalırlar. Vəzirlə Huri xatun asılmaqlarının 
səbəbini soruşanda, şah ovcundakı üzüyü onlara göstərir. Müqəssirlər hər şeyi 
anlayırlar və şaha təzim edirlər. Xainlər edam edilirlər. 
Bundan sonra ədalətli Süleyman şah olur zülümkar şah. Əvvəlcə şah camaatı 
aldadaraq başa salır ki, əgər hankı bir kişininsə, birinci qız uşağı anadan olursa, 
həmin evdə xeyir-bərəkət olmaz. Ona görə də din yazılarına əsasən mütləq o 
körpə tonqalda yandırılmalı, ya da edam olunmalıdır. 
Ondan sonra şahın qəddar əmri ilə evin ilki qız doğulurdusa, mütləq tonqalda 
yandırılırdı. Şahın camaatdan gizlin əmri ilə isə gündə bir qız uşağı yoxa çıxıb, 
öldürülürdü. 
Mən, bütün bunlardan xəbər tutan kimi Süleyman şahın yanına getdim. Ona başa 
salmağa çalışdım ki, verdiyi qərar haqsız qərardır. Bu bir az da belə davam eləsə, 
onun camaatı get-gedə azalacaq, ölkəsinə başqaları sahib çıxacaqlar 
Şah məni nəinki eşitmədi, hətta məni zindana da saldırdı. Yaxşı ki, zindanın balaca 
bir bacası vardı. Həmin bacadan mənim dara düşməyimi Sehr ulduzu gördü və 
məni gözəgörünməz edərək zindandan xilas etdi. Bir də gözümü açdım ki, sarayın 
darvazasının ağzındayam. Tez oradan aralanıb xəlvəti bir yer tapdım. Dizi üstə 
çöküb Sehr ulduzuna yalvardım: 
-Ey qüdrətli Sehr ulduzu! Çətinə düşmüşəm, mənə yardım elə! Günəş ananın 
tapşırığını yerinə yetirə bilmirəm, Süleyman şah tərsin biridir. İpə-sapa yatmır ki, 
yatmır. Anadan olan bütün körpə qızları atıb tonqalda yandırır. 
Bütün ulduzlardan parlaq olan Sehr ulduzu daha da alışıb yandı: 
-Qırmız! Sən çox tərs bir hökmdarla rastlaşmısan. Amma biz, göylər səltənətinin 
məxluqları üçün hər şey asandır. Şah hər cümə axşamı dərvişi-libas olub gizlincə 
məzarıstana gedir. Orada Huri xanımın məzarı üstündə doyunca ağlayıb baş 
daşını öpür və yenə də saraya qayıdır. Şəh qəbir üstünə getməmişdən qabaq sən 
gedib Huri xanımın qəbrini taparsan, həmin qəbrin aşağı tərəfində bir sarı gül bitib. 
Onu dərərsən və sürtərsən baş daşına. Şah gəlib qəbir daşını öpəndə nəfəsi sarı 
çiçəkdən zəhərlənəcək. 
Qorxudan tez soruşdum: 
-Bəs zəhərli çiçək şahı öldürməz ki? 
Sehr ulduzu məni sakitləşdirdi: 
-Yox, sən qorxma, mən deyənləri elə, gerisi ilə işin yoxdur. 
Mən, Sehr ulduzu deyən kimi elədim. Aradan iki gün keçdi, eşitdim ki, Süleyman 
şah ağır dərdə düçar olub, heç bir təbib, loğman dərdinə çarə tapa bilmir. Şahın 
carçısı şəhərdə car çəkməyə başladı: 
-Ey məni eşidənlər! Eşidin,bilin və agah olun! Sevimli hökmdarımız Süleyman şah 
ağır dərdə mübtəla olmuşdur. Onun rəngi sap-sarı saralmış, özü də qızdırmadan 
od tutub yanır. Şahımız nəfəs ala bilmir, boğulur. Hər kim Süleyman şahın dərdinə 
çarə edə bilsə, şah ona özü ağırlığında qızıl verəcək. Eşidin, bilin və agah olun! 
Mən başa düşdüm ki, bu azara səbəb qəbir üstündəki sarı çiçəkdir. Mən gecənin 
düşməyini gözlədim. Elə ki, ulduzlar göydə göründü, Sehr ulduzunu çağırdım: 
-Ey qüdrətli Sehr ulduzu! Əvvəlin sən deyən kimi elədim, şah ağır dərdə mübtəla 
olub, bundan sonra nə edəcəyimi də söylə ! Şah yazıqdır, ölə bilər. 
-Ürəyi rəhmli Qırmız! Şəhərin günbatan tərəfdən çıxacağında üç yol ayrıcı var. 
Həmin yol ayrıcında çadralı bir qız uşağı oturub dilənir. Qızın adı Gövhərdir. 
Gövhərin özündən kiçik bacısı doğulanda Süleyman şahın əmri ilə körpəni 
tonqalda yandırmışdılar. Bundan sonra Gövhərin anası havalanmış, atasının isə 
ürəyi partlamışdı. Kimsəsi olmayan Gövhər ac qalmasın deyə, dilənməyə 
başlamışdı. Süleyman şahın yanına gedərsən. Ona deyərsən ki, dərdinə dərman 
bir qız uşağındadır. 
Həmin qız uşağı müqəddəs Qurani-Kərimi şahın başı üstünə tutarsa, şahın nəfəsi 
açılar və dərdinə dərman olar. Onda sən şahla əvvəlcədən şərt kəsərsən, istəyini 
ona bildirərsən. Qoy Süleyman şah hamının yanında söz versin ki, bir də qız 
uşaqlarını məhv etməyəcək. Şahın başqa əlacı olmadığından şərtinlə razılaşacaq. 
-Bəçeşm, qüdrətli və sehrli ulduzum! Elə həmən, ərz elədiklərini gedib Süleyman 
şaha çatdıracağam,- deyə mən xeyirxah Sehr ulduzuna baş əydim. 
Bundan sonra mən yola düşüb saraya gəldim. Biləndə ki, mən şahı sağaltmağa 
gəlmişəm, tez məni şahın hüzuruna gətirdilər. Şah nəfəs ala bilmir, az qala 
boğulurdu. Mən, Sehr ulduzunun mənə dediklərini olduğu kimi şaha çatdırdım. Şah 
bir xeyli fikirləşəndən sonra çox çətinliklə danışmağa başladı: 
-Mən sən dediyinlə bu şərtlə razıyam ki, sən məni sağaldasan. Əgər dediklərin 
yalan çıxsa, özünü əvvəlcədən dar ağacından asılmış bil ! 
Dedim: 
-Şah sağ olsun, əvvəla səni mən yox, o dediyim qızcığaz sağaldacaq, özü də 
Qurani-Kərimin köməkliyi ilə. Yox, əgər dediklərim yanlış olarsa, mən dar 
ağacından asılmağa hazıram. 
Süleyman şah mənim bu sözlərimi eşidən kimi nökərlərinə əmr etdi ki, həmən qızı 
tapıb saraya gətirsinlər. 
Çox keçmədi ki, Gövhəri tapıb saraya gətirdilər. Sən demə, Gövhər də tərsin 
biriymiş. Şahı sağaltmaq adı gələndə qız hövrləndi və əyilib mənim qulağıma dedi: 
-Mənim əlimdən naxoş sağaltmaq gəlmir, əgər gəlsəydi də, mən ata-anamın və 
körpə bacımın qatilini sağaltmazdım. 
Mən birtəhərlə qıza hər şeyi başa saldım. O, çox ağıllı qıza oxşayırdı. Məni tez 
başa düşüb yola gəldi. Quran gətizdirib ona verdim. Qız quranı götürüb şahın başı 
üstünə tutdu. Elə o saat şahın nəfəsi açıldı. Qızdırması düşdü. Oldu əvvəlki kimi 
sap-sağlam. Saray əyanları bu möcüzəyə heyran qaldılar. Hamı mənə «əhsən» 
dedi. 
Süleyman şah əmr etdi ki, bir imarət tikib Gövhərə versinlər. Mənə verdiyi sözə də 
əməl edib, hamının qarşısında söz verdi ki, bir də körpə qızları tonqalda 
yandırmayacaq. 
Bundan sonra Süleyman şah yenə də əvvəllərdə olduğu kimi rəiyyəti ədalətlə idarə 
etməyə başladı. Mən də bütün məkanlardan gözəl olan öz məkanıma,- göy 
səltənətimə qayıdıb gəldim. 
Günəş Qırmızın hekayətinə qulaq asıb, ona «afərin» söylədi. 
Sonra isə Günəş üzünü Yaşılbaşa tutub dedi: 
-Ey, yaşıl rəngli göy qurşağı! Sən cümlə-cahana yaşıllıq verən yeganə rəngsən. 
Rəngini görən bütün canlıların gözlərinə nur ələnir. 
Yaşılbaş, de görüm, getdiyin yerlərdə nələr gördün, hansı qan-qadanı 
dayandırdın? Kimlərə ümid verdin? Kimlərə həyat verdin? Kimləri məyus etdin? 
Özünə dostmu qazandın, yoxsa düşmən? Çörək verməyəmi bais oldun, yoxsa 
çörək almağa? Əhli məmləkət sənin gəlişindən şad oldumu, yoxsa yasa batdımı? 
 
Yaçılbaşın hekayəti 
(Nağıl) 
Beşinci qardaş Yaşılbaşın Hindistan məmləkətində cüzam xəstəliyi haqqındakı 
hekayəti 
-Hər yeri nura qərq edən Günəş ana! Getdiyim yerdə çox acılar gördüm, deyə, 
əvvəlcə elə bildim ki, cəhənnəmə düşmüşəm. Sonra isə həqiqəti öyrəndim. Qulaq 
as, başıma gələnləri sənə də danışım. 
Getdiyim diyar Hindistan məmləkəti idi. Məmləkətin 
üstünü yaşıl tüstü, fəlakət tüstüsü, dəhşət tüstüsü bürümüşdü. Ölkəyə ölüm saçan 
bir naxoşluq gəlmişdi. Adına cüzam naxoşluğu deyirdilər. Bu azar aclıqdan və 
natəmizlikdən yaranmışdı. Çarəsi tapılmayan bu dərdə dərman yox idi. Bu 
naxoşluğa düçar olan adam bir-iki günün içərisində eybəcər qara yaralar tökür və 
onun sifəti şir sifətinə oxşayırdı. Bundan sonra həmin adamda dəhşətli ağrılar 
başlayırdı. Bu ağrılar o qədər dözülməz olurdu ki, naxoşluğa tutulan adam özü 
camaata yalvarardı ki, onu tonqalda yandırsınlar. 
Naxoşluq məmləkəti ağzına almışdı. Bir gündə elə olurdu ki, cüzamdan yüzlərlə 
adam ölürdü. Onların hamısını bir çalaya töküb, od vurub yandırırdılar. Həmin 
dərdə mübtəla olan adamı mütləq yandırmalıydılar ki, həmin dərd torpaqdan çıxıb, 
kiməsə keçməsin. Amma bununla da onun qarşısını ala bilmirdilər. Günü-gündən 
cüzama tutulanların sayı artırdı. Camaat ölkədən baş alıb qaçırdı. Amma başqa 
diyarlardan biləndə ki, həmin qərib qonaq Hindistan məmləkətindən gəlib, onu 
ölkələrindən qovurdular ki, onlara da birdən bu dəhşətli naxoşluqdan keçər. 
Biçarə və avam Hindistan əhlinin isə dua etməkdən başqa əllərindən başqa bir şey 
gəlmirdi. Onlar demək olar ki, bütün günü müqəddəs saydıqları Qanq çayına 
yalvarır, ondan imdad diləyirdilər. Dua etməkdən ötrü isə soyunub çaya girər, 
yalnız suyun içərisində məqəddəs Qanq sularından öz diləklərini diləyərdilər. Eyni 
suda çimdiklərindən azara tutulanların sayı isə günü-gündən artardı. 
Mən məmləkətdə loğman, təbib soraqladım. Amma bir nəfər belə tapa bilmədim. 
Onlardan öləni ölmüş, ölməyənləri isə xəstəliyə düçar olmaqdan qorxaraq, qaçıb 
gizlənmişdilər. 
Bu dəhşətin qarşısını ala bilsəydi, yalnız Sehr ulduzu ala bilərdi. Ona görə də mən 
gözlədim, gecə qaranlığında ulduzlar göydə görünəndə Sehr ulduzunu köməyə 
çağırıb dedim: 
-Mərhəmətli Sehr ulduzu! Hindistan əhlinin başına acı bir müsibət gəlib. Cüzam 
azarından camaat qırılıb qurtarır. Həmin bəlanın qarşısını ancaq sən ala bilərsən. 
Azara tutulanlar yandırılır. Bununla da məmləkətin üstünü bürüyən dəhşətli, yaşıl 
tüstü günü-gündən artır. Bir yol göstər, köməyinə ehtiyacım var. 
Sehr ulduzu bir xeyli fikirləşəndən sonra dedi: 
-Yaşılbaş! Dediklərimə diqqətlə qulaq as! Dərviş paltarı geyinib gedərsən Hindistan 
hökmdarının hüzuruna. Deyərsən mən göylər tərəfindən göndərilmişəm ki, bu 
dəhşətli azara dərman eləyəm. Hökmdar sənə inanmasa bir əlini göyə qaldır və 
mənə əmr et ki, bir anlıq yağış yağdırım. Mən göydən yağış yağdıracağam. 
Bundan sonra hökmdar sənə mütləq inanacaq. Sonra qoy şəhərdə car çəkdirsin ki, 
sübh tezdən yağan yağışdan şəhər əhlinin hər biri heç olmasa bircə qurtum içsin. 
Sonrasını özün görəcəksən. Haydı, di yollan hökmdarın hüzuruna, işin avand olsun 
! 
Mən dərviş paltarı geyinib Kuşan hökmdarın yanına getdim. Sehr ulduzu necə 
demişdisə də, eləcə elədim. Hökmdarın üzündən bildim ki, o, mənə inanmaq 
istəmir. Elə ki, əlimi göyə qaldırıb Sehr uluduzuna əmr etdim ki, bir anlıq yağış 
yağdırsın, bir yağış başladı ki, gəl görəsən. Saray əhli hamısı qaçdılar ki, həmin 
yağışdan ağızlarına alsınlar, amma yağış kəsildi. hökmdar mənə inandı. Hamı 
mənə müqəddəs bir varlıq kimi səcdə eləməyə başladı. 
Kuşan hökmdar carçılarına əmr etdi ki, bütün şəhər əhlini xəbərdar etsinlər ki, sübh 
tezdən yağan yağışdan hərə bir damla da olsa, içsin. Özü isə məni müqəddəs 
qonaq kimi saraydan heç yerə buraxmadı. 
Sübh tezdən oldu. Göydən leysan yağış başladı. Hamı evlərdən özünü bayıra atdı 
ki, bu müqəddəs sudan daha çox içsin. Bütün hindistan əhli yağışın altında idi. 
Birdən yağış kəsdi. 
Hökmdar və saray əhli məndən xahiş elədilər ki, 
yağışı yenə yağdırım. Mən hamını sakitləşdirdim ki, bu azarı yox eləməyə bəs 
eyləyəcək. Hamı bütün günü səbirsizliklə gözlədi ki, görəsən bu gün ölən olacaq, 
yoxsa yox. Həqiqətən də möcüzə baş verdi. Hər gün yüzlərlə adam ölən ölkədə, bu 
gün bir nəfər də olsa ölmədi. Həmin gündən sonra bir kəs də olsun cüzam azarına 
tutulmadı. 
Hindistan əhli sarayın qarşısına toplaşaraq hökmdardan məni tələb elədilər ki, 
mənə minnətdarlıq bildirsinlər. Hökmdar bu fikri mənə söyləyəndə mən ona dedim 
ki, tələsməsinlər, bir gün də gözləsinlər. Həmin gecə hökmdardan xahiş elədim ki, 
mənim yerimi açıq havada, ulduzların altında saldırsın. hökmdar istəyimi yerinə 
yetirdi. Mən gecənin bir yarısında göylərə qayıtdım. 
Göydən baxanda gördüm ki, Hindistan məmləkətinin üstündən yaşıl tüstü yavaş-
yavaş yox olub gedir,çox sevindim. 
Günəş ana! Mən sənin tapşırığını yerinə yetirdiyimə və göylərimizi dəhşətli, yaşıl 
tüstüdən təmizlədiyimə görə özümü xoşbəxt sayıram. 
-Yaşılbaş, oğlum! Çox sağ ol ki, Hindistan məmləkətini belə bir bəladan qurtara 
bilmisən və həm də göylərimizi onun qara tüstüsündən azad eləmisən. 
 
Çəhrayın hekayəti 
(Nağıl) 
Günəş daha sonra üzünü göylər oğlu Çəhraya tutub dedi: 
-Cahanın ən gözəl rəngi olan çəhrayı rəng! Aləmə bərəkət verən torpaq rəngli 
Çəhray! De görüm, getdiyin yerdə nələr gördün? İnsanların arasında başına nələr 
gəldi ki, rəngin dəyişdi, bozardın? Getdiyin məmləkətdə qan-qadanı silə bildinmi? 
Kimlərə ümid verdin? Kimlərə həyat verdin? Kimləri məyus etdin? Özünə dostmu 
qazandın, yoxsa düşmən? Çörək verməyəmi bais oldun, yoxsa çörək almağa? Əhli 
məmləkət sənin gəlişindən şad oldumu, yoxsa yasa batdımı? 
Altıncı qardaş Çəhrayın Qaraçı haqqında hekayəti 
-Ey göyləri,yerləri nura qərq edən Günəş ana! Gördüklərim dəhşət idi. Mən 
müsibətlər gördüm, acılar çəkdim. Kaş kar olaydım, onları eşitməyəydim, kor 
olaydım, onları görməməyəydim. Eşidin, gördüklərimi sizə də danışım. 
Mən üstünü alov, od almış Mərcan adasına getdim. Adaya ancaq gəmi ilə getmək 
olur deyə, mən də gəmi ilə gedib adaya çatdım. Bura ada olsa da böyük bir 
məmləkət idi. Adaya yaxınlaşanda gördüm meşələr od tutub yanır. 
Gəmidən təzəcə düşmüşdüm ki, üzü bağlı bir qız məni qırağa çəkib dedi: 
-Ey insan, cavansan, sənə yazığım gəlir. Ona görə də sənə deyirəm, tez buradan 
çıxıb getməsən, səni böyük faciə gözləyir. 
Mən ondan soruşdum: 
-Qız, mən heç bir faciədən qorxmuram, danış görüm niyə belə qorxa-qorxa 
danışırsan? Nə baş verib buralarda, niyə hər tərəfdə meşələr od tutub yanır? 
-Özünə yazığın gəlsin, cavan. Mən başımıza gələnləri sənə danışana qədər gəlib 
səni aparıb allahlara qurban kəsəcəklər,- deyib, məni qorxutmaq istədi. 
Mən onu sakitləşdirdim: 
-Sən nə danışırsan, heç adamı da allahlara qurban kəsərlər? Hansı vəhşiləşmiş 
məxluq özündən belə əməl çıxardıb? Tanrı birdir və onun yaratdığı hər bir insanın 
canını onun özündən başqa kimsə ala bilməz. 
Mən bunu deyəndə qız lap ürəkləndi: 
-Ey cavan, and iç ki, mənim sirrimi bu adada heç kəsə açmayacaqsan. 
Bunu deyəndə mən bu üzü bağlı qızdan daha heç nə gizlətmədim: 
-Məndən heç nə gizlətməyə bilərsən. Mən göylər oğluyam, sizin köməyinizə 
gəlmişəm. Hər şeyin düzünü mənə deməlisən ki, məmləkətinizi qan-qadadan 
qurtara bilim. 
Qız bunu eşidən kimi üzünü açdı. Öz adını və kim olduğunu dedi. Bu məmləkətin 
əvvəlki başçısı gözəl Asiman idi. Asimandan məmləkətdə baş verənlərdən 
danışmasını xahiş etdim. Qız göz yaşları içərisində danışmağa başladı: 
-Ey göylər oğlu! Mənim məmləkətim ən gözəl diyarlardan biri idi. Hamı gözəl 
yaşayırdı. Bir gün balıqçılar balıq tutanda dəryadan bir sandıq tapdılar. Sandığı 
açanda içərisindən bir qara oğlan çıxdı. Onun on yaşı olardı. O, bizim danışığımızı, 
biz də onun danışığını başa düşmürdük. Qara oğlanı apardılar başçının, yüəni 
mənim atamın yanına. O, köməkçilərinə əmr etdi ki, oğlanı yedirtsinlər və yavaş-
yavaş ona dilimizi öyrətsinlər. 
Bir müddətdən sonra oğlan dilimizi öyrəndi, başçıya dedi ki, mən qaraçı 
tayfasındanam və məni atamın düşmənləri qoyublar sandığa atıblar dənizə. Elə o 
vaxtdan da oğlanın adı Qaraçı qaldı. 
İllər keçdi, oğlan böyüyüb on altı yaşlı yaraşıqlı bir oğlan oldu. Mən, bu axmaq 
başımla bir könüldən min könülə oğlana aşiq oldum. Atam bizə xeyir-dua verib, 
toyumuzu elədi. 
Atam çox qocalmışdı. Bir müddət keçəndən sonra o öldü və vəsiyyət elədi ki, 
yerinə mən başçı olum. Atam ölən kimi tayfa başçıları yığılıb məni başçı seçdilər. 
Amma elə ki, hamilə oldum, ərim Qaraçı mənə dedi: 
-Sən hamiləsən. Belə vəziyyətdə tayfalara başçılıq eləməyin həm ayıbdır, həm də 
günahdır. Ona görə də bütün tayfa başçılarını yığ, onlara de ki, tayfalara başçılığı 
mənə tapşırırsan. 
Mən Qaraçıya inanırdım və onu çox sevirdim. Onun sözünü yerə salmadım. Bütün 
ada əhlini bir yerə toplayıb əyan etdim: 
-Ey ada əhli! Mən bu gündən belə, adaya başçılığı Qaraçıya tapşırıram. Hamı 
onun əmrinə itaət eləməlidir. 
Sözümdən çıxmayıb hamı mənimlə razılaşdı. Həmin gündən Qaraçı tayfalara 
böyüklük elədi. Elə o gündən də gözəl diyarımızın qara günləri başladı. 
Adada gündə bir-iki adam yoxa çıxırdı. Bu sirrdən heç kəsin başı çıxmırdı. 
Bir gün gündoğandan adaya güclü bir qasırğa gəldi. Qasırğa bir neçə komanı 
dağıtdı. 
Hava sakitləşən kimi Qaraçı hamını bir yerə toplayıb dedi: 
-Siz adada yaşayırsınız, dünyadan xəbəriniz yoxdur. Heç vaxt allahlarımıza səcdə 
eləmirsiniz, onlara qurbanlar kəsmirsiniz. Ona görə də allahlar bizdən inciyiblər. 
Onlar yaxınlarda bu adanı dənizin dibinə göndərmək istəyirlər. 
Mən ərimin qarşısında baş əyib dedim: 
-Ey qüdrətli başçı! Biz Allahımıza inanırıq və həmişə ona dua edirik ki, bizi və 
adamızı qorusun! 
Qaraçının hirsindən qara rəngi bir az da qaraldı, o dedi: 
-Yox, mən həmişə allahlarla danışıram. Onlar bizlərdən incikdirlər. Su allahı inciyir 
ki, mən sizə bu boyda dəniz vermişəm, siz mənə qurban vermirsiniz. Torpaq allahı 
inciyir ki, mən sizə bu boyda ada vermişəm, hələ bu vaxta qədər siz mənə qurban 
verməmisiniz. Göy allahı ona qurban kəsmədiyimizə görə bizdən küsüb. Onlar 
hamısı mənə deyirlər ki, əgər bu günlərdə mənə çoxlu qurbanlar verməsəniz 
adanızı alt-üst edəcəyik. Qurbanlar isə ancaq adamlardan olmalıdır. 
Bunu eşidən tayfa camaatı zülüm-zülüm ağlamağa başladılar. Başçıdan kömək 
istədilər. Mən ərimin üstünə qışqırdım: 
-Sən nə danışırsan, heç adamdan da qurban olar? 
Başçı bundan qəzəblənib əmr etdi ki, mənim əl-qolumu bağlayıb zirzəmiyə atsınlar. 
Onun əmri ilə məni zirzəmiyə saldılar. Mənim qorxudan və həyəcandan bətnimdəki 
körpə tələf oldu. Keşikçi yaxşı adam idi. Bunu görəndə mənə təskinlik verdi: 
-Asiman, qoy Allah özü mənim günahımdan keçsin, amma məncə, atası Qaraçı 
olan bir övladın dünyaya gəlməməsi daha məsləhətdir. 
Keşikçi çox sadiq adamdı. Gizlincə məni azad elədi. Mən də həmin vaxtdan bu 
balaca mağarada gizlənirəm. Keşikçi tez-tez adada olanlardan mənə xəbər gətirir. 
Qaraçı camaatı aldadıb, inandırıb ki, allahlara mütləq qurban vermək lazımdır. 
Qaraçının əmrinə görə hər tayfa başçısı ona gündə bir qurban gətirməlidir. Əgər 
başçılardan hansısa qurban gətirməsə, onda onun özünü allahlara qurban edirlər. 
Tayfa başçıları qorxudan onun əmrini yerinə yetirirlər. Camaat qorxudan qaçıb 
meşələrdə gizlənir. Bizim meşələr çox sıx olduğundan gizlənəni tapmaq çox çətin 
olur. Ona görə də Qaraçı əmr edib ki, meşələri yandırsınlar. İndi mənim 
məmləkətim od tutub yanır. Mən necə ağlamayım? 
Asiman bütün bunları göz yaşları içərisində danışdı 
Mən Asimana ümid verdim ki, onun məmləkətini 
Qaraçının zülmündən qurtaracağam. Sonra isə Sehr ulduzunu köməyə çağırdım. 
Ona hər şeyi danışdım. Sehr ulduzu bir anda şimşək çaxdırdı. Şimşək elə şiddətli 
idi ki, ada bərkdən silkələndi. Adanın ən hündür yerində yerləşən qəsr şimşəyin 
odundan yanmağa başladı. Qəsrdəkilərin hamısı qaçıb canın qurtardı. Qaraçı 
qaçmaq istəyəndə isə ildırım çaxdı və onu elə vurdu ki, yerindəcə qapqara qaraldı 
və öldü. Bundan sonra yağış başlandı. Leysan yağış yanan meşələri söndürdü. 
Asiman sevindiyindən ayaqlarıma düşüb, mənə minnətdarlıq bildirdi. Mən onu 
ayağa qaldırdım. Ada camaatı onu özünə təzədən başçı seçdi. Mən adanın 
adamları ilə halallaşıb ayrıldım. Özüm də onlara köməyim dəydiyinə çox sevindim. 
Üzümü göyə tutanda gördüm ki, Sehr ulduzu da sevindiyindən alışıb yanır. 
Ey müqəddəs Günəş! Mən sənin tapşırığını yerinə yetirdiyimə və göylərimizi qan-
qadalı tüstüdən azad elədiyimə görə özümü xoşbəxt sayıram. 
Günəş Çəhrayın bu sözlərindən daha da şölələndi. 
Sonra isə Günəş üzünü Sarıoğlana tutub dedi: 
-Qardaşlar içərisində ən nurlu rəng! Şəfəqlərimin rəngində olan Sarıoğlan! 
De görüm, getdiyin yerlərdə nələr gördün, hansı qan-qadanı dayandırdın? Kimlərə 
ümid verdin? Kimlərə həyat verdin? Kimləri məyus etdin? Özünə dostmu qazandın, 
yoxsa düşmən? Çörək verməyəmi bais oldun, yoxsa çörək almağa? Əhli məmləkət 
sənin gəlişindən şad oldumu, yoxsa yasa batdımı? 
 
Sarıoğlanın hekayəti 
(Nağıl) 
Yeddinci qardaş Sarıoğlanın Siciliya məmləkətində od palçığı (etna) püskürməsi 
haqqında hekayəti 
-Hər yeri nura qərq edən Günəş ana! Qulaq as, başıma gələnləri sənə danışım,- 
deyə Sarıoğlan hekayətinə başladı. 
-Mən, məmləkətinin üstündə tüstü yox, od görünən Siciliya diyarında oldum. 
Məmləkət elə bil allahın qəzəbinə gəlmişdi. Gördüm ki, burada Yer aralanıb, yerin 
altından od püskürür. Bir böyük mahal və yüz minlərlə adam qalıb od palçığının 
altında. Yaxınlaşıb qolu sarıqlı bir qocadan soruşdum: 
-Nə baş verib sizin məmləkətdə? Bu nə bəladır, Tanrı tərəfindən Sizə göndərilib? 
Qoca mənə cavab verməyərək gözlərinin yaşını tökdü. Mənim ürəyim dözmədi, 
ona açıb söylədim ki, mən göylərdən gəlmişəm ki, sizə kömək edim. Məndən heç 
nə gizlətmə. Bunu deyəndən sonra qoca mənim ayaqlarıma düşdü: 
-Ey göylər oğlu, yurdumun başına gələn bu fəlakətdən onu xilas eylə, yalvarıram 
sənə, qoy müqəddəs göylər bizim günahımızdan keçsin. 
Mən qocanı ayağa qaldırıb sakitləşdirdim: 
-Əvvəlcə danış görüm, siz bu bəlaya necə olub ki, düçar olmusunuz? Nə günahın 
sahibisiniz ki, başınıza od ələnir? 
Qoca gözlərinin yaşını silib cavab verdi: 
-Bu od palçığıdır. Buna başqa məmləkətlərdə vulkan deyirlər, biz isə ona etna 
deyirik. Məmləkətimiz allahın qəzəbinə düçar olub. Eşit gör, bu bəla başımıza necə 
gəlib. 
Bizim çox qəddar bir hökmdarımız var idi. O, 
özündən gücsüz məmləkətləri həmişə işğal edər və həmin yerlərdən bizim diyara 
çoxlu əsir gətirib, onları qula çevirərdi. Əsirlərin arasında suriyalılar və kilikiyalılar 
daha çox idi. Hökmdarın amansızlığı hər yana yayılmışdı. Yerli camaat da qulları 
rəhmsizcəsinə işlədər, onlara yazıqları gəlməzdi. Qullar belə zülmdən artıq cana 
doymuşdular. Onlar son vaxtlar birləşib tez-tez üsyan edirdilər. Sonuncu dəfə isə 
iki yüz minə yaxın qul üsyan elədi. Onların başçısı çox yaraşıqlı və cəsur bir igid 
idi. Adı Afinion idi. Qulların dediyinə görə Afinion müqəddəs məxluq idi. Baş verən 
hər bir fəlakət ona qabaqcadan əyan olurdu. 
Bir gün Afinion bütün qulları yığdı bir yerə və onlara dedi: 
-Ey qullar, yatdığım gecə mən sizin hamınızı qan içərisində görmüşəm. Bundan 
başqa da görmüşəm ki, mən sizin qisasınızı alaraq düşmənlərimizin başına od 
palçığı səpirəm. Düşmənlərimiz yanıb külə dönür. Allaha dua edin və kim necə 
bacarırsa qaçıb canını qorusun. 
Ertəsi günü Afinion deyən müsibət baş verdi. Əvvəlcə 
rəhmsiz hökmdarın əmri və Mani Akvilinin başçılığı ilə böyük bir ordu üsyan edən 
qulların hamısını rəhmsizcəsinə qılıncdan keçirtdi. Məmləkətdə qan, su yerinə 
axdı. Hökmdar qul üsyanından canı qurtardığına görə sevinib bayram etdi. Qulların 
meyitləri ortada ziyafətlər başlandı. 
Aradan neçə vaxt keçdi. Günlərin bir günündə Siciliya məmləkətinin üstünü 
dəhşətli, heç yerdə görünməmiş bir bəla aldı. Qulların qanlarının ən çox töküldüyü 
yer aralandı, yerdən alovlu palçıq püskürüb, məmləkəti ağzına aldı. Od palçığı 
göylərə qədər püskürürdü. Onun hündürlüyü ən uca dağın zirvəsinə qədər idi. 
Odundan, istisindən həndəvərində belə dolaşmaq olmurdu. 
Hökmdarımız saray əhli ilə birgə elə sarayqarışıq od palçığının altında qaldılar. 
Deyilənə görə od palçığı altında qalaraq yanıb kül olanların sayı iki yüz minə qədər 
olardı. Bu vaxtilə qırılan qulların sayına bərabər idi. Camaat bunu «Afinionun 
qisası» adlandırdılar. 
Yerdən çıxan bu od palçığı (siciliyalıların dili ilə desəm, etna) hələ də püskürür. 
Mən Sehr ulduzunu köməyə çağırdım. Çox təəsüf ki, Sehr ulduzu da bu od palçığı 
qarşısında aciz qaldı. Günəş ana! Məmləkəti od fəlakətindən qurtarmaq üçün 
onlara sənin köməyin lazımdır! 
Günəş bir xeyli fikrə gedəndən sonra üz tutdu yerə. O, öz məlahətli səsi ilə Yer 
səltənətinin hökmdarını səslədi: 
-Ey Yer səltənətinin hökmdarı! Böyük Tanrımız Göyləri mənə, yerləri isə sənə 
verib. Mənə hər yanı nur saçıb işıqlandırmağı, sənə də Yer səltənətinə sahib 
olmağı tapşırıb. Sənin varlığın cahanı yaşıdır. Bütün canlılar sənin torpağının 
bərəkətindən yeyərək yaşayırlar. Sənin üstündən axan çayların, bulaqlarından içib 
sənə dua edirlər. Həmişə var olasan Yer səltənəti! Torpaqların bərəkətli olsun! 
Mənim bu gün sənin köməyinə ehtiyacım var. Son vaxtlar yerdən gələn istilər, 
tüstülər mənim istimi günü-gündən azaldır, şəfəq saçmağıma mane olur. Düzdür, 
mən Yer səltənəti hökmdarının işlərinə qarışmamalıyam, amma Böyük hökmdar! 
Səndən kiçik bir xahişim var, əgər mümkündürsə, Siciliya məmləkətindəki göylərə 
qədər püskürən od palçığını dayandır. 
Günəş heç vaxt Yer səltənətinin hökmdarından bir 
şey xahiş eləməmişdi. Ona görə də Yer səltənətinin hökmdarı Günəşə qulaq asıb 
dedi: 
-Yerləri, göyləri nura qərq eləyən Günəş! Bütün cahanı isidən varlıq! Bil ki, 
Siciliyalılar rəhmsizliklərinə görə lənətə gəliblər. Buna görə də cəza alırlar. Amma 
əziz Günəş! Heç olarmı mən sənin sözünü yerə salım. Bəçeşm, Günəş xanım! 
Mən bu saat sənin xahişini yerinə yetirib, onu azaldaram. Amma mən o odu tamam 
söndürməyəcəyəm. Qoy yolunu azmışlar bu etnanı yadlarında saxlayıb, bir də 
kimsəyə pislik eləməsinlər. 
Yer səltənəti hökmdarının səsi kəsilən kimi Siciliya məmləkətində od palçığı 
püskürməsi get-gedə azalmağa başladı. Əhli məmləkət sevindiklərindən çalıb-
oynamağa başladılar. 
Günəş də rahatlandı. Sarıoğlan və Sehr ulduzu çox sevindilər. 
Sonra isə Günəş bütün göy qurşağı qardaşlarının hamısına minnətdarlıq bildirib 
dedi: 
-Ey müqəddəs qardaşlar! Biri-birindən gözəl rəngli göy qurşağı! Göylərimizin 
üstündən qara tüstüləri, dəhşət saçan dumanları, qan qoxularını təmizlədiyinizə 
görə sizə minnətdarlıq edirəm. Qoy sizin rəngləriniz heç vaxt solmasın, həmişə nur 
saçsın! Tanrı özü Göy səltənətini, Yer səltənətini, Müqəddəs su dəryalarımızı 
həmişə qorusun! İnsanlar isə öz varlıqları ilə həmin səltənətləri bəzəsinlər. Amin! 
Göy qardaşları əl-ələ tutub bir səslə dedilər: 
-Amin!, Amin!, Amin! 
Sehr ulduzu qardaşları qaldırıb ən uca səmanın üstünə qoydu. 
Bundan sonra Günəş daha da alışdı, yandı, şölələndi, parıldadı. 
 
Qoy müqəddəs Günəşimiz daima nurlu, parıltılı olsun və başımızın üstünə həmişə 
şölə saçsın !!! 
 
