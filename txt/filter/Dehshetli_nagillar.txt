Gülzar İbrahimova 
 
Dəhşətli nağıllar 
 
 
 
 
 
 
 
 
 
 
Müəllifin çox maraqla oxunan əsərlərindən biri «Dəhşətli nağıl» adlanır. Nağılda kainatın 
yaranması, təbiətdə və insanların həyatında baş verən hadisələr, zəlzələlər, daşqınlar, insanlığın 
yolundan azması nəticəsində quşların qırılması olayları insan qəlbinin daşlaşması nəticəsində baş 
verdiyini inandırıcı təsvir edir. 
 
 
Zərdüşt (tarixi nağıl) 
Od xəzinəsi (tarixi nağıl) 
Sehirli təbib 
 
 
Zərdüşt 
 
(Nağıl) 
 
 Biri var idi, biri yox idi, Azərbaycanın cənubunda yerləşən Urmiya şəhərində, Zbar dağının 
ətəyində, Dərəcə çayının sahilində Purusaşpa adlı cavan bir oğlan var idi. O, çox güclü, ağıllı və 
zəhmətkeş idi. 
Bir gün bu cavan oğlan çayda balıq tutarkən çayın sahilinə gözəl bir qız gəlir. Qız uzaqdan ona 
göz qoyan cavanı görmür. Dizə qədər çırmanıb gətirdiyi palazı çayda yumağa başlayır. 
Bu vaxt qəfil sel gəlir. Qız palazı qapıb hündür bir yerdə dayanıb qorxa-qorxa selə tamaşa edir. 
Sel gəldiyindən Purusaşpa da balıq tutmaqdan vaz keçir. Odur ki, bir yanda dayanıb qızın 
gözəlliyinə vurğun-vurğun tamaşa etməyə başlayır. Bir müddətdən sonra çay sakitləşəndən, su 
azalandan sonra sel gətirən çay balıqları sahildə susuzluqdan çapalamağa başlayırlar. Qız tez 
yaxına gəlib susuzluqdan az qala boğulan balıqları xilas etməyə, onları götürüb çaya atmağa 
başlayır. Bu zaman o gözəl səslə oxumağa başlayır. Gözəlliyi, məlahətli səsi və rəhmli ürəyi ilə 
gənci ovsunlayır. Cavan istər-istəməz qıza yaxınlaşır. 
Başını qaldırmadan əyilib balıqları çaya tullayan gözəl birdən qarşısındakı gənci görəndə özünü 
itirir. Abırından tez tummanının balağını düzəldib dizini örtür. Belə bir gözəlin həm də abırlı 
olmağı oğlanı lap xoşuna gəlir. Bir könüldən bir könülə bu gözələ vurulur. Elə istəyir ki, ondan 
adını soruşsun, qız yaşmağını vurur, palazını da qoltuğuna vurub düz evlərinə götürülür. 
O gündən Purusaşpa bütün günü çayın sahilinə boylanır ki, bəlkə bircə dəfə də olsa qızı görsün, 
amma onu tapa bilmir ki, tapa bilmir. Qız elə bil qeybə çəkilir. Purusaşpa nə yeyir, nə içir, 
arıqlayıb bir dəri qalır, bir sümük. Şəhər böyük, ev çox. Qızın heç adını da bilmir ki, onu heç 
olmasa adı ilə soraqlaşıb tapa bilsin. 
Günlərin bir günü çaya yenə də sel gəlir. Ürəyi yaralı cavan keçən dəfə sel gələn çağları yadına 
salaraq ah-ufla çayın kənarında oturub sevdiyi qızın xiffətini çəkir. Gözlərindən qan-yaş tökə-
tökə sevdiyi qızı, onun ala gözlərini xatırlayır. Müqəddəs suya dua edə-edə sevdiyini ondan 
istəyir. 
Bu zaman elə bil su onun ah-naləsini, yalvarışını eşidir. 
Yenə də həmin sərv boylu, xumar gözlü, məlahətli səsli gözəl öz həzin mahnısını oxuya-oxuya 
çaya gəlir. Bu dəfə onun əlində heç nə yox idi. Deyəsən palaz yumağa yox, başqa bir məqsədə 
çayın kənarına gəlmişdi. 
Purusaşpa əvvəlcə gözlərinə inanmadı, elə bildi gördüyü yüxüdür. Gözlərini silib təzədən 
bərəldə-bərəldə qıza baxdı. Doğrudan bu odur? – deyə öz-özünə sual verdi. Bir istədi qaçıb neçə 
aylardır həsrətilə alışıb-yandığını bağrına bassın. Sonra qoxdu ki, qız ondan qorxub qaça. Birdən 
ağlına qara bir fikir də gəldi. Bəlkə elə bu gözəl kimin isə yarıdır? Bu qara fikir başına gələndə 
daha qıza yaxınlaşmadı. Yenə də bir az aralıda dayanıb ürəyi odlana-odlana, həsrətlə qıza 
baxmağa başladı. 
Qız isə vacib bir iş üçün gələn adam kimi yenə də balağını dizə qədər çimrəyib, sahildə 
çapalayan balıqları çaya salmağa başladı. İşini qurtaran kimi də yenə yoluna davam elədi. 
Deyəsən o bu dəfə çaya sel gəldiyini eşidən kimi balıqları xilas eləməyə gəlmişdi. 
Bu dəfə Purusaşpa daha əvvəlki kimi fərsizlik eləmədi. Qarabaqara onu izlədi. Düz evlərinə 
qədər. Qız düz bazar tərəf gedirdi. Əvvəlcə oğlan elə bildi ki, qız bazara gedir, amma o bazara 
çatmamış göy darvazalı bir evə girdi. 
Purusaşpa çox utancaq, abır gözləyən, böyüklərə hörmət edən, qızlara baxmaqdan həya edən bir 
oğlan idi. Amma vurulduğu gözəl onu bir anda elə dəyişdirdi ki, oğlan bircə günün içərsində aşiq 
olduğu qızın həm evinin yerini öyrəndi. Həm də öyrəndi ki, onun adı Doqdodur. Həm də öyrəndi 
ki, qız hələ heç kəsə könül verməyib. Həm də elə həmin günü ona elçi göndərdi. 
Doqdo eşidəndə ki, şəhərin ən savadlı, ən güclü, ən ağıllı oğlanı ona elçi düşüb, çox sevindi, 
amma elçilərə rədd cavabı verdi: 
-Mən çox həssasam. Tanrının yaratdığı bütün canlılara rəhmim var. Bir adam ki, çayın sahilində 
yaşayır, qarmaq atır, balıqları deşərək onları işgəncə ilə öldürüb yeyir, o adamdan mənə yar ola 
bilməz. 
Elçilər bu xəbəri Purusaşpaya çatdıranda oğlan dizi üstə çöküb başını əlləri arasına aldı: 
-Elə bu saat qayıdın. Mənim sözlərimi qıza çatdırın! Mən hamının yanında and içirəm ki , bu 
gündən belə mən nəinki balıq tutacağam, hətta heç vaxt balıq yeməyəcəyəm! 
Elçilər Purusaşpanın sözünü yerə salmadılar. Dediklərini olduğu kimi qıza çatdırdılar. Amma 
Doqdo oğlana inanmadı. Yenə də elçilərə rədd cavabı verdi. 
Elçilərin cavabından üzüqoylu düşən Purusaşpa həmin vaxtdan eləcənə də qaldı. 
Günlər keçdi. Doqdoya xəbər çatdı ki, daş ürəkli gözəl nə durmusan, mahalın ən igid cavanı 
sənin ucbatından ölür. Doqdo inanmadı. Özü durub düz cavanın evinə gəldi. 
Bu həmin vaxt idi ki, dostları Purusaşpaya yalvarırdılar ki, heç olmasa ağzına bir qurtum su 
alsın. Purusaşpanın isə dodaqları susuzluqdan çat-çat olsa da bir qurtum su içmirdi. 
Doqdo içəri girəndə hamı üzünü yana çevirdi. Onlar qıza qatil kimi baxdılar. 
-Doqdo, çox nahaq yerə sən Purusaşpaya baş çəkməyə gəlibsən. Sən bizim dostumuzun qatilisən, 
çıx get burdan, - ona dedilər. 
Purusaşpa sevdiyi qızın adını eşidən kimi gözlərini açdı, onun çuxura düşmüş gözlərində 
məhəbbət qığılcımı göründü. Amma halsızlıqdan yenə də göz qapaqları bağlandı. 
Bu səhnəni görən qızın ürəyi odlandı. Ürəyində özünü qınadı: «Mən balıqları ölməyə qoymadım, 
amma belə bir cavanı məhv edirəm». 
Sonra o dolçadakı suyu götürüb nəvazişlə Purusaşpaya dedi: 
-Bir qurtum su iç, Purusaşpa! 
Sevdiyinin məlahətli səsini eşidən Purusaşpa elə bil canlandı. Başını qaldırıb sudan bir qurtum 
içdi. Gözlərinə işıq gəldi. Hamı bu işə, bu sevgiyə məəttəl qaldı. 
Purusaşpa isə qəfildən elə sevindi ki, hətta huşunu itirdi. Özünə gələndə artıq Doqdo çıxıb 
getmişdi. Dostları onu tez sakitləşdtirdilər: 
-Sakit ol, Doqdo dedi ki, axşam elçiləri gözləyəcək! 
Bunu eşidən Purusaşpa on iki gündən bəri ilk dəfə ayağa qalxdı. Güclə divardan tuta-tuta şorba 
qazanına yaxınlaşdı. Onu götürüb birnəfəsə başına çəkdi. 
Elçilər «hə» cavabı ilə qayıtdılar. Oğlan sevindiyindən sanki qanadsız uçurdu. 
Aradan çox keçmədi ki, toy oldu. Purusaşpa ilə Doqdonun toyu. Artıq Purusaşpanın odlu 
məhəbbəti Doqdoya da keçmişdi. O da oğlanı ürəkdən sevirdi. Hələ bu mahalda bu iki cavan 
kimi bir-birini möhkəm sevən belə yarları heç kəs görməmişdi. 
Belə böyük bir məhəbbətdən, belə gözəl bir səadətdən, biri-birindən şirin keçən günlərdən 
doqquz bal ayı, doqquz şəkər günü, doqquz əfsanəvi gecə keçəndən sonra dünyaya üzü nurlu bir 
oğlan uşağı gəldi. 
Bu uşaq başqa uşaqlara bənzəmirdi. Bu körpə elə bil sehrliydi. Sanki mələkdi, göydən enmişdi. 
Anadan olduğu gündən heç vaxt ağlamaz, həmişə gülərdi. Ata-anasının gözlərinə elə nurlu 
baxışlarla baxardı ki, onların qəlbləri fərəhlənərdi. 
Bir azdan nurlu körpənin sorağı aləmə yayıldı. Şəhərin ən ağsaqqal nuranisini çağırdılar ki, 
körpəyə ad versin. 
Nurani qoca körpəyə ad qoymağa gəldi. Əyilib diqqətlə ona baxanda körpə üzünü qırışdırdı, 
gözləri yaşardı, sanki baxışları ilə dedi: «Mən də bir gün sənin kimi qocalacağam». 
Nurani qoca körpənin mənalı baxışlarına məəttəl qaldı: 
-Qoy Tanrımız bu körpəni pis gözlərdən, pis niyyətlərdən qorusun. Ona Zərdüşt adı verdim. Qoy 
bu körpənin ruhu məmləkətimizi qorusun! 
Hamı bir səslə «Amin!» söylədi. 
Nağıl dili yüyrək olar deyərlər. Nağıllarda illər bir-birini qovar, aylar tez qurtarar, günlər qısalar, 
Günəş tez çıxar, tez batar, Ay da tez-tələsik qaranlığı yola salar, uşaqlar tez iməkləyər, bir də 
eşidərsən ki, böyüdülər. 
Zərdüşt də böyüdü, uca boylu, yaraşıqlı, ağıllı bir oğlan oldu. Atasından cəsarət, anasından 
rəhmli olmağı öyrəndi, atasından işgüzarlığı, anasından dindarlığı öyrəndi, atasından elm, 
anasından ədəb-ərkan öyrəndi. Artıq uşaq yaşlarından kamilliyi ilə seçildi. Zərdüştü ağıllı 
sözlərinə görə sevər, hətta onu böyüklərin məclisinə dəvət edərdilər. 
Zərdüşt məclis əhlinə öz fikirlərini deyər, əvəzində «alqış, əhsən» alardı. Onun dediklərini qəbul 
edənlərə minnətdarlıq edərdi. 
Zərdüşt oxumağa, bilik toplamağa o qədər meylli idi ki, artıq yeniyetmə çağlarında bütün 
elmlərdən, dinlərdən xəbərdar olaraq Dünyadan, Tanrıdan danışardı. On beş yaşlı Zərdüşt artıq 
böyük bir alim kimi danışırdı. O, camaata başa salmaq istəyirdi ki, üstündə gəzdiyimiz Torpaq, 
içdiyimiz su, hətta od da müqəddəsdir. İnsanlar daima Torpağın, Suyun, Odun təmizliyini 
qorumalıdırlar. İnsanlar bir-birinə dost olmalıdırlar. Onlar bir-birlərini incitməməli, heç kəs 
torpaq üstündə, mal üstündə bir-birləri ilə savaş etməməlidir. Övlad ata-anaya müqəddəs bir 
varlıq kimi baxmalı, qardaş qardaşa doğruçu «qardaş» olmalı, qardaş bacının ölənə qədər 
namusunu çəkməli, insan insanın qədrini bilməlidir. Tanrının yaratdığı bütün canlılar yalnız və 
yalnız onun əmrilə dünyalarını dəyişə bilərlər. 
Zərdüşt torpağı, odu, suyu həddən artıq müqəddəs sayırdı: 
-Ölüləri torpağa basdırmaqla biz torpağı, onları odda yandırmaqla biz odu murdarlayırıq. 
Ölənləri yalnız və yalnız uca türbələrin başına qaldırıb orada qoymaq lazımdır. Hətta quşlar 
onları yesələr də, ölənlərin yeri göyə yaxın olmalı, dünyasını dəyişənlər ayaqlar altında 
tapdanmamalıdırlar... 
Yeniyetmə oğlan daima odlu-odlu danışır, danışdıqca da onun ağzından dürr tökülürdü. Zərdüşt 
dilləndikcə camaatın ürəyinə girir, öz müqəddəs kəlmələrilə onların daxilini şərlərdən, pislikdən, 
kindən-küdurətdən xilas edib, onları saflaşdırır, adamların qəlbinə ilahi bir xeyirxahlıq, nur 
səpirdi. 
  
On beş yaşına çatan Zərdüşt biliyini daha da çoxaltmaq üçün ata-anasından izn alır ki, onu 
səyahətə çıxmağa icazə versinlər. Onların xeyir-duasını alandan sonra isə səfərə hazırlaşır, kamil 
bir din xadimi kimi dünyaya həqiqət axtarışına çıxır. 
  
Səfərə çıxarkən Zərdüşt müqəddəs çayı keçməli olur. Bu zaman səmadan bir mələk peyda olur 
və Zərdüştü Tanrının – Ahura Mazdanın yanına aparır. Dərgahda Zərdüşt İlahidən vəhy alır. 
Bundan sonra o daha da müqəddəsləşir və daha da nurlanır. 
Dünya yaranandan gözəl, xeyir qüvvələrlə yanaşı, şər qüvvələr də mövcuddur. Tanrı xoş, xeyir 
qüvvələri yaradandır, insanlara düzgün yol göstərəndir. Amma Müqəddəslərin, Peyğəmbərlərin 
dediyinə görə Tanrı şərlərdən, pislərdən, şeytanlardan, onların bəd əməllərindən xəbərsizdir. 
Zərdüşt yaşayan dövrdə də belə pis niyyətlilər, bəd əməllilər var idi. Bunlardan biri də Zərdüştü 
həmişə qarabaqara izləyən, onun xeyir əməllərinə mane olmağa çalışan, camaatı dinindən 
döndərməyə çalışan, Zərdüştü tutduğu müqəddəs yolda azdırmaq istəyənlər var idi. Bu şər ruhu 
Əhrimən idi. O nə qədər çalışırdısa, Zərdüştü ləkələyə bilmir, onu tutduğu yoldan döndərə 
bilmirdi. Əhrimən hər addımda onu ləkələmək üçün yollar axtarırdı ki, Zərdüştü camaatın 
gözündən salsın. Bunun üçün bir neçə dəfə Əhrimən qızılı düz Zərdüşün qarşısında yerə atmışdı 
ki, o sakitcə qızılı götürsün və öz malına haram qatsın. Amma yerdə qızılı görən Zərdüşt o saat 
hay-küy salaraq: 
-Kim qızılını yerə salıb – deyə soruşmuş, qızılın sahibi çıxmayanda isə onu dilənçiyə vermiş, ya 
da kimsə yalandan da desəydi, qızıl mənimdir, qızılı ona vermişdi. 
Bir dəfə isə Əhriman gözəl bir ərli qadın tapıb onu Zərdüştün yanına göndərmişdi ki, qadın 
onunla sevişsin, bu yolla da oğlan günaha batsın. 
Amma Zərdüşt heç nədən şübhələnməyərək, qadına dəyməmiş, ona belə işlərin günah olduğunu 
başa salmışdı. 
Əhriman heç bir vəchlə Zərdüştü ləkələyə bilmirdi. 
Zərdüşt insanlara düzgün yol göstərir, onları pis əməllərdən çəkindirir, hamını əmin-amanlığa, 
mehribançılığa, təbiəti, bütün canlıların qədrini bilməyə çağırırdı. Bütün çağırışlarını, 
kəlamlarını özünün yazdığı müqəddəs «Avesta» kitabında göstərirdi. Çoxları bu kitaba 
müqəddəs kitab kimi baxsa da, Zərdüştə düşmən olanlar isə bu kitaba da düşmən idilər. Şər 
ruhlar hər yerdə Zərdüştü güdürdülər. Zərdüşt isə özünün yazdığı müqəddəs Avestadan dualar 
oxumaqla şər qüvvələri qova bilirdi. 
Zərdüşt insanları Tanrı - Ahura Mazdaya itaətə çağırır, onları xeyirxah əməllərə səsləyir, 
zülmkarlığı rədd edirdi. 
Zərdüşt adamları dinə-imana gətirmək üçün çox əziyyətlər çəkdi. Çünki şər qüvvələr həmişə onu 
təqib edir, rahat yaşamasına, insanları xeyirxahlığa çağıran bir dinin yayılmasına hər cürə mane 
olurdular. Onlar elə fikirləşirdilər ki, əgər Zərdüştü məhv etsələr, onun yaymaq istədiyi din də 
məhv olacaqdır. 
Çox əziyyətdən sonra Əhriman kimi şər qüvvələr nəhayət ki, istəklərinə çatdılar. Onlar Zərdüştü 
düşmən əsgərlərinin əli ilə xaincəsinə qətlə yetirdilər. 
Zərdüştün ölümü camaata çox pis təsir elədi. Məmləkətin hər yerində matəm çadırları quruldu. 
Adamlarda xainlərə nifrət, Zərdüştə isə rəğbət hissi daha da çoxaldı. Hamı Zərdüştün qatilini 
lənətlədi. 
Hə, balalarım, nağıl yazdım, nağılım döndü gerçək oldu. Gerçəyə isə inanmaq gərək. İnanın ki, 
bu günə qədər elmizdə zərdüştiliklə bağlı çox adətlər qalıb. İldə Zərdüştilərin müqəddəs bayramı 
olan Novruz bayramı («yeni gün», gecə ilə gündüzün tən gəldiyi gün, təzə ilin ilk günü) bayram 
edilir. Tonqallar qalanır, adamlar odun üstündən atlanır, şamlar yandırılır, yumurtalar boyanır, 
şəkərbura, qoğal bişirilir. Elimizin-obamızın çox yerində yanan şamı üfürüb keçirmək, yanan 
ocağa su töküb söndürmək günah sayılır. 
Azərbaycanımızda yaranmış dinlərin yolunu Zərdüştilik işıqlandırdı, Zərdüşt odu bu günə qədər 
sönmədi. Qoy müsəlman odunu, elimin çırağını Tanrı heç vaxt söndürməsin! 
 
 
 
 
 
Od xəzinəsi 
(Nağıl) 
 
Biri vardı, biri yoxdu, Albaniya adlı bir məmləkət var idi. Bu məmləkət dünyanın bütün 
yerlərindən gözəl idi. Əfsanəvi gözəlliyi olan bu diyara dünyanın hər yerindən səyyahlar gələr, 
buranı gəzib qayıdandan sonra «gedib cənnəti gördük» deyərdilər. Bütün dünya hökmdarları bu 
məmləkətin adını «cənnət məkan» qoymuşdular. 
Bütün dünyanı dolaşmış səyyah və kitablar yazan Yəqubi Əbu-l-Abbas Əhməd ibn Əbu 
məmləkətlərdən yazdığı «Kitab əl-büldan» kitabında Albaniya məmləkətini «bu dünyanın 
cənnəti» adlandırmışdı. 
Albaniya məmləkətinin təmiz havası, yaşıllığı, suyu adamı valeh edərdi. Qızılgül qoxusu gələn 
havadan adam bihuş olardı. Məmləkətin hər məhəlləsindən sərin bulaq suyu axar, həmin 
bulaqların suyundan içən elə bil cavanlaşardı. Burada yetişən meyvələrin dadından adam 
doymazdı. Saysız-hesabsız bitkiləri min dərdə dərman idi. Suyu göz yaşı qədər duru olan gölü 
elə səfalı idi ki, adam onun kənarında bütün dərdlərini unudar, özünü bəxtəvər sayardı. Bu göl 
elə böyük idi ki, hətta ona dəniz də deyərdilər. Bu dənizdə dünyanın başqa dənizlərində olmayan, 
biri-birindən gözəl balıqlar var idi. Dənizin adına Quz dənizi deyərdilər. 
Belə gözəlliklər içərisindəki adamlar da başqa yerlərin adamlarına baxanda elə bil ayrı cür idilər. 
Onlar öz aralarında kobud danışmaz, bir-birlərinə can deyib, can eşidərdilər. Məmləkətlərinə 
gələn qonaqları gülərüzlə qarşılayar, mehribanlıqla da yola salardılar. Bu «cənnət məkanında» 
qalmaq istəyən qərib qonaqların üzünə qapılar həmişə açıq olardı. Hətta məmləkətin nurani 
hökmdarı olan Aran şah ondan torpaq istəyən qəribləri belə boş qaytarmaz, onlara yurd salmaq 
üçün yer ayırardı. 
Məmləkətdə nurani bir qoca öz qarısı ilə yaşayırmış. Qoca 
ömrü boyu zəhmətlə işləmiş, bir an belə işsiz 
dayanmamışdı. 
Günlərin bir günü qocanın başına düşür ki, həyətdə quyu 
qazsın və həmişə sərin quyu suyu içsin. O fikrini qarısına 
bildirəndə qarı ona deyir: 
-Ay kişi, başına iş qəhətdir, bu yaşında sən quyu qaza 
bilməzsən. Sərin su istəyirsən, indi gedərəm, bulaqdan bir 
sərnic doldurub gətirərəm. 
-Yox ay qarı, mən istəyirəm həyətdə quyu qazam və hər 
gün həmin quyunun suyundan içək. 
Qarı nə qədər deyirsə də, qoca söz eşitməyib, başlayır 
bağın ortasında quyu qazmağa. Səhərdən axşama qədər 
qazır. Amma quyuya su gəlmir ki, gəlmir. Bir gün 
keçəndən sonra qoca yuxudan durub gedir quyunun başına. 
Görür ki, quyunun dibindən su çıxmağına çıxıb, amma bu 
sudan nə isə çox qəribə bir qoxu gəlir. Qoca vedrə sallayıb 
sudan bir az götürür. Suyun dadına baxan kimi onu öskürək tutur, az qalır boğulsun. Qocanın 
səsinə qarısı gəlir: 
-Ay kişi, nə olub sənə, niyə boğulursan? 
Qocanın öskürəyi ara verən kimi cavab verir: 
-Ay arvad, mən nə günah işləmişəmsə, qazdığım quyudan su əvəzinə acı su çıxır. 
O sudan bir azca ovcuna doldurub qarının burnuna tutur. Qarının burnu tünd iyidən yanan kimi 
olur. Qarı «Allah, sən özün bu bəladan bizi saxla» deyib, qorxudan titrəməyə başlayır. Onlar 
görürlər ki, qəribə su get-gedə artır, quyunu doldurur. Qoca, quyudan çıxan bu qəribə suyun 
artmağını istəmədiyindən, quyunu doldurmağa başlayır. Qarı da ona kömək eləyir. Onlar 
həyətdəki çay daşlarından quyuya doldurmağa başlayırlar. Birdən onların atdığı daşlar bir-birinə 
necə dəyirsə, onlardan çıxan qığılcımdan quyunun suyu od tutub yanmağa başlayır. 
Qoca və qarı bu işə məətəl qalırlar. Qoca diz çöküb Allaha yalvarmağa başlayır: 
-Ya rəbbim, əgər qarşında bir günah işlətmişiksə, keç 
bizim günahımızdan, bizim suyumuzu atəşə döndərmə !  
Qarı da qocasının dediklərini təkrar eləyir. Onlar diz çöküb 
Allaha yalvarır, alov isə get-gedə güclənir. Nə illah 
eləyirlərsə də, alov sönmür ki, sönmür. 
Qonşuları soruşanda bağınızdan bu nə qara tüstüdür belə 
çıxır, qarı cavab verir ki, özümüz birə darımış odunları 
yandırırıq. 
Onlar başlarına gələnləri sirr kimi saxlayırlar və bu haqda 
heç kəsə bir söz demirlər. 
Alov düz üç gün, üç gecə davam eləyəndən sonra nəhayət 
ki, öz-özünə sönür. Dünya görmüş qoca fikirləşir ki, 
onların quyusundan çıxan bu qəribə qoxulu su nə isə çox 
tilsimli və qorxulu bir şeyə oxşayır. Qoca fikrini qarısına 
da söyləyir: 
-Qarı, quyumuzdan çıxan bu su adi su deyil, o tilsimli suya 
oxşayır. Birdən bu su məmləkətimizə ziyan gətirər. Mən 
hökmdarımızın yanına gedib, olanları ona danışmalıyam. Qoy o, bütün bunlardan hali olsun. 
-Düz deyirsən, ay kişi. Mənim bu yanar sudan heç gözüm su içmir. Get, olanları hökmdarımıza 
danış. 
Qoca saraya gəlir. Dalandar onu sarayın darvazası ağzında qarşılayıb, gəlişinin səbəbini soruşur: 
-Qoca kişisən, bu yaşında hökmdardan istəyin nədir ki, 
onu narahat edirsən? 
Qoca dalandara «yanar su» haqqında heç bir söz demir: 
-Başına dönüm, mən hökmdarımızı görməliyəm. Ona 
deyiləcək vacib sözüm var. 
Dalandar qocanı fikrindən döndərə bilməyəcəyini görüb, 
onu vəzirin yanına göndərir. Vəzir şahın yanına gələnlərin 
məqsədlərini öyrənər və sonra bu haqda hökmdara 
məlumat verərdi. Ondan sonra hökmdar vacib bildiyi 
adamları ya öz hüzuruna çağırardı, ya da vəzir özü onları 
dinləyərdi. 
Vəzir çox acgöz bir adam idi. Hər şeydə öz qazancını 
güdər, nə qədər də çox qızıl qazansaydı, gözü doymazdı. 
O, qocanın dediklərinə qulaq asandan sonra soruşur: 
-Sən bu sirri daha heç kəsə danışmamısan ki? 
Qoca deyir: 
-Xeyr, mən bunu ancaq şahımıza deməyə gəlmişəm. 
-Bəs o dediyin «yanar sudan» gətirmisən ki, şahımız 
görsün?- deyə vəzirin gözləri hiyləgərcəsinə parıldayır. 
-Gətirmişəm, əlbəttə ki, gətirmişəm,- deyə qoca qoynundan içində yanar su tökülmüş balaca bir 
şüşə qab çıxardır. 
Vəzir həmin sudan elə oradaca azca tökdü bir qaba. Sobada yanan odunlardan bir balacasını 
götürüb, qoydu həmin suyun üstünə ki, görsün qocanın dedikləri düzdür, yoxsa yalandır. Bu vaxt 
alov qabı bürüdü. Vəzir əvvəlcə qorxdu, sonra isə onun hiyləgər və ac gözləri atəşin işığında 
daha da alışıb yandı. Gözlərini atəşdən ayırmadan, bu «yanar su» ilə varlanmağı gözünün 
qabağına gətirdi. Bir də alov sönüb qurtaranda fikirdən ayıldı: 
-Mən hələ şaha yalandan heç nə deyə bilmərəm. Sənin bağına gedib, özüm öz gözlərimlə hər 
şeyi görməliyəm. 
Vəzir, sarayda heç kəsə bir söz demədən qocanı da götürüb onun həyətinə gəldi. Özü əlinə bel 
alıb həyətin bir tərəfindən quyu qazmağa başladı. Gecə yarıya qədər quyu qazdı. Bir az oturdu 
ki, dincəlsin, gördü quyu həmin qoxulu su ilə dolmağa başlayır. Vəzir qıraqda dayanıb ona 
tamaşa edən qoca ilə qarıya dedi: 
-Mən quyunu bir az da dərin qazım ki, ordan çoxlu sehrli su çıxsın, siz də daxmanızdakı bütün 
böyük qablarınızı gətirib bu su ilə doldurun. Hökmdar bu sudan çoxdandır ki, axtarır. Mən səhər 
ertə həmin suları daşıtdıracağam saraya. 
Vəzir qoca ilə qarını aldadırdı. O istəyirdi ki, qocalar ona kömək edib qabları doldursunlar, sonra 
isə sirri heç kəs bilməsin deyə qocaları öldürsün. Bu bədxah fikirdən xəbəri olmayan qocalar isə 
vəzirin bütün dediklərini edirdilər. Beləliklə, onlar gecə yarıya qədər daxmalarında olan bütün 
qabları quyudan çıxan su ilə ilə doldurdular. 
Qocalar yorulub haldan düşmüşdülər. Vəzir isə yorulmaq bilmir, çoxlu var-dövlət sahibi 
olacağını gözünün qabağına gətirərək, quyu qazırdı. Qocanın axırda vəzirə yazığı gəldi: 
-Ay vəzir, yorulmusan, gəl bir az dincini al, səhər açılanda yenə də qazarsan. 
-Yox, siz gedin yatın, mən bir az da qazım,- deyə vəzir qocaları yatmağa göndərdi. 
Sübh tezdən hələ camaat yuxudan oyanmamış qoca qalxdı ki, gedib vəzirə baş çəksin. Həyətə 
çıxanda gördü ki, quyudan çıxan qoxulu su bütün həyəti ağzına alıb. Hətta axıb qonşuların da 
həyətlərinə dolub. 
Qoca dizinə qədər qoxulu suya bata-bata quyunun yanına gəldi. Nə görsə yaxşıdır? Gördü ki, 
vəzir həmin suyun içərisində boğulub ölüb. Gördüyü dəhşətdən fəryad qoparan qoca, çığırıb 
bütün qonşuları ayağa qaldırdı. Hamı yığıldı, köməkləşib birtəhər vəzirin meyidini quyudan 
çıxartdılar və çox çətinliklə quyunu daşlarla doldurdular. 
Vəzirin ölüm xəbəri gedib Aran şaha çatan kimi o, qocanı yanına çağırtdırdı və dedi: 
-Ey qoca, səni yurdumuzun ağsaqqalı kimi tanıyırlar. Hamı sənin adını hörmətlə çəkir. Danış 
görüm, nə baş verib sənin bağında? Mənim vəzirim niyə sənin bağındakı quyuda boğulub? Bu 
əcaib su niyə məhz sənin qazdığın quyudan çıxıb? Dünyagörmüş bir adam kimi sən necə 
baxırsan bu işə ki, həmin su məkanımızın böyük bir məhəlləsində torpağı zəhərləyib? 
Baş verənlər qocaya çox pis təsir eləmişdi. Qoca utandığından başını aşağı saldı. Düzdü, bu 
işlərdə onun təqsiri olmasa da, şahın dediklərində həqiqət olduğunu düşündü və xəcalət çəkə-
çəkə olanları başdan ayağa şaha danışdı. 
Aran şah qocaya inandı. Qoca şüşədə gətirdiyi qoxulu suyu 
şaha verdi. Şah və saray adamlarının hamısı suyu iylədilər. 
Amma heç kəs bu qoxulu sudan baş açmadı. Şahın yanında 
özgə diyardan gəlmiş əcnəbi bir dərviş də var idi. O da 
qoxulu sudan bir şey anlamadı. Rəml atıb, fal açdı və nə 
gördüsə, birdən əcnəbi dildə nə isə qışqırdı: 
-Nöyüt! 
Şah onun sözünü başa düşmədi: 
-Sən bizim dildə danış, görüm, nə deyirsən? 
-Bizim dildə nöyüt, sizin dildə «şeytan qanı» deməkdir. Bu 
qızıldan da qiymətli bir sudur. Qızıl və var-dövlət özü isə 
həmişə insanlara fəlakət gətirib. Şah sağ olsun, özünüzü bu 
fəlakətdən qoruyun! 
Hamı dərvişin dediklərindən qorxdu. Şah əmr etdi ki, 
dərviş daha nə bilir danışsın. Dərviş şaha təzim edib dedi: 
-Müdrik şah, mənim bildiklərim bu qədərdir. 
Nurani qoca dilləndi: 
-Şah sağ olsun, dərviş düz deyir. Bu sehrli sudur. Ona azca 
od vurursan, o isə odunsuz-filansız suyu quruyana qədər yanır. 
Qocanın gətirdiyi suya sobadan azca od götürüb qoydular. Su od tutub yanmağa başladı. 
Hamı bir səslə «Allah, sən bu şeytan qanından bizi hifz elə» deyib, dua elədilər. Elə o gündən də 
yanar suyun adı nöyüt qaldı. 
Həmin gündən əli bel tutan hər kəs həyətində quyu qazdı ki, nöyüt çıxartsın. Min bir əziyyətlə 
gedib meşələrdən odun qırıb gətirmək əvəzinə elə onu yandırsınlar. O gündən də Albaniya 
məmləkətinin gözəlliyi yavaş-yavaş məhv olmağa başladı. 
Nöyüt isə yandıqca onun tüstüsü məmləkətin havasını çirkləndirir, göyün üzündə qara buludlar 
əmələ gəlirdi. Hətta adamların çoxu bu nöyütü qablara doldurur, əcnəbi ölkələrə aparır, satıb 
varlanırdılar. Kim həyətində quyu qazırdısa, həmin adamın həyətində ağaclar quruyur, bağ-
bağçasında gül-çiçəklər solur, bütün yaşıllıq məhv olurdu. 
Qazılıb quyulardan çıxan nöyütü adamlar işlədir, qalanı isə axıb dənizə tökülürdü. Göz yaşı kimi 
tərtəmiz olan dəniz belə, bu şeytan qanından məhv olub gedirdi. Əvvəllər suyun içərisində 
balıqları, yosunları, gözəllikləri görünən dənizin, suyu bulanır, balıqları ölüb suyun üzərində 
qalırdı. 
Bunlarla yanaşı, Albaniya məmləkəti və onun camaatı günü-gündən varlanır, var-dövlətləri 
başlarından aşırdı. Məmləkət gözəlliyini itirsə də qızıla bürünürdü. Saraylar, hətta kasıb 
daxmalar da nöyütlə yanan çıraqların işığından bərq vururdu. 
Amma çox təəsüf ki, bu var-dövlət məmləkətə çox bəlalar gətirdi. Başqa ölkələrin hökmdarları 
eşitdilər ki, Albaniya məmləkətində bir qəribə su peyda olub ki, od vuranda yanır, adına da nöyüt 
deyirlər. Həmin nöyütü sataraq məmləkətin adamları günü-gündən varlanırlar. Hər kəsin 
daxmasında nöyütlə yanan çıraq var. Hər yandan paxıl, pis gözlər Albaniya məmləkətinə dikildi. 
Heç vaxt müharibə görməyən bu ölkəyə basqınlar olmağa başladı. Aran şaha daha ağlının 
qüdrəti, xeyirxahlığı kömək edə bilmirdi. Dünyanın ən böyük, qüdrətli ölkələri bu məmləkəti ələ 
keçirmək üçün bir-birləri arasında müharibələr edirdilər. Haqlı-haqsız bilinmir, qan su yerinə 
axırdı. 
Nurani qoca bütün bunları görür və bunda ancaq özünü 
təqsirkar sayırdı. O, son dəfə peşman-peşman dəniz 
kənarına gəldi. 
Dənizin sahili ölmüş balıqlarla dolu idi. Qoca ölü 
balıqların içərisindən ləpələrin təzəcə sahilə gətirdiyi, 
nöyütlü dəniz suyundan zəhərlənmiş, çapalayaraq can 
verən balığı əlinə alıb dedi: 
- Bu cənnət məkanımızı solduran, onu bəlalara düçar edən 
mənəm. Zavallı balıq, sənin də qatilin mənəm, gəl 
qucaqlaşaq, bir yerdə can verək, - deyib, balığı qoynuna 
qoydu və özü də həmişəlik gözünü yumdu. 
Aradan neçə-neçə illər keçdi. Sonralar nöyüt Albaniya 
məmləkətini tamam dəyişdirdi. Hətta onun adı da dəyişib 
oldu Azərbaycan. Azər sözü pəhləvicə oda, bayican isə 
xəzinəyə deyilərdi. Doğrudan da, məmləkət günü-gündən 
od xəzinəsinə çevrilirdi. Get-gedə hər şey dəyişdiyi kimi 
onların adı da dəyişirdi. Hətta Quz dənizinin də adı dəyişib 
oldu Xəzər. 
Qoy Ulu Tanrı xəzinəsi başına bəlalar gətirən bu məmləkətin həmişə üstündə olsun, onu 
pislərdən, xainlərdən və acgözlərdən qorusun! 
 
 
 
 
Sehirli təbib 
(Nağıl) 
 
Biri vardı, biri yoxdu, qədim zamanlarda Yunan məmləkətində Heraklid adlı çox bilikli bir təbib 
var idi. 
Heraklidə təbibliyi atası öyrətmişdi. O çox bilikli təbib olmuş, bildiyini oğluna da vermişdi. 
Atasının ölümündən sonra Heraklid ondan da yaxşı təbib oldu. O öz sənətini çox sevər, adamları 
sağaltdıqca elə bil onun ruhu təzələnərədi. Həmişə də sənətini öz övladlarından birinə öyrətməyi 
arzulayardı. Onun üç qızı və beş oğlu var idi. Heraklid onları böyüdüb yeddi-səkkiz yaşına çatan 
kimi yoxlayar, hansının təbiblik qabiliyyəti olduğunu aşkar etmək istəyərdi. 
Amma çox təəsüf ki, o övladlarının heç birində bu qabiliyyəti tapa bilməmişdi. Atanın ümidi bir 
sonbeşiyi olan Hippokrata qalmışdı. Hippokrat isə hələ çox balaca idi. Onun cəmi beş yaşı var 
idi. 
Hippokratın beş yaşı olmasına baxmayaraq , o atasına kömək edər, dərman otları yığardı. Onun 
barmaqları balaca olduğundan torpağın altından çoxlu soxulcan, ya da cürbəcür qurdlar çıxarar, 
ata da bunlardan dərman düzəldərdi. 
Bir də Heraklid hiss eləmişdi ki, onun başı ağrıyanda əgər Hippokrat əlini onun başına qoysaydı, 
elə o saat ağrı kəsərdi. Buna görə ata səbirsizliklə gözləyirdi ki, Hippokrat böyüsün, öz 
bildiklərini sonbeşiyinə öyrətsin. 
Nağıl dili yüyrək olar, deyərlər. İllər, aylar keçdi, Hippokrat böyüyüb səkkiz yaşına çatdı. Bu 
vaxt daha ata da qocalmış, əvvəlki kimi işləməyə gücü qalmamışdı. O, bütün övladlarını başına 
yığıb onlara dedi: 
-Balalarım, mən artıq qocalmışam, işləməyə gücüm qalmayıb. Mən öz bildiyim təbibliyi sizin 
birinizə öyrətməmiş ölsəm, elimizin camaatı məni qınayar. Deyərlər ki, Allah lənətinə gəlmiş 
Heraklid sağlığında öz bildiyini heç kəsə öyrətməmiş öldü getdi. Buna görə də mən mütləq öz 
təbibliyimi sizlərdən birinizə öyrətməliyəm. Sizin hamınızın qabiliyyətinizi yoxlamışam. 
Atamdan mənə keçən təbibliyim sizlərdən təkcə Hippokrata keçib. Mən bu gündən öz 
bildiklərimi ona öyrədəyəcəyəm. Əgər aranızda təbib olmaq istəyən varsa, o da bizim 
dərslərimizə qoşula bilər. 
Övladlar arasında təbib olmaq istəyən olmadığından hamısı susdu. Böyük bacı-qardaşlarının 
danışmadığını görən Hippokrat atasını qucaqlayıb dedi: 
-Ata, sən qarnı ağrıyan bir nəfərin qarnını kəsəndə mən gizlincə sənə baxmışam. Sənin əllərin 
qanlı idi. Mənim o vaxtdan təbiblikdən zəhləm gedib. Mən heç vaxt təbib olmayacağam. Mən 
başqasının qarnını cırıb, orada nəsə axtara bilmərəm. 
Atası oğlunun sözlərinə hirsləndi: 
-Əvvəla, sən çox nahaq yerə gəlib məndən iznsiz, gizlincə mənim işimə baxmısan. Sonrası isə 
sənə deyim ki, mən dəyirmançı Herrinin qarnını kəsib, onun içərisini təmizləməsəydim, o indi 
dəyirmanda un üyüdə bilməzdi. Sən yunan balasısan. İstəsən də, istəməsən də, sən təbib olmalı, 
öz yunan elinə xidmət eləməlisən ! 
Hippokrat atasının hirsləndiyini görüb, daha heç nə demədi. Atanın sözləri ilə bütün övladlar 
razılaşdılar. 
Həmin gündən Hippokrat bütün günü atasının yanında oturar, onun işlərinə baxar, güya ki, 
dediklərinə qulaq asardı. Amma onun fikri atasında deyil, bayırda şən, qayğısız oynayan 
yaşıdlarının yanında idi. 
Bəzən atası danışdıqları haqda ona suallar verər, o isə heç bir söz deyə bilməzdi. Oğlunun belə 
saymazlığı atanı hiddətləndirərdi. Ata evinin sonbeşiyini çox istədiyindən onun qəlbini heç vaxt 
qırmazdı. 
Heraklid bir neçə müddət fikir verib gördü ki, Hippokrat onun dediklərinə qulaq asmır. Ona görə 
də əlacı kəsildi, başladı öz bildiklərini kağıza yazmağa. Oğlunu isə dərslərdən azad elədi. O, 
Hippokratı yalnız hansısa naxoşun qarnını kəsib, içərisini təmizləyəndə, ya da sınıq yerinə 
məlhəm qoyub sarıyanda çağırardı ki, gəlib baxsın. 
Bu minvalla çox yox, dörd ay Hippokrat atasından dərs aldı. Sonra isə əcəl qoca Heraklidin 
başının üstünü kəsdi. Təbib oğluna hələ çox şey öyrədəcəkdi, amma heyf ki, dünyadan köçdü. 
Belə bir bilikli təbibin ölümü bütün yunan elini kədərləndirdi. Onlar Heraklidi itirdiklərinə çox 
acıdılar. 
Təbibin ölümü hamıdan çox onun övladlarını yandırdı. Çünki onlar atalarının vəsiyyətinə qulaq 
asmamış, heç biri təbib olmamışdı. Atasını hamıdan çox istəyən Hippokrata onun ölümü lap çox 
təsir etmişdi. Atasının hamıdan çox ona ümid etməsinə baxmayaraq, Hippokrat onun arzusunu 
ürəyində qoymuş, təbib olmamışdı. Bu dərd doqquz yaşlı Hippokrata rahatlıq vermirdi. Buna 
görə də oğlan qardaş-bacılarının qarşısında and içdi ki, o atalarının istəyini mütləq həyata 
keçirəcək, atası kimi təbib olacaq. 
Hippokratın böyük qardaşı onu bu sözündən sonra qucaqlayıb öpdü və ona «afərin» dedi. 
Bundan sonra Hippokrat daha heç vaxt yaşıdları ilə oynamadı. O, atasının yazdığı yazıları 
oxumağa başladı. On beş yaşına çatanda o artıq atasının bildiklərinin demək olar ki, hamısını 
bilirdi. Amma hələ onun yanına naxoş gəlmir, ona inanmırdılar. 
Bir gün məmləkətə xəbər yayıldı ki, yunan hökmdarı ölümcül naxoşlayıb. Hökmdar Günəşin üzü 
tutulanda ürəyini tutub yerə yıxılmış, özündən getmişdi. Yanına dünyanın neçə ölkəsindən 
təbiblər gətirsələr də, onun dərdinə əlac eləyən tapılmamışdı. 
Hippokrat bunu eşidən kimi hökmdarın qəsrinə gəldi. Təbib olduğunu bildirib, hökmdarın yanına 
getmək istədi. Bu cavan uşağa inanmayıb, onu qəsrdən qovmaq istəyəndə, bir nəfər onun 
Heraklidin oğlu olduğunu dedi. Hippokrata inanıb onu hökmdarın yanına apardılar. 
Cavan təbib huşu özündə olmayan hökmdara yaxınlaşıb əlində gətirdiyi maqniti onun ürəyinin 
üstünə qoydu. Artıq neçə gündən bəri gözlərini aça bilməyən hökmdarın gözləri açıldı. Heç nə 
olmayıbmış kimi, durub yerində oturdu. Hamı bu möcüzəyə mat qaldı. 
Hökmdar bu cavan oğlandan öz naxoşluğunun səbəbini və oğlanın onu necə sağaltdığının sirrini 
soruşdu: 
Hippokrat dedi: 
-Ey böyük hökmdar! Günəşin üzü tutulanda sənin ürəyin zəif döyündüyündən bu dəyişikliyə 
davam gətirməmiş, yavaş-yavaş döyüntüsün azaldıb, ölüm halına yaxınlaşmışdı. Mən maqniti 
ürəyin üstünə tutmaqla onu təzədən əvvəlki halına gətirdim. Bunu mənə atam Heraklid 
öyrətmişdi. Burda elə bir sirr yoxdur. 
Hökmdar Hippokrata onu sağaltdığına görə böyük bəxşiş verdi. 
Həmin gündən yunanlar Hippokratı sehrli bir təbib kimi tanıdılar. 
Aradan bir neçə il keçdi. Hippokrat öz təbibliyi ilə bütün ölkədə tanındı. Yunan ölkəsinin 
camaatından kimsə sağalmaz dərdə düçar olanda uzaq-uzaq mahallardan Hippokratın yanına 
gələr, şəfa tapıb qayıdardılar. O, cürbəcür otlardan, çiçəklərdən, vəhşi heyvanların südlərindən, 
dəniz otlarından, yerin altında olan soxulcanlardan və qurdlardan, bataqlıqda olan zəlilərdən 
dava-dərman, məlhəm düzəldər, naxoşları sağaldardı. Hippokratın yanına can verən bir adam 
gətirsəydilər belə, həmin adam onun dava-dərmanından sonra ayağa durar, özü-öz ayağı ilə evinə 
qayıdardı. Hətta bəzən Hippokrat əlini naxoşun ağrıyan yerinə qoyan kimi ağrı yox olardı. Ona 
yunanların bəziləri «Sehrli təbib», bəziləri isə «Təbabətin atası» deyərdilər. 
Hippokrat ömrünün axırına qədər aləmə təbiblik elədi. Adamlara bacardığı yaxşılığı əsirgəmədi. 
Öz bildiklərini övladlarına, şagirdlərinə öyrətdi. Amma heç kəs onun özü kimi təbib ola bilmədi. 
Ömür dolandı, gün keçdi, Hippokratın da qocalıqdan beli büküldü. O, daha əvvəlki kimi 
dayanmadan işləyə bilmir,tez yorulurdu. Belə günlərin birində o yatıb yuxuda atası Heraklidi 
gördü. 
Atası Hippokratın yuxusuna çox az-az girərdi. Bir dəfə hələ on beş yaşı olanda o atasını yuxuda 
görmüş, atası hökmdarı sağaltdığına və təbibliyi öyrəndiyinə görə öz oğluna «afərin» demişdi. 
İndi də Heraklid öz oğlunun yuxusuna girib ona dedi: 
-Sən də artıq yorulmusan. Mənim yanıma gəlmək vaxtın yetişib. Amma hələ tələsmə, elimizə 
böyük bəla gəlir. Sən yunanlara lazımsan. Günü sabahdan zəhərli oxlar səni dövrəyə alacaq. Sən 
onları heç vaxt atma. Yığ bir kəfənə, apar Egey dənizinə. Afon burnunda onları tök dənizin dərin 
yerinə. 
Ata bunu deyəndən sonra ağ qanadları ilə uçub göylərə getdi. Hippokrat yuxudan ayılsa da, 
yuxunu heç bir yerə yoza bilmədi. Yalnız yanına çiynindən yaralanmış bir yaralı əsgər gətirəndə 
o, atasının yuxusunu başa düşdü. 
Hippokrat qoca vaxtında ağır bir xəbər eşitdi. İran ordusu onun ölkəsinə hücuma keçmişdi. 
İşğalçı ordu əsgərləri yunanları rəhmsizcəsinə qırırdılar. 
Təbib bu xəbərdən çox məyus oldu. Dizləri əsdiyindən, dizi üstə yerə çökdü. Amma yaralı cavan 
yadına düşən kimi çətinliklə də olsa ayağa qalxdı. Cavan yunan əsgəri iran qoşunları tərəfindən 
oxla vurulmuşdu. Hippokrat hələ ömründə belə ox yarası görməmişdi. Yaranın ətrafı qapqara idi. 
Bu yayılmış ilan zəhərinin yerinə oxşayırdı. Təbib başa düşdü ki, oxa zəhər sürtüblər. Tez oxu 
cavanın bədənindən çıxartdı. Yaranın yerinə zəli qoydu. Zəli yaranın zəhərli qanını içib 
qurtarandan sonra təbib yaraya məlhəm qoydu. Sifətinə ölüm rəngi çökmüş əsgərin rəngi özünə 
gəldi. 
Yaralıları ancaq Hippokratın yanına gətirirdilər. Çünki, iranlılar oxlarının ucuna zəhərli bir 
məhlul sürtürdülər ki, bu ox kimin bədəninə girsəydi, həmin adam aldığı yaradan ya yerindəcə 
keçinərdi, ya da yaralanıb iki gün müddətinə ölərdi. Sağalanlar isə yalnız Hippokratın yaraya 
qoyduğu məlhəmdən sağalırdılar. Hippokrat məlhəm düzəldib başqa təbiblərə versə də, bunun 
köməyi olmurdu. Mütləq gərək həmin məlhəmi yaraya Hippokratın özü qoyaydı. 
Qoca təbib ara vermədən, gecə-gündüz işləsə də çatdıra bilmirdi. Yaralıların və ölənlərin sayı 
günü-gündən çoxalırdı. Arada bir neçə gün müharibə sakitləşdi. Bir də yunanlar eşitdilər ki, 
Sərkərdə Mərdoninin başçılığı ilə İran qoşunları gəmilərlə Egey dənizindən keçərək, onlara 
hücuma keçməyə hazırlaşırlar. 
Hippokrat bunu eşidəndə az qaldı ürəyi partlasın. Fikirləşdi ki, həyatımın son günlərini 
yaşayıram, qoy atamın yuxuda mənə dediklərini edim. 
Təbib yuxuda atasının ona dediyi kimi, əsgərlərin yaralarından çıxardığı oxları atmamış, 
hamısını böyük bir kəfənə yığıb bağlamışdı. 
Bir faytonçu çağırtdırdı. Heç kəsə bir söz demədən kəfənləri faytona yüklətdirib, Egey 
dənizindəki Afon burnuna yola düşdü. Gəlib o vaxt yetişdi ki, İran qoşununun gəmiləri az qalır 
ki, Afon burnuna çatsınlar. Atasının yuxuda ona dediyi kimi kəfənə büküb gətirdiyi oxları açıb 
tökdü dənizə. Faytonçu təbibin işindən heç nə anlamayaraq ondan soruşdu: 
-Bu qədər yolu mənə fayton sürdürmüsən ki, qanlı oxları gətirib burada dənizə tökəsən? Sənin 
ki, evin düz dənizin yanındadır. 
Sehrli təbib onu sakitləşdirdi: 
-Mən atam Heraklidin yuxuda mənə dediklərini edirəm. O, belə məsləhət görübsə, deməli belə 
lazımdır. 
Təbib oxları dənizə tökəndən sonra belini təzəcə qaldırdı ki, qaCahangiri düzəltsin, gəmidəki 
iran əsgərlərindən biri onu oxla nişan alıb, düz ürəyindən vurdu. Faytonçu yerindən sıçrayıb 
Hippokratı tutmaq istədi, amma çata bilmədi. Yaralı təbib düşdü dənizə. 
Elə bu vaxt dənizdə dəhşətli bir hadisə baş verdi. Dəniz təlatümə gəldi. Dənizdə hələ bu vaxta 
qədər görünməmiş, böyük dalğalar əmələ gəldi. Dənizin təlatümündən Afon burnundakı 
qayalıqlar da qopub dənizə töküldülər. Aradan bir az keçəndən sonra fırtına sakitləşdi. Amma 
İran qoşunlarının üç yüz əlli gəmisindən üç yüzü dənizdə batdı. Bu fəlakətdən sonra İran qoşunu 
geri çəkildi. 
Sehrli təbib elini növbəti fəlakətdən xilas elədi. 
Faytonçu gördüklərindən dəhşətə gəldi. Hökmdarın yanına gedib, təbibin doğrudan da sehrli 
olduğunu, onun başına gələnlərin hamısını danışdı. 
Həmin vaxtdan yunan məmləkətində kim təbib olmaq istəyirsə, Hippokrat andı içir, onun kimi 
olmağa söz verirlər. Sonralar bu andiçmə dünyanın bütün məmləkətlərinə yayılır. 
 
