1 
 
AZƏRBAYCAN MĠLYONÇULARI 
 
 
 
 
 
 
 
 
 
MANAF 
SÜLEYMANOV 
 
 
 
 
AĞA MUSA 
NAĞIYEV 
 
 
 
 
 
 
 
 
 
 
 
 
 
 
 
 
BAKI. GƏNCLĠK. 1994. 
  
2 
 
 
 
 
Аз 2 
С 96 
 
 
 
 
 
 
 
 
REDAKTORU:  Gülər Mehdiyeva 
 
 
 
 
 
 
 
 
C 4702060201              89-93                                              Aз 2 
M 613 (07) – 94 
 
 
 
 
 
ISBN 5-8020-1063-0 
 
 
 
 
 
Gənclik, 1994.  
3 
 
Əsl mətləbə keçməzdən əvvəl istedad və zəhmətdən qısaca bəhs etmək 
istəyirəm. İctimai həyatın bütün sahələrində məqsədə çatmaq, istəniləni əldə etmək 
üçün yeganə vasitə əməkdir. Bunu sübut etmək üçün minlərlə misal gətirmək olar. 
Etiraz edib soruşa bilərlər ki, bəs istedad? Bəli, istedad da zəruridir. Amma istedadı 
da zəhmət üzə çıxarır. 
Elektrik lampasını kəşf etməklə sehrbaz kimi dillər əzbəri olan Edison 
uşaqlıqda küçələrdə qəzet satırmış. Eynşteyn adi assistent, Rokfeller baqqal 
dükanında satıcı olub. Elə bizim milyonçuları götürək: Hacı Zeynalabdin Tağıyev 
palçıqçı, Şəmsi Əsədullayev, Çolaq Ağabala və Murtuz Muxtarov arabaçı, fəhlə, 
Hacı Hacıağa karvansaraçı, Musa Nağıyev şələçi idi. 
Bu adamları halal əməkləri elə ucaldıb ki, adları dünya durduqca 
yaşayacaqdır. 
Bu kitabda əfsanəvi milyonçu Musa Nağıyevdən danışacağıq. Musa 
Nağıyev özü adi bir saman satanın oğlu idi. 1848-ci ildə anadan olmuşdu. Sonralar 
varlanan Ağa Musa var-dövlətdə Hacı Zeynalabdin Tağıyevdən heç də geri 
qalmırdı. Hətta ondan zəngin idi. Axır vaxtlarda Tağıyevin tanxası
*
 beş-altı 
milyon, o da əmlak və əşyadan ibarət olduğu halda, Musa Nağıyevin var-dövləti on 
milyonlarla qızıl pula çatmışdı. Milyonçu Ağa Musa «əfsanəvi» bir şəxsiyyətə 
dönmüşdü. «Cəmiyyəti-xeyriyyə» üçün şəhərin mərkəzində əzəmətli «İsmailiyyə» 
binasını ucaltmağına, bu mülkdən bir qədər yuxarıda Realni məktəbin inşasını 
öhdəsinə alıb yarımçıq qalmış üçüncü mərtəbəsinin xərcini ödəməsinə, şəhər 
kənarında keçmiş Semaşko, indiki Ağa Musa Nağıyev xəstəxanasını tikdirməyinə 
və Bakı su kəməri üçün xeyli pul verməyinə və digər çoxlu xeyriyyə işləri 
görməyinə baxmayaraq camaat tərəfindən xəsis adıyla damğalanmışdı. 
Ağa Musa bəhayi məzhəbini qəbul etmişdi. Onun şərəfinə əzəmətli əfsanəvi 
«İsmailiyyə» binasının əsas fasadında, lap yuxarıda Şeyx Bəhanın qranitdən böyük 
bir heykəlini qoydurmuşdu. Onun altında, girdə pəncərələrin birində isə vaxtsız 
vəfat etmiş oğlu Ağa İsmayılın kresloda oturmuş halda mərmərdən yonulmuş 
heykəli dururdu. 
Ağa Musa Biləcəridə çox kasıb ailədə doğulmuşdu. Atası Nağının peşəsi 
qeyd etdiyimiz kimi saman satmaqdı, qardaşı isə ömrünün axırına qədər hamamçı 
olmuşdu. 
Ağa Musa cavanlıqda dalında palan biri üç qəpiyə, beş qəpiyə ona-buna şələ 
daşıyarmış; zəhmət-əmək hesabına pul yığıb əvvəl Balaxanıda neft təbəqələri 
dayazda yerləşən, quyu qazdırmaq nisbətən asan olan yerdə balaca sahə aldı. Gecə-
gündüz quyu qazanların yanından çəkilmir, heç kimi bekar qalmağa, hədər vaxt 
itirməyə qoymurdu. Adətən xoş dillə onları işləməyə vadar edirdi. Yeri gələndə 
acıqlanırmış. Hər iki halda da fəhlələrə «atam-atam» deyə müraciət edirmiş: 
«Atam-atam, çox sağ ol! Yaxşı işlə, xoşum gəlsin səndən!» «Atam-atam, başıva 
                                                          
* var-dövlət 
4 
 
dönüm!» Acıqlananda isə: «Atam-atam, belə eləsən məni müflis edərsən», «Atam-
atam, deyəsən məqsədin mənim boynuma torba salıb dilənçi etməkdir!» 
Özü də fəhlələrlə bərabər ağır işlərdə işləyərdi. Nəhayət tale üzünə gülür, 
quyu fontan vurur, şələçi Musa dönüb olur Ağa Musa, milyonçu Ağa Musa 
Nağıyev. Özü də get-gedə bacarıqlı bir iqtisadçı olur. Sərvət artdıqca, tamah, 
həvəs, ehtiras da artır, gecə-gündüz işləyir, iş artdıqca isə qüvvə, arzu da böyüyür. 
1893-cü ildə qonşu Sabunçuda, sonra Ramanada mədən salır. O zamanlar ən 
zəngin hesab edilən Bibiheybət dərəsində, Naftalan körfəzi sahilində mədən ələ 
keçirir. Qazılan quyuların hamısı güclü fontan vurur. İnsan tamahının hüdudu 
yoxdur. Çox keçmir ki, Ağa Musa Suraxanıda da mədən salır. Qaraşəhərdə xüsusi 
neftayırma zavodu tikdirir, öz mədənlərində alınan neftdən başqa həm də kənar 
neftxudalar üçün neft təmizlətdirib haqqını alır. Mexaniki emalatxana düzəltdirir. 
Hər yerdən qara neft qızıla çevrilib bulaq kimi sandıqlarına axır... 
XIX əsrin lap sonlarında Ağa Musa «Neftçıxarma firması» yaradır. Şəhərdə 
çoxlu mülk tikdirir və alır, yüzə qədər əzəmətli bina və neçə-neçə gəmi sahibi olur. 
O, uzun müddət Bayır şəhərdə, Qasım bəy məscidinin arxasında Zərgərlər 
küçəsi ilə Gimnazist (L. Tolstoy) küçəsinin tinində ikimərtəbəli, səkili binada 
yaşayırdı. Evin tinindəki daş fənərə «Səng fənər» deyirdilər. Daş fənərə qırmızı, 
yaşıl, abı, firuzeyi şüşələr salmışdılar; axşamlar fənər əlvan işıqlarla yanırdı. 
Uşaqlar toplaşıb «Sənk fənər»ə heyran-heyran, maraqla tamaşa edərdilər. 
Ağa Musa təmtərağı, dəbdəbəni sevməzdi, şan-şöhrətdən məst olmazdı, 
artıq xərcdən, israfçılıqdan qaçardı. Məddahlığı səmimilikdən mahir psixoloq kimi 
ayırardı. Tərifi milçək vızıltısı hesab edərdi. 
Ağa Musa həmin evdə axıradək qalmadı, sonralar Hacı Zeynalabdin 
Tağıyevin təkidi ilə xanəndə Seyid Mirbabayevdən aldığı dəniz qırağında, Bağ 
küçəsindəki əzəmətli mülkə kirayənişin köçdü. 
Təbiətdə, cəmiyyətdə, eləcə də insanların özündə bəzən daban-dabana bir-
birinə zidd cəhətlər, xüsusiyyətlər olur. Xəsislikdə ad çıxarmış Ağa Musa bəzən elə 
səxavət göstərirdi ki, hamı heyrətlənirdi. 
İshaq Qaraxanov adında bir dəllək hər həftə evə gəlib Ağa Musanın 
saqqalını qırxar, başını düzəldərdi. Dəllək bir dəfə yerə döşənmiş xalını göstərib 
deyir ki, xozeyin, dövlətli adamsan, bu xalını bağışla mənə. Ağa Musadan 
görünməyən səxavət, işlər müdirinə tapşırır ki, bir belə xalı alıb ustaya versin. 
Bir dəfə dənizdə bərk tufan olur, çoxlu gəmi batır. Ağa Musanın 
gəmilərindən birinin kapitanı gəlib xəbər verir: «Yükü və gəmini zorla xilas 
etmişəm, qoyun qurbanı nəzir demişəm, icazə ver...» Ağa Musa bərk dilxor olur, 
kapitanın sözünü yarıda kəsib başlayır məzəmmət eləməyə: «Çox nahaq yerə! 
Atam-atam, mənim hesabıma niyə qurban nəzir edirsən. Belə vaxtlarda əhd elə ki, 
bir həftə oruc tutaram, gəmidə xozeyin hesabına yox, öz hesabıma yeyərəm». 
Bir yoxsul adam neftli torpaq ələ keçirib, quyu qazdırır. Neft isə çıxmır ki, 
çıxmır. Əlindəki maya qurtarır.  Qohum-əqrəbadan borc alır, yenə neft çıxmır. 
5 
 
Usta və fəhlələr işi yarımçıq qoyub gedir. Kimə ağız açır, pul verən olmur. Axırda 
məcbur olub gedir Ağa Musanın yanına, vəziyyəti ona danışıb, borc istəyir. Ağa 
Musa onun xahişini rədd edir. Əlacsız qalıb tanınmış ağsaqqallardan, sözü keçən 
ruhanilərdən bir neçə nəfər götürüb təzədən Ağa Musanın yanına xahişə gedir. 
Xeyli söhbətdən sonra gəlirlər mətləb üstünə, Ağa Musa deyir: «Atam-atam, 
zəhmət çəkib gəlmisən, bu cəncəl adama mən pul etibar edə bilmərəm... Desəm ki, 
pulum yoxdur, yalan olar. Varımdır. Amma vermirəm». Axund söhbətə qarışır, üz 
vurur: «Ağa Musa, əl tutmaq Həzrət Əlidən qalıb. Kömək elə, yazıq dara düşüb, 
müsəlman qardaşdır, əsirgəmə, bir-iki min manat borc ver, sözümüzü yerə salma». 
Ağa Musa azca fikirləşib deyir: «Atam-atam, yaxşı, üz vurursunuz, 
sözünüzü yerə salmıram... Amma bir şərtim var. O şeyi ki, borcu istəyəndə 
pulumun əvəzinə mənə göstərəcək, qoy onu elə indidən göstərsin ki, sonra mənə 
ağır gəlməsin». 
Adamlar gülür. Axund danışmaq istəyəndə Ağa Musa onun sözünü kəsir: 
«Atam-atam, dedim qurtardı. Bir də deyirəm, indi görsəm sonra məni o qədər də 
ağrıtmaz...» 
Şəhərin mərkəzində tikdirdiyi binalar hazır olanda Ağa Musa müsəlman 
arvadını və uşaqlarını Torqovı (Nizami) küçə ilə Marinski (Rəzul Rza) küçəsinin 
tinindəki binaya köçürdüb özü milliyyətcə gürcü olan ikinci arvadı ilə 
Krasnovodsk (S. Vurğun) küçəsində Kamenisti (Bəşir Səfəroğlu) küçəsinin 
tinindəki üçmərtəbəli təmtəraqlı evdə yaşamağa başladı. Binanın xarici görkəmi, 
arxitekturası, daşların sığalı, pəncərələr, qapılar, balkonlar, adamı valeh edirdi. 
Günbəzə sancılmış ştandart uzaqdan görünürdü. Qabağında lap qədimdən Bağırov 
bağçası adlanan güllü-ağaclı xudmani bir meydança vardı. Binanın daxili bəzəyi, 
otaqları, divarlarda, tavandakı qorelyef və barelyeflərin cazibədarlığı, lakonikliyi 
vəsfə gələn deyildi. Döşəmələrə başdan-başa geometrik formalı rəngarəng 
parketlər düzülmüş, güzgülər İtaliyadan gətirilmişdi. 
Ağa Musa gürcü qızını çox istəyir, bütün arzularını sözsüz yerinə yetirirdi. 
Məclislərdə camaata təqdim edəndə kələ-kötür rus dilində deyərdi: «Naş jena...» 
Dalda da onu ələ salıb lağ edərdilər: «Nə olar, II Nikolay həmişə «ya» əvəzinə 
«mı», «Ya i Rossiya» deyirdi. Ağa Musa da «naş jena» deyib özünü çar Nikolaya 
oxşadır». 
Ağa Musa gürcü qızını «Moy Amaliya» çağırırdı. 
Mantaşev bir dəfə söhbət əsnasında öyünür ki, Parijdən yola düşməmiş 
Puankara mənim şərəfimə təntənəli raut düzəltmişdi. 
Ağa Musa soruşur: 
— O Raut Puankaranın neçə buruğu var? Nə qədər neft çıxardır gündə? 
— Raut adam adı deyil, qonaqlıqdır, məclisdir. Puankara neft çıxarmır—
Mantaşev izah edir.—O, Fransanın prezidenti, upravlyaşisidir. 
—Əh! Nə böyük matahmış pravliyaşi... Mənim hər mədən başı bir 
pravlyaşim var,—Ağa Musa ağzını əyib, eyhamla gülür.—Gözləri elə əlimdədir, 
6 
 
ömründə, dünyasında onlara qonaq getmərəm. Pravlyaşi nədir ki, ona qonaq da 
gedəsən?! 
Ağa Musadan xoşu gəlməyən adam soruşanda ki, işlərin necədir, qəsdən 
heç bir konkret cavab verməzmiş: «işlərim Nobelinki kimi—baca enli, güdəy, nə 
qədər istəsən qara tüstü, göz çıxardır..» deyərmiş. Heç kim bilməzdi ki, o, 
mədənlərdən nə qədər neft hasil edir, bağlı fontanı var, ya yox. Rezervuarlarda, 
anbarlarda nə qədər nefti var, haçan satacaq. Əşyanı alanda qəpik təklif edərdi, 
satanda isə eyni şey üçün manat istərdi. Saçını rəngləmək üçün həna ilə basma 
qaranın girvənkəsinə bir şahıdan artıq verməzdi; deyərdi ki, 1870-ci ildə o qiymətə 
alırmış. Baqqallar da ona satdıqları hənaya rəngi çox, hənanı lap az qatardılar. 
Tez-tez, özü də gözlənilmədən mədənlərə, zavodlara, emalatxanalara, 
gəmilərə gələrdi. Bununla da hamını ehtiyatlı olmağa vadar edir, qanun-qaydanın 
pozulmamasına nail olurdu. Özü də sərt idi. Amma səsini çox qaldırmazdı. 
Bir dəfə Ağa Musa mədənə gələndə görür ki, kontorun yanında divar hörən 
bənna və fəhlələr nahar fasiləsinə çıxıb, işə yaramayan taxtalardan tonqal qalayıb 
qızınır, çörək yeyir, söhbət edirlər. İş icraçısı papiros bükür, kibriti alışdırıb 
yandırır. Ağa Musa deyir: «bala, sabahdan işə çıxma, get kontora rasçotunu al». İş 
icraçısı çaşır: «Niyə, xozeyn?» Ağa Musa: «Ona görə ki, qabağında o boyda tonqal 
papirosu yandırmırsan, nahaq yerə kibriti zay edirsən, öz maluvun qədrini 
bilmədiyin halda, mənim malımın qədrini heç bilməzsən». 
Yeri gələndə, sərvətini nümayiş etdirib bədxahlarını cinləndirməkdən 
xoşlanırdı. Bu da həftələrlə şəhərdə söz-söhbətə səbəb olardı. 
...Bir dəfə milyonçuların arvadları Cəmiyyəti-xeyriyyədə, «İsmailiyyə» 
binasında ziyafət düzəldirlər, bir-birinin bəhsinə geyinib, bəzənib gəlirlər. Deyilənə 
görə həmin ziyafəti təsvir etmək mümkün deyilmiş. Ləl-cavahirat, qızıl içində üzən 
qadınların gülüş və qəhqəhələri binanın möhtəşəm salonlarında əks-səda 
yaradırmış. 
Murtuz Muxtarovun arvadı osetin qızı Liza xanım iki dəfə başqa-başqa 
libasda və cavahirat dəstində məclisə çıxır, birinci dəfə al paltarda, başında naxışlı 
platin üstünə iri brilyantlar, dörd cərgə iri brilyant boyunbağı, ortada dairəvi iri 
brilyant dənələri, kənarları brilyantlarla bəzədilmiş kəmər, brilyant sırğalar, 
brilyant üzüklər, brilyant qolbaqlarla çıxır. İkinci dəfə taxdığı qarniturda iri 
badamvari zümrüd dənələrini iri brilyantlar dövrələmişdi. Qadın günəş kimi göz 
qamaşdırırmış. Məclisdəkilər bu gözəlliyə heyran qalıbmışlar. Deyilənlərə görə hər 
qarniturda 700 karat cavahir varmış. 
Lakin Ağa Musanın gürcü arvadı Amaliya xanım bəzəkdə, geyimdə, 
cavahiratda birinci yeri tutur. O, başdan-başa zümrüd içində imiş, hamısı da güllər, 
çiçəklər, quşlar, pərvanələr şəklində; ayaqqabıları bərq vururmuş. Gürcü qızı 
foyeyə girəndə hamı heyrətdən içini çəkir, donub qalır. Bu əhvalat şəhərdə uzun 
müddət söhbət mövzusu olur. 
7 
 
Balaca bir haşiyə çıxaq. Bank və maliyyə idarələrində uzun müddət işləmiş 
və o dövrün keşməkeşlərini görmüş, işgüzar adamlarla durub-oturmuş, çoxlarını 
şəxsən tanıyan bir maliyyəçi danışır ki, ləl-cavahiratı bəzək əşyasını evlərdə 
saxlamırdı, oğruların qorxusundan onları banklarda xüsusi, şəxsi seyflərdə 
gizlədirdilər. Təkcə mənim işlədiyim «Volqa-Kama» bankında 300-dən çox seyf 
vardı. Onların 70—80-də neftxudalar və digər milyonçular ailə ləl-cavahiratı, 
bəzək əşyaları və sairə saxlayırdılar. 
Oxucuların diqqətinə maraqlı bir cəhəti çatdırmaq istəyirəm: ...neftxudalar 
və başqa dövlətlilər cavahirat, qızıl və platindən təmtəraqlı, ziqiymət bəzək əşyaları 
hazırlatdıranda mütləq onların saxta surətlərini qayıtdırardılar ki, bunlar qətiyyən 
əsl cavahiratdan seçilməzdi. Əsl brilyant-cavahiratları banklardakı seyflərdə 
gizlədər, saxtanı ziyafət məclislərinə, toya-teatra taxardılar. Əlbəttə bu sirri çox az 
adam bilərdi. Bu saxta bəzək əşyaları elə həssaslıq, elə ustalıqla düzəldilərdi ki, 
bəzən mütəxəssislər belə onları ayıra bilmirdilər; yalnız sahibləri xüsusi nişanələrlə 
tanıyırdılar. 
Qalan 200—230-a qədər seyfdə qiymətli kağızlar, mədən-zavod, mülk-
maaş qəbalələri və s. saxlanardı. 
Özümü saxlaya bilməyib heyrətlə maliyyəçinin sözünü kəsdim: 
—Bəs o qədər ləl-cavahirat, qızıl, platin, var-dövlət nə oldu? Hara getdi?.. 
—Çox hissəsini Şaumyanla Mikoyan oğurladılar, yarısını qohum-
əqrəbalarının evlərində torpağa basdırıb gizlətdilər, qalanını Rusiyaya qaçırdanda 
Sentrokaspi «Leyla» barkazında tutub hərraca qoydular. Qalanını on birinci ordu 
Bakını işğal edəndə taladılar. Rusiya proletariatının qarnında həzm-rabedən keçdi... 
Bu sözləri deyəndə qoca maliyyəçi bic-bic gülümsədi, üzünün qırışlarından istehza 
yağırdı. 
—Necə yəni proletariatın qarnında həzm-rabedən keçdi. 
—Elə ki,—qoca dediyini təkrar etdi,—o varidatı, ləl-cavahiratı, ziqiymət 
sənət əsərlərinin hamısını satdılar İran tacirlərinə, əvəzinə un, düyü, buğda, arpa, 
lobya, mərci, noxud, kişmiş, kuraqa, qaysı alıb bir hissəsini bizim camaata 
payladılar, qalanını da yolladılar Urusiyyətə... Komissiyalar yaradıldı, şəhərdə olan 
yüzdən çox bankda hesabat-uçot tərtib edildi, kataloqlar düzəldildi. Cavahirat 
karatına, qızıl, gümüş, platinin misqalına qədər yazıldı, burjuyların bütün mağaza 
və anbarlarında, evlərində olan hər şey siyahıya alınıb talandı. 
Urusiyyətdə dəhşətli aclıq idi. İş o yerə çatmışdı ki, adam əti yeyirdilər. 
Tatar yazıçısı Əlimcan İbrahimovun «Adamlar» kitabında atanın acından öz 
doğma uşağını yeməsi təsvir edilirdi. Bu dəhşətli faciəni oxuyanda, ən daşürəkli 
adamlar belə ağlayırdı. 
O sərvətləri müqavilə əsasında İran tacirlərilə hər növ ərzağa dəyişdirərək 
Rusiyaya göndərirdilər. 
Ağa Musa haqqında danışanda neftxuda Mantaşovun işlər müdiri Qriqori 
Aleksandroviç Qazarbəyov deyirdi: «Min doqquz yüz səkkizinci ildə xəbər yayıldı 
8 
 
ki, bəs Ağa Musa şəhərdə səkkiz əzəmətli bina tikdirir. Dördünü Telefonnı (28 
May) küçəsində, birini Kaspi (R. Behbudov) küçəsində, bir mülk Tarqovı (Nizami) 
küçəsi ilə Marinski (Rəsul Rza) küçəsinin tinində, birini opera teatrının yanında, 
birini Qarçakov (H. Z. Tağıyev) küçəsində,—yeddi mərtəbəli «Novaya Avropa» 
(«Göy-Göl» mehmanxanası), birini də şəhərin qırağında (Musa Nağıyev 
xəstəxanası)...». 
Bu binaları tikməyi Ağa Musa məşhur ev podratçısı Hacı Qasımova 
tapşırmışdı. Azərbaycanın milyonçuları evlərini tikməyi çox vaxt ona həvalə 
edirdilər. Hacı Qasımovun özünün də şəhərdə bir neçə iri binası vardı. 
Bədxahlardan biri, aranı vurmaq, sövdanı pozmaq üçün gedib Ağa Musaya 
xəbər verir ki, Hacı Qasımov sənin evlərinin hesabına özünə də Stanislav (Azadlıq 
küçəsində, Bakı texniki məktəbi ilə üzbəüz) dördmərtəbəli, böyük imarət tikdirir. 
Sənin səkkiz mülkünün hesabına doqquzuncunu özünə tikdirir. Ağa Musa gülüb 
deyir: «Atam-atam, məndən heç kəs heç nə oğurlaya bilməz. Hacı Qasım o mülkü 
material aldığı adamların hesabına tikdirir; məndən səkkiz bina üçün aldığı pula, 
doqovor bağlayıb başqa xozeynlərdən doqquz binanın materialını alır. Hər səkkiz 
daşa bir daş, səkkiz dirəyə bir dirək, səkkiz mismara bir mismar... Bənna və 
əmələlərlə də eynən şərtləşib qəbaləyə qol çəkdirib. Mən mülklərimə sərf edilən 
şeyləri, hətta yivləri, mismarı əlimlə bir-bir yoxlamamış təhvil götürmürəm. Bunu 
podratçılar, mənimlə alver edənlər çox yaxşı bilir...» 
Hacı Qasımovun podratla bina tikmək kontoru ilə yanaşı böyük ticarət 
mağazası vardı, hər növ inşaat materialı satırdı. Dünyanın hər yerindən mal 
gətirtdirirdi. Böyük mağazalarından birisi texniki məktəblə üzbəüz olan mülkün 
altında idi; cənuba baxan divarda böyük hərflərlə yazılmışdı: «Parket—Döşəmə». 
Qriqori Aleksandroviç Qazarbəyov danışırdı: «Mantaşov mənə tapşırmışdı 
ki, müsəlmanların, Hacı Zeynalabdin Tağıyevin adı ilə bağlı bütün xeyir-şər 
mərasimlərinə gedim və o məclislərə pul əsirgəməyim. Bir dəfə dəvətnamə aldım 
ki, müsəlman cəmiyyət xeyriyyəsində mərasim olacaq. Qoltuq ciblərimdən birinə 
yüz manat, o birisinə isə 800 manat pul qoydum getdim İsmailiyəyə. Foyeyə 
girəndə mənə sarı gələn xanımın gözəlliyinə, üst-başındakı ləl-cavahirata valeh 
oldum. Durduğum yerdən tərpənə bilmədim, elə bil məni ovsunlamışdılar. Bu Hacı 
Zeynalabdinin arvadı Sona xanım idi; gözəllikdə və səxavətdə məşhur idi, xeyriyyə 
işlərinə çox kömək edirdi. Onu müşayiət edən iki qızın əlində məcməi vardı, 
birisində ipək lent parçaları, o birisində isə pul... Ləl-cavahirat içində üzən Sona 
xanım məcməidən bir lenta nişanı götürüb, döşümə taxdı. Mən qeyri-ixtiyari qoltuq 
cibimdəki pulu çıxarıb, dəvətnamənin arasına qoydum və məcməiyə saldım. Bu 
vaxt Ağa Musa Nağıyev göründü. Sona xanım onun da döşünə bir nişan taxdı. Ağa 
Musa cibindən bir göy üç manatlıq çıxarıb əli əsə-əsə məcməiyə tulladı. Sona 
xanım gülümsəyib dedi: «Ağa Musa, bir az əvvəl, oğlun Ağa İsmayıl məcməiyə bir 
yüzlük atdı, sən isə...» Ağa Musa xanımı sözünü tamamlamağa qoymadı: «Atam-
9 
 
atam, o verər, ona nə var, o mənim oğlumdur, milyonçu Ağa Musanın oğlu... Sona 
xanım, mən kimin oğluyam? Saman satan biləcərili Nağının...» 
Qazarbəyov deyirdi ki, qoltuğumu yoxlayanda baxıb gördüm ki, xanımın 
gözəlliyinə, üst-başındakı cavahirata valeh olub, çaşdığımdan 100 manat əvəzinə, 
məcməiyə 800 manat salmışam. 
Kübarlar adlı-sanlı xanəndələrin, rəqqasələrin, musiqiçilərin iştirakilə 
müsamirələr keçirərdilər. İlin axırında, dekabr ayının əvvəllərində ənənəvi 
müsamirə verilərdi. Neftxudalar, zəngin tacirlər, zavod-fabrik sahibləri, 
tərsanələrin, gəmi kompaniyalarının yiyələri, varlı ziyalılar, bankirlər, Bakının 
yüksək rütbəli məmurları—qubernator, onun müavini, qalabəyi (qarodonaçalnik), 
bələdiyyə rəisi, hərbi komendant (general ya da polkovnik), liman rəisi (vitse 
admiral), hamısı da arvadlarilə, bu məclislərdə toplaşardılar. «Narodnıy dom»da 
məclislər qurar, əylənərdilər; bu ikimərtəbəli bina böyük bir məhəlləni tuturdu, bir 
tərəfdə Kamenisti (Bəşir Səfəroğlu) küçəsi, digər tərəfdə Suraxanı (Bir may) 
küçəsi uzanır, fasad isə Mala morskoy küçəsinə baxırdı, binanı bir ilə tikmişdilər 
(1900-1901); məclislər çox şən və təmtəraqlı keçərdi. «Narodnıy dom»u xaricdən 
və içəridən çox gözəl bəzəyirdilər. Hər yer və hər şey par-par yanırdı. Adamların 
geyimini təsvir etmək belə çətindir. Xanımlar ləl-cavahirat içində üzərdilər, 
libasları, bəzəkləri göz qamaşdırırdı. Hərbçilərin və dənizçilərin mundirləri, orden 
və medalları uzaqdan gözə girirdi. Kişilər dərzidən təzə çıxmış smokinq, frak, 
vəznələri qızıldan, şirmayıdan olan çərkəzi çuxalar, sürtuk, kostyum geyirdilər. 
Bir-birinə qarışan ətirlər adamı məst edərdi. 
Başlanğıcda üç-dörd nəfər aktyorun ifasında qısa bir komediya vodevil, 
məzhəkə göstərərdilər. Sonra qərb və şərq musiqisi çalınardı. Rəqs başlanardı. 
Bufetdə quş südü istənilsəydi tapılardı. Məşhur milyonçuların, yüksək rütbə 
sahiblərinin—Taqiyanozov, Rayev, Bardokinin, Səlimxanov və başqalarının 
arvadları «alış-veriş» edərdilər. Muxtarovun arvadı Liza xanım, Taqiyanozovun 
arvadı Tamara lotereya, başqa dövlətli arvadlar gül-çiçək «satardılar». Kişilər isə 
əskinas, qızıl sikkə əsirgəməzdilər. 
Gecə ərzində birdən on min, on beş min manat toplanardı. Üç yerdə pul 
yığılardı. Bu müsamirədə iki nəfərin verdikləri ianə qəzetlərdə əksini tapmışdı. 
«Hacı Zeynalabdin Tağıyev içəri girəndə qapı ağzındakı kassaya—1000 
manat; 
Şampan şərabı içilən stolun kassasına—1000 manat; 
Çay dəstgahı   kassasına—1000  manat = 3000 manat 
Musa Nağıyev qapı ağzındakı kassaya—100 manat. 
Şampan şərabı kassasına—100 manat 
Çay dəsgahı    kassasına—100  manat=300    manat» 
Bu ənənəvi müsamirələri idarə edən Hacı Zeynalabdin Tağıyev idi. 1913-cü 
ildə isə qəzetlərdə elan edilmişdi ki, nəvəsinin ölümünə yas saxladığı üçün 
10 
 
müsamirəyə gələ bilməyib, məsul idarəçi vəzifəsini məşhur xeyriyyəçi Musa 
Nağıyev icra edib. 
Cəm olan pulları kasıb tələbə və şagirdlərin, yetim evlərinin, dustaqların 
ehtiyacına sərf edərdilər. 
Bir dəfə Rusiyada oxuyan azərbaycanlı tələbələr üçün pul yığanlar Ağa 
Musanın yanına gedirlər, o da çıxarıb üç manat verir. Deyəndə ki, Tağıyev 200 
manat verib, Ağa Musa cavab verir: «Hacı dövlətli adamdır, o, əlbəttə verər. O, beş 
yüz də verə bilər... Atam-atam, mən kasıb babayam, məndə o qədər tanka hardan?» 
«Qış klubu» adlanan əzəmətli bina və ona bitişik «Astoriya» mehmanxanası 
da Musa Nağıyevinki idi. Çoxlu mənfəət götürür, kirə alırdı. Hər iki binanı bir 
gürcü icarəyə götürüb işlədirdi. 
Ağa Musa bəzən kazinodakı qumar otağında həmişə oturduğu kresloda 
əyləşər, qumar oynayanlara baxar, arabir mürgüləyərdi; var-yoxunu uduzan, 
dəryada batan saman çöpündən yapışan kimi Ağa Musa oturan kresloya tərəf 
qaçar, ətəyindən tutub yalvarmağa başlardı. O isə, halını pozmadan bircə kəlmə ilə 
qərarını deyərdi. Hamı bilərdi ki, qoyduğu şərti göy yerə ensə dəyişdirə bilməz. Bu 
yolla on minlərlə manat pul, iri imarətlər, neftli torpaq, mədən və zavodlar, gəmilər 
onda bir, iyirmidə bir qiymətində, dəyər-dəyməzinə Ağa Musanın polad caynağına, 
amansız pəncəsinə keçərdi. Qumar ayağında doğma qardaş belə dada çata bilmirdi. 
...Banket və məclislərdə hər kəs varına və nüfuzuna görə ayrılan yerdə, 
stulda otururdu. Künclərdə dəllallar və iş düzəldənlər, yan tərəflərdə zavod 
sahibləri, ortada isə bankirlər, maliyyə nəhəngləri, neftxudalar əyləşərdilər. Hər 
stolun arxasındakı stulların qoyuluşunda bir məna vardı. Salon özlüyündə maliyyə-
iqtisadi xəritəyə oxşayırdı. Sərvətin artması və azalması ilə ildən-ilə bu xəritəyə əl 
gəzdirilərdi; birdən küncdəki, heç kəsin vaxtilə saymadığı, nəzəri cəlb etməyən 
dəllal gözlənilmədən mərkəzə keçərdi və əksinə, mərkəzdən ən mötəbər yerdə 
əyləşənlər yoxa çıxardı. Bəzən xəritə hər ay təshih olunur və yerlər dəyişərdi. Öz 
yerində tərpənməz oturanlar on-on beş nəfər idi; mövqeləri heç vaxt dəyişməzdi. 
Güzgülü salondakı girdə ziyafət stolunun dövrəsində isə ancaq nəhəng 
neftxudalar və bankirlər oturardılar. 
Qab-qacaq gümüşdən, büllurdan və çinidən olurdu. 
Ziyafət zamanı bir-birinin sirrini, planını, maliyyə gücünü və buraxılacaq 
aksiyanın miqdarını min yolla öyrənməyə cəhd edərdilər. 
Əli aşağı olan adamlar Ağa Musaya dövlət bankına veriləcək vekselə 
(zəmanət kağızına) qol çəkdirmək üçün əvvəldən bir balaca qumar məclisi 
düzəldər və Musaya qəsdən müəyyən qədər uduzub kefini kökəldəndən sonra 
zəmanət kağızını imzaladardılar. Bəzən onu restorana qonaq aparırlarmış. Bir 
kənarda oturub, bir tikə çörək üstünə kotlet qoydurub yeyərmiş ki, «atam-atam, 
mən toxam, iştahım küsüb». Heç bir dilənçi ona əl açmazdı, bilirdilər ki, 
faydasızdır. 
11 
 
Borc istəyənlərə deyərmiş ki, pul işinə mən baxmıram. Pravlyaşim Fətulla 
bəy Rüstəmbəyov baxır... Beləliklə, yaxasını qurtararmış... 
1914-cü ilin maliyyə hesabına görə guya Ağa Musa Nağıyevin on 
milyonlarla manat tanxası varmış. 1919-cu ildə Ağa Musa Nağıyev öləndən sonra 
əhl-əyalı, qohumları mirası bölüşdürmək üçün məhkəməyə ərizə verirlər. 
Məhkəmə üç dəfə işə baxır. Ruhani cəmiyyəti də tələb edirdi ki, Ağa Musa şiə 
məzhəb olduğuna görə, sərvətin onda biri məscidə verilməlidir, rəsmi iddia təqdim 
etmişdilər. Bu əhvalatdan varislər yaman narahat olmuşdular, ruhani idarəsinin 
iddiasını rədd etmək üçün sübut elədilər ki, vaxtı ilə Ağa Musa məhkəmədə şahid 
sifətilə çıxış edəndə Qurana and içməkdən boyun qaçırıb, bəhayi kitabına əl basıb, 
qəsəm edib. Elə buna görə də o, vəfat edəndə məsciddən cənazəsini müşayiət 
etməyə az adam gəlmişdi. 
Yeri gəlmişkən qeyd edək ki, Bakıda bəhayi məzhəbilər xüsusi məscid 
tikdirmişdilər. Bu minarəsiz məscid Çadrovı (Mirzəağa Əliyev) küçəsindəki 226-cı 
səkili mülkdür, qapısı və iri pəncərələri tağvarı, mavi boya ilə rənglənmişdir. 
Bəhayi məzhəbi sahibləri özlərinə bu rəngi seçiblər. Məscidin həyət tərəfindəki 
şüşəbənd və eyvanı da mavi rənglə boyadılıb. Küçədəki baş qapının üstündə dərin 
fikrə dalmış pirani bir qocanın qorelyefi var. Çox güman ki, Bəhayinin daş 
portretidir. 
Təəccüblüdür ki, bəhayilər Ağa Musa Nağıyev kimi ayıq, ehtiyatlı, hiyləgər 
bir adama təlqin etmişdilər ki, bu məzhəbi qəbul etsə, ölməyəcək. Ağa Musa buna 
inanmışdı. Bir dəfə Tağıyevin evində eyvana çıxır və Hacını da çağırır yanına. 
Tikdirdiyi yeddi mərtəbəli «Yeni Avropa» (Göy-Göl) mehmanxanasını (o zaman 
şəhərdə ən uca mehmanxana idi) göstərib deyir: «Zeynalabdin, əgər ölsəydim, mən 
o mülkü tikdirməzdim, o qədər xərc tökməzdim, mən ölməyəcəyəm». 
Maraqlı orasıdır ki, İranda camaat arasında ölməyəcəyi elan edilmiş 
bəhayiləri İran şahı tutdurub meydanlarda, camaatın gözü qabağında dar ağacından 
asdırırdı və sübut edirdi ki, ölürlər. 
Bəhayi qanununa görə miras qalan sərvət ölənin arvadı, uşağı, nəvələri və 
qohumları arasında bölünməli, iyirmidən bir hissəsi isə maarif işləri üçün 
paylanmalıydı. Məhkəmə qabaqca çox çətinlik çəkir, axırıncı iclasda iki nəfəri - 
müsəlman və gürcü arvadları vərəsə təsdiq edir. 
Mədən, gəmi və mülklərində işləyənlərə maaş vermək üçün Ağa Musanın 
öz üsulu vardı. Kontorda divarda hər mədən, zavod, emalatxana, gəmi və mülk 
üçün iki torba asmışdı: gəlir torbası, çıxar torbası. Pul üçün gələnlər çıxar torbasına 
qoyulmuş pulu götürüb aparırdılar. Mədən müdiri, kapitan, mülk müvəkkili, Ağa 
Musaya deyəndə ki, torbada pul yoxdur, Ağa Musa onu qoymazdı sözünü 
qurtarsın—atam-atam, gəlir torbasına pul salmısınız ki, çıxar torbasından götürə 
biləsiz? Məndə havayı pul hardan?! Qazanc verin, atam-atam, xərclik alın! 
Bir nəfər gəlib Musa Nağıyevə deyir ki, Zəngəzurda mis mədəni satılır, 
omu alsan, yaman qazanarsan. Ağa Musa soruşur: «Mis də neft kimi fontan 
12 
 
vurur?» Adam təəccüblənir: «Mis də fontan vurar?! Əlbəttə, yox!» Ağa Musa: «Elə 
isə o mədən mənə lazım deyil. Mənimki fontandır. Atam-atam, qaranlıq yerin 
altında iynə ilə gor qaza-qaza mis axtarmaq mənim karıma gəlməz»—deyir. 
Qoçular iki dəfə Ağa Musanı oğurlayıb öldürməklə hədələmişlər. Birinci 
dəfə faytona basaraq gözlərini bağlayıb aradan çıxardırlar, gizli mənzilə gətirib on 
min manat tələb edirlər. Ağa Musa özünü itirməyib deyir: «Min manat verə 
bilərəm, bir qəpik də artıq yox». Ölümlə təhdid edəndə halını pozmadan deyir: 
«Atam-atam, öldürün. Bir mini də ala bilməzsiz, o da əlinizdən çıxar». Nə qədər 
soyuqqanlı, səbirli, təmkinli olmaq lazımdır ki, belə dar ayaqda qorxub təşvişə 
düşməyəsən. Üç gün girov saxlayıb, yedirdib-içirdib, kart oynamışdılarsa da, 
boynuna min manatdan artıq qoya bilməmişdilər. 
İkinci dəfə isə 1908-ci ilin dekabrın axırlarında, yeni il ərəfəsində 
oğurlamışdılar. Özü deyirmiş ki, ikindi vaxtı Baba Səməndəroğlu ilə fayton tutub 
yollandıq Bağırov bağının qabağındakı evə. Faytondan düşüb girdik binaya   
(şübhəsiz fayton kirəsini Baba versin deyə tez düşüb). Baba qaldı faytonçunun 
haqqını verməyə. Pillələrlə qalxırdım ki, birdən heç bilmirəm hardan dörd nəfər 
kişi əllərində tapança, ikisi yuxarıdan, ikisi də həyətdən paradnıya qalxan 
pilləkənlərdən mənə yaxınlaşdılar. Görünür darvaza altından güdürmüşlər. Hökm 
elədilər ki, sus! Cınqırını çıxartsan özüvü ölmüş bil. Düş qabağa, qayıt dala! Nə əl-
qol açmaq, nə də dinmək mümkün idi. Dörd tapança mənə tuşlanıb, nitqim kəsilib, 
dilim lal olmuşdu. Düşdüm pilləkənin yarısından qabaqlarına. Baba faytonçu ilə 
hesabı çürüdüb gəldi içəri, onu da qatdılar mənə. Çıxdıq küçəyə yaxından ötən 
faytonu saxlayıb bizi mindirdilər, iki nəfər də oturdu, böyür tərəflərdə, tapança 
əllərində hazır, biz qaldıq ortada. Yerdəki iki nəfər də fayton tutub oturdular. 
Düşdük yola Bolşoy Morskoya (Bülbül küçəsinə) tərəf. Böyrümüzdə oturanlar 
əllərindəki tapança ilə bizi təhdid edib xəbərdar etdilər ki, səs-küy salıb adamları, 
polisi köməyə çağırsanız, özünüzü ölmüş bilin. Faytonumuz qabaqda, o birisi 
dalda, tələsmədən, aramla, elə bil seyr-səfaya, gəzməyə çıxmışıq. Bolşoy 
Morskoydan Tarqovı (Nizami) küçəyə burulduq, gəlib Qolubyatinskiyə (Nigar 
Rəfibəyli) döndük və bu qayda ilə Vorontsov (Əzizbəyov) küçəsinə çatdıq. Yol 
boyu tanışlar səkilərdən mənə salam verirdilər, mən də başımı tərpədib gülə-gülə 
salamlaşırdım. Elə bil heç nə olmayıb, hər şey öz qaydasındadır. Şübhə oyadası 
heç bir hərəkət, söz ola bilməzdi. 
«Fantaziya» hamamının qabağında faytonlar dayandı. Dörd nəfər təzə, 
naməlum kişi də bizə qoşuldu. Öz aralarında xeyli danışandan sonra faytonları 
buraxıb yola saldılar. Bir qədər piyada getdik. Babanı buraxdılar və təhdidlə 
tapşırdılar ki, düz evə get. Xeyli piyada yeridik. Dayanıb təzədən fayton saxladılar. 
Mindik. Şamaxı yolunu (C. Cabbarlı küçəsi) dalda qoyub darısqal küçələrlə, 
dolaşıq dalanlarla hərlənə-hərlənə gəlib çıxdıq Balaxanı şosesinə. Keçdik Keşlənin 
yanındakı «İzvozçi» slabodkaya. 
13 
 
Belə dolanıb hərlənməkdə məqsəd izi itirmək idi; duyuq düşüb təqibə 
başlasalar, gəlib onları tapa bilməsinlər. 
Məni ikindi vaxtı qaçırmışdılar, divan-dərə isə iki saatdan sonra əhvalatdan 
xəbərdar olur. Babanı nə qədər dindirirlər heç nə başa sala bilmir, çünki gəlmə 
adam idi, özü şəhər küçələrini, məhəllələrini tanımırdı. Polismeystr polis 
məmurlarını, məxfi polisi ayağa qaldırır. Xeyli kazak səfərbər edirlər. Əlli nəfər 
atlı qaradovoy da onlara qoşulur. 
Axtarışa polismeystr özü başçılıq edirdi. Çünki Hacı Zeynalabdin telefon 
etmişdi. 
Məni saldılar çayçıxanaya, oturtdular qaynayan iki samovarın dalında, 
başladılar çay içməyə, şor-qoğal yeməyə, zarafat etməyə. 
Kim isə xəbər gətirdi ki, «İzvozçi» slabodkanı və Keşləni polislərlə 
kazaklar mühasirəyə alıblar. Həriflər bu xəbəri heç veclərinə də almadılar, çay içə-
içə başladılar kart oynamağa. Qabağımda çay, bayıra baxıb görürəm ki, atlı 
kazaklar, girdovoylar bu yandan o yana at çapır, vurnuxurlar. 
Məni oğurlayanlar səkkiz nəfər idi. Üzü açıq, niqab-zad geyməmişdilər. 
İkisi müsəlman, ikisi erməni, ikisi rus, ikisi də gürcü idi. Başçıları, güdəboy gürcü 
balası qarabəniz, suyuşirin adam idi. Çox az danışırdı. Müsəlmanca bilirdi. 
Xoşrəftar, xoş-məcaz... Amma köpəyoğlu çox zəhmli idi. Gözlərinə, üzünə dik 
baxmaq olmurdu. Mənə baxıb arabir eyhamla astadan gülə-gülə deyirdi: «Ağa 
Musa, yeyək, içək, kef eləyək, allah bilir sahaba kim qala, kim ölə...» 
Heç tələsmirdilər. Günün günortaçağı çapğınçılıq edir, heç kəsi saymırdılar. 
Birdən gürcü balası qalxdı: «Uşaqlar,—dedi,—durun gedək!» Çıxdıq həyətə, 
əyləşdik faytona. Bizimki qabaqda, gürcü balası oturan fayton dalda, düşdük yola. 
Kazaklar uzaqda idilər. 
Torpaq yoldan ötəndə bir okolodoçni ilə bir qaradovoy qabağımıza çıxdılar, 
ayaq saxladılar. Gürcü balası yanakı çevrilib baxdı, hər ikisi başlarını aşağı salıb 
getdilər. Qaranlıq düşürdü...» 
Musa Nağıyev əhvalatı bura qədər danışırdı. Elə ki, soruşurdular: Ağa 
Musa, sonra nə oldu? Mənalı bir əda ilə deyirdi: «sonra nə olduğunu sonra 
danışacağam». 
Ağızdan-ağıza gəzirdi ki, Musa Nağıyevi azad etmək üçün çapavulçularla 
Musanın baş işləri müdiri arasında xeyli danışıq gedib, hətta Hacı Zeynalabdin 
Tağıyev də miyançılıqda iştirak edib. 
Deyilənlərə görə, onu 100.000 manat alandan sonra azad ediblər.  
1909-cu ilin aprel ayında «Bakinets» qəzeti xronika şöbəsində elan etmişdi 
ki, Bakı şəhər rəisinin keçmiş müavini, indi Batum vilayətinin hərbi 
qubernatorunun müavini polkovnik T. P. Şubinskinin Musa Nağıyevin 
oğurlanmasında barmağı olub, ona görə də Bakıdan tez köçüb Batumda işə 
düzəlib. Hətta iddia edirdilər ki, Musa Nağıyevdən alınmış məbləğdən Şubinskinin 
payına 26 000 manat düşübdür. 
14 
 
Digər məqalə təxminən bu məzmunda idi: «Camaat arasında sabiq Bakı 
şəhər rəisi müavini, hazırda Batum vilayətinin hərbi qubernatoru müavini 
polkovnik P. P. Şubinskinin həbs edilib dustağa salınması barədə geniş şayiə 
yayılmaqdadır. 
Nəql edirlər ki, Qafqaz canişini polkovnik Şubinskini hüzuruna çağırıb 
şəxsən onun ordenlərini çıxardıb, ötən il Musa Nağıyevin oğurlanmasında iştirak 
etdiyi barədə təqsirnamə əsasında qazamata saldırıb». 
Anbaan artan şayiə şişib min bir rəngə boyanır, fantastik xarakter alırdı, bu 
sensasiyalı şayiələri hətta «gözlərilə görən» şəxslər peyda oldu. Onlar şübhə 
edənləri inandırırdılar. Saatbasaat böyüyən söhbət o yerə çatır ki, guya oğurlanmış 
xəsis milyonçu Musa Nağıyevi qorodonaçalstvo (şəhər rəisliyi idarəsinin) 
zirzəmisində gizlədibmişlər... 
Sonralar Musa Nağıyev nəql edirmiş ki, doğrudan da gecə vaxtı gözlərini 
bağlayıb faytonda şəhərdə çox hərlədəndən sonra onu aparıb zirzəmiyə salıblar. 
«Bu zirzəmi xalça ilə döşənib, üç-dörd otaqdan ibarət, mətbəx, rahatxana, əl-üz 
yuyulan yer, avropa mebelləri... Tez-tez qramofon çaldırır, qumar oynayır, zarafat 
edirdilər. Növbənöv ləziz yemok-içmək xirtdəkdən idi». 
Xülasə, 100. 000 manat alandan sonra Musa Nağıyevi günün günortaçağı 
gətirib salıblar Hacı Zeynalabdin Tağıyevin evinə. 
Ağa Musanın Bibiheybətdəki mədənlərindən birində bir quyu güclü fontan 
vurur, fəhlələrə yalvarıb deyirmiş ki, «başınıza dönüm, qoymayın neft hədər yerə 
axsın, zay olsun, sizə xələt verəcəyəm. Yanğın baş versə hamımız dilənçi olarıq. 
Qonşular nasos qurub neftimizi anbarlarına vururlar... Axı, bu sizin cibinizdən 
gedir. Atam-atam, cəld olun, a qoçaqlar...» 
Fəhlələr birtəhər fontanı bağlayırlar. İki gündən sonra vəd etdiyi xələti 
istəyəndə Ağa Musa boyun qaçırıb deyir: «Atam-atam, hardan?! Hardan verim 
xələti?! Bir az neft çıxdı, onu da qonşular gözünüzün qabağında talan elədilər». 
Sabahı gün Musanın oğlu Ağa İsmayıl mədənə gəlir. Fəhlələr şikayət 
eləyirlər ki, atan verdiyi vədə əməl etməyib. Ağa İsmayıl iki araba kəllə qənd 
gətizdirir, hər fəhləyə bir kəllə qənd, beş manat pul paylatdırır. Bu vaxt Ağa Musa 
da gəlib çıxır. Əhvalatdan xəbər tutduqda, yüyürüb deyir: «Atam-atam mənim də 
payımı verin. Fontanı bağlayanda məndən çox can yandıran olmayıb. Az qalmışdı 
canım ağzımdan çıxsın. Gedib o dünyanı görüb qayıtmışam». 
Ağa Musanın adı camaat arasında xəsis çıxsa da yuxarıda qeyd edildiyi 
kimi, o, birinci realnı məktəbin hamiliyini boynuna almışdı, ildə hazırlıq sinfinə 
iyirmi beş müsəlman uşağı qəbul olunurdu. Bunun nəticəsində az bir zamanda 
müsəlman şagirdlərin sayı xeyli artmışdı. 
Ağa Musanın müsəlman arvadından bir oğlu—Ağa İsmayıl və beş qızı 
vardı. Qızlardan Ümmülbəni Bakı neftxudalarından biri Şəmsi Əsədullayevin 
böyük oğlu Mirzə Əsədullayevin arvadı idi. Burada Musa Nağıyevin və Şəmsi 
Əsədullayevin nəvəsi Ümmülbəninin (Baninin) Ağa Musa haqqında xatirələrindən 
15 
 
sətirlər lap yerinə düşər: «Mən qalmaqallı bir ilin qış günlərində qəribə, ekzotik, 
varlı bir ailədə doğulmuşam. Və o il tarixin unudulmaz, dəhşətli dövrlərindən idi. 
İnsan dühasının ictimai çaxnaşmalar naminə yaratdığı tətillər, talanlar, qırğınlar və 
bu kimi başqa əməllərlə dolu idi. Bakıda ermənilər yerli müsəlman əhalisini yerli-
dibli qırıb tükənməz sərvətlərə yiyələnmək istəyirdilər. Elə bu vaxt anamı şəhərdən 
ətraf kəndlərdən birinə aparıblar ki, canı xilas olsun və rahatlıqla doğa bilsin. Lakin 
kənarla əlaqə kəsildiyindən yardım almaq mümkün olmayıb və anam vəfat edib, 
gənc ömrü bada gedib. Mən sağ qalmışam və onun adını mənə qoyublar».  
Dörd bacıdan ən balacasına hamı xüsusi qayğı göstərib. Atası alman qadını, 
freyleyn Anna adlı dayə tutur. Və məlaikəyə oxşayan bu xanım Ümmülbəniyə ana 
qayğısı göstərir, onu boya-başa çatdırmaq üçün zəhmətini əsirgəmir. 
Birinci dünya müharibəsinə görə Avropaya gedə bilmirlər. Şimali 
Qafqazda, Kislovodskda istirahət etməli olurlar. Ümmülbəni kitabında belə yazır: 
«Babam—anamın atası ordakı villalarından birini ixtiyarımıza verdi». 
Ağa Musa özü də ikinci arvadı gürcü qızı ilə Kislovodska gəlir, nəvəsi 
onunla görüşünü belə təsvir edir: «Cəsarətli addımlarla çinar dibində əyləşmiş 
babama yaxınlaşıb saqqallı üzündən yüngülcə öpdüm. Sonra yaxınlıqdakı 
skamyada oturub göydəki buludlara baxır və fikirləşirdim ki, babama baxmaqdan 
buludlara tamaşa eləmək yaxşıdır. Heç birimiz danışmır, amma hər ikimiz 
borcumuza əməl edirdik. Kişi mənim onun yanında oturmağıma dözməli, mən isə 
ona böyük rəğbətimi bildirməli idim. Fürsət düşən kimi getmək üçün ayağa 
qalxdım. Babam da öz borcunu yerinə yetirmək üçün cibini qurdalamağa başladı. 
O çox qurdalandı—əlinə gələn, deyəsən, iri pullar idi. Nəhayət, xırda tapıb arxayın 
nəfəs aldı və ovcuma on qəpik qoydu. Hədiyyə əvəzinə pul vermək bizim gözüaçıq 
ailə üzvləri arasında adətə çevrilmişdi. Mənim bu adətə etirazım yox idi, əksinə, 
xoşum gəlirdi. Amma hədiyyənin qiymətindən pərt olmuşdum. Hər halda bu pulu 
götürməli, razılıqla gülümsəməli idim. 
Elə bu vaxt bəxtim gətirdi; babamın ikinci arvadı bizə yanaşdı, üzümdən 
öpdü və əlimdəki on qəpiyi görəndə incik səslə qışqırdı: «Ağa Musa, (o ərinə 
hörmət əlaməti olaraq «Ağa» deyirdi) qıza əməlli-başlı pul ver. Axı bu on qəpiyə 
nə almaq olar?» 
Babam üz-gözünü turşudub yenidən cibini eşələməyə başladı. Axır ki, bir 
manat tapıb mənə verdi, məndən də, öz əliaçıqlığından da bezikmiş kimi üzünü 
yana çevirdi». 
«Babam Bakının ən varlı adamlarından biri olsa da, şəhərin ən xəsis adamı 
sayılırdı. Onun xəsisliyi haqda şəhərdə çoxlu şayiələr yayılmışdı. Bir-birinə zidd 
olan bu şayiələrin uzun bir siyahısını tutmaq olardı. Bu söhbətlərdən birini misal 
gətirməklə onun xəsisliyi barədə müəyyən təsəvvür yaratmaq olar. Bəzi günlər 
müxtəlif xeyriyyə cəmiyyətləri Bakı küçələrində süni bənövşələr satırdılar. 
Satıcılar yoldan keçənlərin paltarına bir bənövşə taxıb, içərisində qəpik-quruş 
cingildəyən dəmir qutunu irəli uzadır, xeyriyyə üçün pul istəyirdilər. Deyilənə görə 
16 
 
babam belə adamların cənginə keçməmək üçün həmən günlər evdən çölə 
çıxmazmış. Amma öləndə məlum oldu ki, o, heç tanımadığı adamlara da kağızsız-
filansız iri məbləğdə pul borc veribmiş. Hələ çoxlu kasıb tələbəyə də təqaüd 
göndərirmiş». 
«Fəhlələr bir dəfə babam Musadan tələb edirlər ki, barakda yaşayış üçün 
şərait yaradılsın, iş paltarı, sabun verilsin, maaş artırılsın, bir də fəhlələrlə yaxşı 
rəftar edilsin. Babam xoş rəftardan başqa bütün tələbləri rədd edib deyir: «Onlarla 
adam kimi dolanın, amma qalan başqa tələbləri rədd edin, pul yoxdur». 
«Onu iki dəfə oğurlamışdılar və hər ikisində böyük məbləğ verib sağ-
salamat qurtarmışdı. Cəsarətlə deyə bilərəm ki, adam oğurlamaq sahəsində 
fəaliyyətə Bakı Amerikadan çox əvvəl başlamışdı. Fərq burasındaydı ki, bizdəki 
qansterlərə «qoçu» adı verilmişdi». 
Ata-babadan Əsədullayevlər də rəncbər və arabaçı olublar. Suraxanıda 
buğda və arpa əkirlərmiş; biçindən sonra arabada yük daşıyıb kirə alırlarmış. 
Neftin ecazkar qüdrətindən Şəmsi də milyonçu oldu, həm neft mədəni, həm 
də neft daşıyan dəniz və çay donanması düzəltdi. Şəhərin mərkəzində əsas fasadı 
Qoqol küçəsinə, digər iki yan fasadların biri Gimpazist (L. Tolstoy) küçəsinə, 
digəri Karantin (Həzi Aslanov) küçəsinə baxan əzəmətli bina tikdirdi. Başqa 
binaları da vardı. Xəzər dənizi sahillərinə və Volqa boyu şəhərlərə öz gəmilərində 
neft daşıtdırıb satdırardı. Camaat arasında Şəmsi Əsədullayevə Nobellərin qənimi 
deyirdilər. Çünki bütün Rusiyada, Türküstanda, İranda, hətta Finlandiyada belə 
Nobellərin dükanı və kontorları ilə üzbəüz, ya da yanaşı kontor və dükan açıb nefti 
Nobellərdən ucuz qiymətə satır, onlara mane olurdu. 
Oktyabr ayının axırlarında Volqada naviqasiya bağlananda, Bakıda neftin 
qiyməti xeyli aşağı düşürdü; böyük neftxudalar, o cümlədən Şəmsi də, xırda mədən 
sahiblərindən nefti ucuz alıb rezervuar anbarlara vurar, yazda naviqasiya açılanda 
Rusiyaya daşıtdırardı. 
Şəmsinin Bakıda bir müsəlman, Moskvada isə Mariya Pavlovna adlı bir rus 
arvadı, iki oğlu və qızı vardı.  Mariyanın atası çar ailəsinə yaxın senator idi. Bakı 
neftinin tükənməz qızılı, bir də qohum senatorun köməyi ilə bağlı qapılar Şəmsinin 
üzünə taybatay açılırdı. Bütün bunların hesabına Peterburqda Neva çayı sahilində, 
Qış sarayı yaxınlığındakı məhəllədə əzəmətli bina ucalda bilmişdi. Moskvada 
Mariya üçün içərisində çarhovuz və oranjereya olan təmtəraqlı mülk almışdı. Hər il 
Avropa şəhərlərinə,  yaylaqlarına istirahətə, səyahətə gedirdilər. 
Böyük oğlu və müsəlman arvadı Mariya üstündə dava-şava salır, Şəmsi ilə 
yola getmirdilər. 
Şəmsi qış aylarını çox vaxt Moskva və Peterburqda yaşayar, tacirlərlə 
müqavilələr bağlayar, Novruz qabağı Bakıya qayıdar, satdığı nefti müştərilərə yola 
salardı. Mərdəkandakı yaraşıqlı malikanəsində yaşayar, qohum-əqrəba, dost-aşna 
ilə gününü eyş-işrətdə keçirərdi. O gün olmazdı ki, əzəmətli binanın orta 
17 
 
günbəzindəki mildə ştandart yellənib dörd bir tərəfə ziyafət məclisinin davam 
etməsi xəbərini verməsin. 
Qocaman buruq ustası, Mövsüm kişi nəql edirdi ki, bir dəfə yazın əvvəlində 
Novruz bayramından bir az keçmiş qohumum Murtuz Muxtarovun bağında idim. 
Əlimdə bel bağçada gülləri sulayırdım, qəfəslərdəki min bir avazla oxuyan quşlara 
dən, ceyran və marallara yem verirdim. Nökər yaxınlaşıb dedi ki, Murtuz ağa sizi 
çağırır. Getdim. Murtuz şüşəbənd eyvanda oturmuşdu. Məni görəndə dedi: «Oğul, 
Ağa Şəmsi Məskodan qayıdıb, bağdadır. Get malakeş usta Məsməliyə xəbər ver, 
axşamüstü gəlsin, gedək Ağa Şəmsiyə baş çəkək. Usta Məsməli söhbətcil kişidir, 
xoşməcazdır. Şirin danışır». 
Axşamüstü getdik Şəmsinin bağına. Nərd oynayırdı. Mehriban-mehriban 
görüşdük. Başladı təzədən nərd atmağa. Qaşqabağı yerlə gedirdi. Gödəkboy, 
gonbul, tüklü bir kişi idi. Bizə çay gətirdilər. Birdən uzaqda paroxod fit verdi. 
Malakeş Məsməli dedi: «Ağa Şəmsi, paroxodundur a, fit verir, elə bil səni 
haraylayır. Fiti min gəminin fitinin içindən seçilir. Böyük oğlun Mirzənin, bala 
xozeynin adınadur a...» 
Deyilənlərə görə Şəmsi gəmilərin fitinə yaman aşiq imiş, bütün gəmi və 
barkazlarındakı sirenalarını xüsusi sifarişlə qayıtdırarmış. Bir dəfə köhnə gəmisini 
satırmış. Müştəri deyir ki, gəmi çox köhnədir. Şəmsi cavab verir  ki,  köhnəliyinə 
nə baxırsan, sən onun fitinə qulaq as, yeddi diyarda eşidilir. 
Malakeş Məsməlinin sözündən Şəmsinin rəngi qaçdı, papağını peysərinə 
itələyib, yerindən sıçrayıb ayağa qalxdı, hirsli-hirsli qışqırdı: «O paroxod indi 
mənimki döyül, borclu olduğum adamlarındır. Pul yiyələrinindir,—papağını 
götürüb, zərblə yerə çırpdı, başladı böyük oğlunu söyüb-qarğımağa.—Böyük oğul, 
səni görüm zəlil olasan, ananla bir gora basdırım, məni xəcil elədüz, müflis 
elədüz!» 
Boğazı tutuldu, su verdik, oturdub başladıq təsəlli verməyə. Şəmsi sakit 
olmurdu, Muxtarova baxıb dedi: «Ağa Murtuz, bax gör, böyük oğlum, dəyyus, 
başıma nə mərəkə açıb. Hər il payızın axırlarında müştəri tacirlərlə doqovor 
bağlayıb, neft satıram, Bakıya pravlyaşiyə tel vururam ki, bu qədər ucuz qiymətə 
neft al, xırda sahibkarlardan vur anbarlara; yazda yollayım müştərilərə. Bu il 
vurduğum tel gəlir bura cümə günü çatır, pravlyaşi olmur kontorda. Aparıb verirlər 
Mirzə başıbatmışa. O da teli oxuyur, anasınan söz bir olub gizlədirlər. Allah canını 
almış, mənim gəlməyimdən bir həftə qabaq anasını götürüb, Xorasan ziyarətinə 
aparıb ki, üz-üzə gəlməyək. Gəlib pravlyaşiyə tapşırıram ki, aldığın nefti yavaş-
yavaş paroxodlara vur, yerit Urusiyyətə, müştərilər intizardadır. Deyir ki, siz 
payızda sərəncam vermədiniz, mən də icazəsiz cürət edib, neft almadım. 
Soruşuram, necə yəni, tel vurmuşam axı! Deyir ki, mən almamışam. Çatmayıb 
mənə. Poçtu yoxladıq, məlum oldu ki, başıbatmış Mirzənin əlinə düşüb. O da 
arvadımla müxənnət çıxıblar, əlbir olublar. Moskodakı arvad üstündə, Mariyaya 
görə ana-bala başıma belə oyun açıb, məni xar elədilər.—Birdən başladı hirsindən 
18 
 
ağlamağa,—İndi yaz gəlib, neft bahalanıb, gərək özüm iki-üç dəfə baha qiymətə 
Bakıdan aldığım nefti öz xərcimlə daşıtdırım Urusiyyətin uzaq şəhərlərinə, Allah 
Əkbərin qurtaran yerinə, qəbalə bağladığım tacirlərə ucuz satım. Yolpulu da 
məndən. Gəmilərdən neçəsini satmışam. İndi zavodu, Ramanadakı mədəni də 
gərək satam... Müflisəm, müflis... Əlimdə qalan bu bağı, şəhərdəki mülklərimi də, 
Suraxanıdakı xırman yeri... Bunlar da tezliklə satılar, əlimdən çıxar. Canım çıxsa 
yaxşıdır. 
Qəzəblə özünü yerə çırpdı, ürəyi getdi. 
Birtəhərlə onu ayıldıb, təsəlli verməyə başladıq: «Allah kərimdir, əl-amanda 
qoymaz səni...» 
Musa dar gündə qudasının dadına çatıb, iflas olmaqdan xilas edir. 
Rusiyadakı müştərilərə neft göndərir, qoymur şəhərdəki mülkü, bağı və 
Suraxanıdakı xırman yerini satsın. Fətulla bəy Rüstəmovun məsləhətilə Suraxanıda 
xırman yerində Ağa Musa buruq qurdurub, quyu qazdırır. Çox keçmir quyu ilə bir 
fontan vurur ki, ətraf neft dənizinə dönür; özü də xalis Suraxanı nefti, benzinə 
bərabər. Müştərilər göydə götürürlər. Gündəlik hasilat on min tondan çox olur. O 
quyu indi məşhur fontan vuran quyularla bərabər Bakı neft-qazma tarixinə daxil 
edilib, olduğu yerdə xatirə daşı basdırılıb, xüsusi nişanə qoyulmuşdur. Xəsis Ağa 
Musa lazım biləndə belə dada çatırdı. 
Bibiheybətdə Ağa Musanın qazılan quyularının hamısı güclü fontan 
vururdu. Bu da onu göstərirdi ki, zəngin neft təbəqələri, körfəz suları altında da 
uzanır. Elə ki, bələdiyyə idarəsi su altındakı neftli torpaqları hərraca  qoydu, 
milyonçular ağla gəlməyən qiymət təklif edirdilər. Neftin putu bir abbası (20 
qəpik) olduğu halda, 100.000 put neft üçün ildə xəzinəyə 300.000 manat verməyə 
zəmanət kağızına qol çəkirdilər. Neftin hər putu üç manata düşürdü, bu qədər 
böyük xərci ödəməyə onları vadar edən zəngin, milyon tonlarla neft saxlayan 
təbəqələrə yiyələnmək idi, əmin idilər ki, bu sərvət xərclərini birə min 
çıxardacaqlar. Heç kəs qonşuluqda başqa sahibkarların olmasını istəmirdi. Mədən 
sahibləri quyuları qonşunun sərhədində qazdırırdılar. Buruq ustalarına rüşvət 
verirdilər ki, qonşu sahədə qazmanı yubandırsınlar; qonşuda quyunun hansı balta 
ilə qazıldığını, gil məhlulunun xüsusiyyətlərini, təbəqələrin özünü necə 
«aparmasını», neft təbəqəsinə rast gəldikləri dərinliyi, bir sözlə, bütün 
texnologiyanı pul gücünə öyrənirdilər... Sahibkarlar neftli torpağı əldən 
çıxarmamaq üçün tez-tez xəzinəyə cərimə verməyə razı olurdular. 
Bibiheybətdə Naftalan körfəzi başdan-başa neft idi, suda hər bir metrdən bir 
qaz qaynayırdı. Adamlar qayıqda hərlənib vedrəyə neft yığır, çəlləklərə doldurub 
satırdılar. Bəzən nadinc cavanlar kağız və ya cındır parçalarını alışdırıb, körfəzə 
atardılar, dənizdən alov qalxardı. Novruz qabağı, çərşənbə axşamları, bir də 
kənardan gələn adlı-sanlı qonaqların şərəfinə belə atəşfəşanlıq düzəldirdilər. 
On doqquzuncu əsrin əllinci illərinin axırlarında rəssam Mone ilə bərabər 
Bakıya gələn məşhur fransız yazıçısı Aleksandr Duma belə bir atəşfəşanlığa 
19 
 
tamaşa etmişdi... O, «Qafqaz səfəri» adlı əsərində Suraxanıdakı Atəşgahı 
gördüyünü yazır, Bibiheybətdə, Naftalan körfəzində suyun alışıb yandığını belə 
təsvir edir: 
«...Bakıdan atəşpərəstlərin müqəddəs məbədi Atəşgaha gedəndə yolun 
yarıdan çoxu dəniz qırağı ilə uzanırdı. Sola burulub dayaz çökəkliklərdən və 
təpələrdən keçirdi. Mənzil başına çatmağımız iki saat çəkdi. Təpəliyə qalxdıqda 
gözümüz önündə təsvirə gəlməyən qəribə bir mənzərə açıldı. Atəşgah dövrəsindəki 
binalar, tüstü və alov sovuran yüzlərlə irili-xırdalı ocaqlar ovuc içi kimi görünürdü. 
Onlar bir kvadrat liyalu
*
 sahədə yerləşirdi. Külək əsdikcə alov dilləri sanki qəribə 
rəqslər edir, gah bulaq təki qaynayır, gah dalğa təki yan-yörəyə hücum edib şahə 
qalxırdı. Elə təsəvvür yaranırdı ki, külək alovla oynayır, onlar bir-birinə sarılır, 
sonra qəfildən «əlbəyaxa» olurlar. Külək nə qədər cəhd edirdisə odu, alovu 
söndürə bilmirdi. Göyə bülənd olan alov əhənglənmiş binanı, onun divarlarını 
işıqlandırır, aydın nəzərə çarpdırırdı. Sanki bina özü də tərpənirdi. Binanın 
içərisindəki dairəvi ocaqlardan şölələnən qaz iri məşələ oxşayırdı. Bu ocaqların hər 
birinin yanında dördkünc günbəz vardı, hər küncdə də alov püskürürdü. Binanın 
sağ tərəfindəki ocaq daha gur yanırdı, daha çox alov sovururdu. Günbəzlərin 
künclərindəki ocaqların alovu nisbətən zəif idi. 
Atəşgaha günbatan tərəfdən yaxınlaşdıq. Qapı günçıxana açıldığından 
binanın dövrəsində hərlənməli olduq. 
Birdən gözlərimiz qarşısında qeyri-adi, olduqca gözəl bir mənzərə açıldı, 
ətraf çıraqban oldu. 
Dedilər ki, bu aralar yalnız bayram günlərində, bir də müqəddəs ayinlər 
vaxtı belə çıraqban olur. M. Piqulevski
**
 bizim xatirimizə əvvəldən kahinlərə xəbər 
göndərib mərasim hazırlatdırıb. 
Atəşpərəstlər iki min ildən çoxdur ki, təqib edilirlər. Onların bu axırıncı 
yazıq, müti nümayəndələri mərasimi bizə göstərmək üçün əllərindən gələni 
əsirgəməyib, indi də əmrə müntəzir durmuşdular. 
Bu mənzərəni görmək istəyən həmvətənlərim bir qədər tələsməlidirlər. 
Çünki atəşpərəstlərin ibadətgahlarında var-yox üç nəfər adam qalmışdı, onların da 
biri qoca, ikisi isə otuz-otuz beş yaşındadır. 
Biz yan-yörədən alov sovrulan qapıdan dördkünc həyətə girdik. Ortadakı 
günbəzli səcdəgahın hər dörd küncündən əbədi alov ucalırdı. Səcdəgah 
hündürdədir, beş-altı pillə qalxmaq lazım gəlir. Səcdəgahın dövrəsində, bayır 
divarlar boyu iyirmiyə qədər hücrə var, qapıları içəriyə açılır. Bu hücrələrdə vaxtilə 
Zərdüştməzhəb tələbələr yaşayırmış. Hücrələrdən birində taxçada iki büt durur. 
Atəşpərəstin biri kahin paltarını geydi, digəri əyninə köynək sayağı bir şəlpə 
keçirtdi. Başladılar ibadət etməyə. İbadət dedikdə, bu səslərin qeyri-adi 
                                                          
* Liyalu—fransız məsafə ölçüsü—4,5 km. 
** Suraxanı qəsəbəsinin yerli icra rəisi. 
 
20 
 
deyişməsindən ibarət dörd-beş xromatik qamma notundan başqa bir şey deyildi. 
Sol və mi arasında təkrarlanır, tez-tez də Brahmanın adı çəkilirdi. Kahin arabir 
əyilib səcdəyə getdikcə o birisi əlindəki sincləri bir-birinə vururdu. Sinc 
cingildəyib bərkdən səslənir. 
Mərasim tamam olandan sonra kahin hərəmizə bir parça nabat uzatdı, biz də 
ona bir manat pul verdik. 
Neft quyularına baxmağa getdik. Ən dərini 18 metr idi. Su quyusu imiş; 
birdən quruyur. Dibinə baxmaq üçün cındır parçasını alışdırıb quyuya atıblar. 
Birdən alov ucalıb. O vaxtdan yanmaqdadır, yaxınlaşıb quyuya baxmaq 
qorxuludur. Qaz iyindən baş gicəllənə bilər. Vay gicəllənmiş başın halına, daha 
ayaqlar sözə qulaq asmayıb yerdən üzüləcək, düşəcək alov püskürən quyuya. 
Hər ehtimala qarşı quyunu çəpərə alıblar. Başqa quyuları dəmir şəbəkə ilə 
örtüb üstünə də daş qoyublar. İstinin şiddətindən daşlar on-on iki saatda dönüb olur 
gips. Daşın alovdan gipsə çevrilməsinə tamaşa edirdik ki, Atəşgahın bir 
kilometrliyindəki Suraxanı kəndinin böyüyü yanımıza gəlib bizi çaya dəvət etdi. 
Dəvəti qəbul etdik, faytona minib yola düşdük. 
Əcəb çaydır. Belə təmtəraqlı məclisi təkcə çay mərasimi adlandırmaq, ən 
azı insafsızlıqdır. 
Səliqəylə döşənib bəzədilmiş otaqda bizi ləzzətli Azərbaycan xörəklərinə 
qonaq etdilər. Burada dincəlib yatmaq da olardı. 
Ev sahibi gecələməyimizi xahiş etdi. Mən məmnuniyyətlə qalardım, amma 
M. Piqulevski səhər tezdən şəhərdə olmalı idi, vacib qulluq işi vardı. O, Bakıya tək 
qayıtmaq istəsə də, vicdanım qəbul etmədi. Ev sahibinə təşəkkür edib gecə saat 11-
də yola düşdük. 
Neapol solfatorundan da üstün olan Bakı solfatoru Atəşgahının yanından 
keçib Bakıya qayıdırdıq». 
Neft bəşəriyyətin mədəniyyət tarixinə çox qədim zamanlardan məlumdur. 
Onun istifadə edilməsinin sədası eramızdan da əvvəl Xəta (Çin) ölkəsindən gəlir. 
Babilistanda neft bulaqları vardır. Misir fironlarını mumyalamaq üçün neft əsas 
maddə hesab edilirdi. Neft—«yanan su» ilə Makedoniyalı İsgəndər də 
maraqlanırmış. Bakı nefti, bu müqəddəs, əbədi alov mənbəyi atəşpərəstlərin 
peyğəmbəri Zərdüştün dinindən daha qədim, daha müəmmalıdır. H. Cavid bu 
barədə gözəl yazmışdır: «Zərdüştü düşün, fəlsəfəsi, fikri, dühası, həp atəşə 
vardırmaq idi zümreyi nasi». 
Düma və yol yoldaşları Bakıya gəmi ilə qayıdırlar. Naftalan (Bibiheybət) 
körfəzinə girişi yazıçı belə təsvir edir: 
«Dənizçilərdən biri əllərində bir ovuc çəpitgə götürüb, yoldaşının tutduğu 
məşəldə alışdırıb dənizə tulladı. Bir anda gəmimizin ətrafını alov bürüdü. Dəniz 
alışıb yanırdı. Nabələd adam göyərtədə papirosunu alışdırıb yanan kağız parçasını 
dənizə tullasa, şübhəsiz ki, hər yanda suyun yandığını gördükdə dəhşətə gələr. 
Onun o anda nələr çəkdiyini yaxşı təsəvvür edirəm. 
21 
 
Gəmimiz od-alov içində üzürdü. Yaxşı ki, alov zəif idi, qarsası güclə 
duyulurdu. İlk təəssüratımızdan doğan həyəcanlarımız azalandan sonra, 
ətrafımızdakı qəribə mənzərəyə tamaşaya başladıq. Dənizdən alov ucalır, yan-
yörəyə siyarət edirdi. Alov ləkələri ətrafında on iki adam otura biləcək stol boyda 
idi; bəziləri daha iriydi, nohuru xatırladırdı. Biz bu alov adacıqlarının yanından 
ötürdük. Kapitan arabir avar çəkənlərə gəmini alov nohurlarının ortasından 
sürməyi əmr edirdi.  Belə  qeyri-adi, əcaib, sehrli mənzərəyə dünyanın heç yerində 
rast gəlmək mümkün deyildi. Külək get-gedə güclənir, dalğalar şahə qalxmağa 
başlayırdı. Xəzri qopmasaydı, çox güman ki, səhəri burda açardıq. Külək 
bərkidikcə əvvəl xırda alovlar, sonra da iriləri sönməyə başladı. 
—Vaxtında Bakıya qayıtmaq lazımdır,—kapitan Freyqan zarafatla əlavə 
etdi,—yoxsa gördüyümüz əcaib mənzərənin sirrini öyrənmək üçün dənizin dibini 
axtarmalı olarıq. 
Sirlər aləmindən vaxt ikən uzaqlaşdıq. Külək gəmimizi Bibiheybətdə 
Fatimə məscidi olan yerə sürükləyirdi. Avar çəkən səkkiz nəfər dənizçi alovu 
söndürən küləyə üstün gəlir, istənilən səmtə irəliləyirdilər. Külək son alovları da 
söndürdü. 
Biz onların çapalaya-çapalaya yoxa çıxmasını izləyirdik. Onlar gah 
dalğaların altında gizlənir, gah da ləpələrin zirvəsinə dırmanırdı. Axırda candan 
ayrılan ruh kimi birdən yox olurdu. 
Limana çatanda bir dənizçi fitili yandırdı. Bu şərti işarə imiş. Əvvəl 
«Freyegem» gəmisi, onun dalınca Bakı limanına lövbər salmış başqa hərb gəmiləri 
çıraqlarını yandırdılar. Çıraqban gəmilərin arasından keçib sahilə yan aldıq. 
Belə dəbdəbə, təmtəraqla yalnız imperatorları qarşılayırlar. Mənlə Mone isə 
adi sənətkarlar idik. II Aleksandr istisna olmaqla heç bir hökmdar ölkəsində bizim 
kimi adi, sadə sənətkarlar üçün belə maraqlı mərasim düzəldə bilməzdi. Bu 
incəsənətin təntənəsidir. Belə çıxır ki, incəsənət hamıdan üstündür. 
Bakı—«küləkli diyar». Avropada Bakıya bərabər şəhər yoxdur». 
Birdən iyirminci əsrin əvvəlində şəhərə xəbər yayıldı ki, neftxudalar 
Naftalan körfəzini qurudub mədən salmaq niyyətindədirlər. Peterburqa çarın özünə 
ərizə yazıblar. Ərizəyə rədd cavabı gəlib. Neftxudalar senata şikayət edib 
istədiklərinə nail oldular, şirkət düzəltdilər. Pay sahiblərindən biri, özü də ən 
böyüklərindən biri Ağa Musa idi. 
Körfəzi qurutmaq üçün beynəlxalq müsabiqə elan edilir. Çoxlu layihə təklif 
edilir. Hər yerdən—Amerikadan, Almaniyadan, Fransadan və başqa ölkələrdən 
nümayəndələr vardı. Afrika və Asiyanı ayıran Suet kanalını layihələndirib çəkən 
mühəndislər də müsabiqədə iştirak edirdilər. Rusiyadan xeyli layihəçi müsabiqəyə 
qoşulmuşdu. Hollandiyada Şimal dənizi sahilində sədd ucaldan mühəndislərin 
işləri və otuza qədər digər layihə göndərilmişdi. Təkliflər müxtəlif idi. Xeyli götür-
qoydan sonra sədd çəkib Naftalan körfəzini Xəzərdən ayırmaq və çuxurda qalan 
suyu nasosla dənizə axıdıb yerinə torpaq doldurmaqla mədən salmağı qət etdilər. 
22 
 
Əsrin əvvəllərində işə başladılar. Gəmilər bir milyon kubmetr daş-kəsək 
daşıyacaqdı. Əməliyyat 1917-ci ilə qədər davam etdi. İşin yetmiş faizi yerinə 
yetirilmişdi. Sonrakı illərdə burada qurutma işləri dayandırıldı. Bu işə bir də 1921-
ci ildə başlandı. Qurutma işlərinə polşalı mühəndis Pototski rəhbərlik edirdi. 
Pototski kor olmasına baxmayaraq əməliyyatı bacarıqla idarə edirdi. Qurudulmuş 
əraziyə «İliç buxtası» adı qoydular. Son iyirmi üç ildə qazılan quyulardan bir 
neçəsi neft vermədi. Ağa Musa Nağıyevin sahəsində qazılan quyu güclü fontan 
vurdu. Qurudulan sahə neft seli altında qaldı. Qəfildən yanğın qopdu. Şəhər əhalisi 
neftçilərə köməyə gedib, yanğını söndürdülər. Pototski öləndə qurudulmuş İliç 
buxtasında, dəniz sahilində basdırıldı. Qəbri indi də ordadır. 
Ağa Musa ağır, üzüntülü xəstəlikdən sonra 1919-cu ilin aprel ayında vəfat 
edib. Ümmülbəni bu hadisə barədə belə yazır. «...Babam Musa öldü, bizə, özünün 
dörd qız nəvəsinə böyük sərvət qoyub getdi. Bu sərvət onlarla milyonçusu olan 
Bakı kimi bir şəhərdə də böyük dövlət sayılırdı. Vərəsə alandan sonra on üç 
yaşında ikən dövləti milyonlarla hesablanan bir varlıya dönürdüm...» 
...Ömrümdə ilk dəfə meyid gördüm (Parkda qurulmuş dar ağacından 
sallanan naməlum meyidləri istisna edirəm). (Türklərin şəhərdə qanun-qayda, 
nizam-intizam yaratmaq üçün dar ağacından asdıqları canilərin meyitləri nəzərdə 
tutulur.—M. S.) Babamın—anamın atasının meyidini çarpayıya qoyub üstünü 
örtmüşdülər. O uzun müddət xəstə yatmışdı... Deyirdilər ki, o ölümdən bərk 
qorxur. Amma xəstəliyi elə əzablı idi ki, bəlkə özü də ölüb qurtarmağı 
arzulayırmış. Ömrü boyu ölümdən elə qorxurmuş ki, yanında bu mövzuda söhbət 
salmağa qoymurmuş. Qədim bir Şərq rəvayətində deyilir ki, ev tikdirən adamı əcəl 
aparmır. Babam da neftdən qazandığı milyonların hesabına bir-birinin ardınca 
çoxlu ev tikdirirdi. Beləliklə öldüyü günə qədər altmışdan çox ev tikdirmişdi (Bir o 
qədər də almışdı.—M. S.). Amma el rəvayəti yalan çıxdı. Babam Musa axırıncı evi 
tikdirib qurtarmamış ölüm onu yaxaladı. 
Beləliklə ilk dəfə yaxın bir adamın cənazəsini görürdüm. Bu ölümə 
yanmasam da, maraqlanır və qorxurdum. Mənə elə gəlirdi ki, ölən babam deyil, 
yad bir adamdır. Fikirləşirdim ki, görəsən babam indi hardadır?..» 
Müsəlman adəti ilə meyidi yuyandan sonra böyük salonun ortasında tabuta 
qoydular. Kəşmir şalı ilə örtülmüş meyid üçün Quran oxumağa başladılar. 
Mollalarla dolu olan salona qadınlar girə bilməzdilər. Arvadlar başqa otaqlarda 
oturub mərsiyə deyir, ağlaşırdılar. Mən də onlara qoşulub hönkürürdüm. Göz 
yaşlarımın əsas səbəbi isə Parisdə bacılarımla gəzinmək əvəzinə burda qalmağım 
idi. 
Dəfn mərasimi çox təntənəli keçdi. Mafəni aparan dəstənin ucu-bucağı 
görünmürdü. Başına fəs, papaq qoymuş kişilər dəstəsi mafənin dalınca gedirdilər. 
Tabutdakı cəsəd isə xırda uşaq meyidi kimi adamlar yeridikcə yırğalanırdı. 
Bir həftə ərzində gəlib gedənlərə cücəplov verdilər. Yüzlərlə kasıb-kusub 
gəlib göz yaşı tökür, ehsan yeyirdi. Sonra araya sakitlik çökdü və mərhumun 
23 
 
vərəsələrindən danışmağa başladılar. Onun böyük sərvəti dörd qız nəvəsi və arvadı 
arasında bölüşdürülməli idi. Mən bu sərvətlə lap az maraqlanırdım, çünki ağlıma 
batmırdı... (Tovarişlər o sərvəti apardılar Rusiyaya—M. S.) 
Ağa Musa vəfat edəndə tez-tez Ağa İsmayıl... İsmailiyyə... Naftalan... 
Bibiheybət sözlərini təkrar edirmiş. 
İsmayılı tez-tez xatırlaması təbii hal idi. Yeganə oğlu itirmək əlbəttə ən acı 
faciə, dözülməz, unudulmaz dərd və ömür boyu sızıldayan yaradır... İsmailiyyə 
sarayını da əbədi xatirə kimi onun adına, şərəfinə ucaltmışdı... Onun tikilmə tarixi 
aşağıda şərh olunacaq... O ki qaldı Naftalan körfəzi və Bibiheybət, bu da əlbəttə 
səbəbsiz deyil. Bu yataq Abşerondakı mədənlərdən ən qədimlərindəndir... İlk 
dayaz quyular Bibiheybət dərəsində yüz illər əvvəl qazılmışdı. Sənayedə istismar 
neft təbəqələrinin işlədilməsi isə XIX əsrin 70-ci illərindən başlanmışdır. 
Bibiheybətdə qalınlığı iki min metrə bərabər məhsuldar qat adlanan çöküntü 
süxurlar kompleksində on yeddi iri, qalın və çoxlu nazik, xırda neft təbəqələri 
yerləşir. Bütün təbəqələrdəki neft yüksək keyfiyyətlidir. Alim geoloqlar müəyyən 
etmişdilər ki, Bibiheybət dərəsindən başqa Naftalan körfəzində də zəngin neft 
ehtiyatı var, neft yatağının yarısı su altındadır, təbəqələr dənizə uzanır. Otuzuncu 
illərdə geoloqlar kəşf etdilər ki, dənizin içərilərinə doğru uzanan neft təbəqələrinin 
ucu-bucağı görünmür. Fərdi metal bünövrələr qurub su altına uzanan təbəqələrin 
istismarına başladılar—«Dəniz mədəni» yarandı. 
Daha sonra Bibiheybət dağında neft tapıldı. Elə o vaxt Bayılda, gəmi təmiri 
zavodu olan sahildə neft təbəqələri kəşf edildi. 
Görünür, rəhmətlik Ağa Musanın iztirabı əbəs deyilmiş. 
Geoloqların hesabına görə Bibiheybət yatağının ərazi sahəsinin balaca 
olmağına baxmayaraq neft sərvətinə görə dünyada birinci yeri tutur. Burda bir neçə 
sahədə neft çıxarılır. Bibiheybət dərəsində, «Buxtada», «Dəniz mədənində», 
«Dağüstü mədəndə». 
Nəhayət «Cəmiyyəti-xeyriyyə» üçün «İsmailiyyə» binasının tikilməsinin 
tarixi barədə. Bunun çox maraqlı tarixi var. 
Musa Nağıyevin oğlu Ağa İsmayıl vərəm azarına tutulmuşdu. Şəhərdə 
Vartapetov adlı məşhur həkim Bakı milyonçularının ailələrini müalicə edirdi. Ağa 
İsmayılı müayinədən keçirəndən sonra Ağa Musa Nağıyevə deyir ki, oğlanın halı 
çox ağırdır, tez tədbir görülməsə, tələf ola bilər. Əlli min manata qədər xərci var. 
Ağa İsmayılı özüm İsveçrəyə aparıb, bir il ərzində müalicə etdirib gətirrəm. 
Musa Nağıyev deyir ki, on min manat verərəm. Söhbət bununla bitir. Ağa 
İsmayılın halı doğrudan da gündən-günə ağırlaşır. Axırda Ağa Musa oğlunun 
müalicəsi üçün əlli min manat verməyə razı olur. Həkim xəstəni yoxlayandan sonra 
xəbər verir ki, iş işdən keçib, indi heç onu yüz min manatla da xilas etmək 
mümkün deyil. 
24 
 
Hacı Zeynalabdin Tağıyevin xahişi ilə doktor Məhəmməd Rza Vəkilov 
xəstə oğlanı İsveçrəyə aparır, müalicədən sonra halı yaxşılaşır. Lakin o, çox 
yaşamır. 
Tağıyev hər il Novruz bayramı münasibətilə qız məktəbinin «Ərəbkari 
salonu»nda stollar düzdürüb süfrə açardı və üç gün hər kəs gəlib şirin çay içər, 
şəkərbura, paxlava, şəkərçörəyi və digər şirniyyat yeyərdi. Ağa İsmayıl öləndən 
sonra Novruz bayramında Hacı bir neçə məşhur axund, qazı və ağsaqqal, o 
cümlədən Mir Məhəmməd Kərim, Axund Mir Abuturabla məsləhətləşib qərara 
gəlirlər ki, Ağa Musa gələndə cəmiyyəti xeyriyyə üçün bina tikdirməyi onun 
boynuna qoysunlar. Hacı qazı Mirməhəmməd Kərimə deyir ki, elə ki Musa 
razılaşdı, sən başlarsan dua oxumağa, hamımız da Ağa Musanı təbrik edərik, 
boyun qaçırmağa macal vermərik. Ağa Musa gəlir, ordan-burdan söhbət edirlər, 
Hacı Zeynalabdin birdən soruşur: «Ağa Musa, allah rəhmət eləsin, oğlun Ağa 
İsmayılın istəyirsən camaat arasında adı çıxsın? Əbədiləşsin?» «Əlbəttə 
istəyirəm»—Ağa Musa cavab verir. Hacı Zeynalabdin deyir: «Cəmiyyəti-
xeyriyyənin mülkü, binası yoxdur, odur, mənim açdığım qız məktəbinin alt 
tərəfində «Qapan dibi» boşdur, orada bir mülk tikdir, adını qoyaq «İsmailiyyə», 
heç olmazsa, yazığın adı yaddan çıxmasın. İstəyirsən, Ağa Musa?» Ağa Musa 
deyir: «Əlbəttə, istəyirəm». 
Hə, istəyir. Allah razı olsun. Allah mübarək eləsin.—deyə Hacı qazıya göz 
vurur ki, məqamdır, başla, xeyir-dua verməyə, fürsəti əldən vermə. Mir 
Məhəmməd Kərim əllərini qaldırıb dua oxuyur. Ağa Musanın valideynlərinə 
rəhmət deyir. Hamı Ağa Musanı təbrik edir. 
Səhəri gün Ağa Musa başılovlu səhər tezdən gəlir Tağıyevin evinə, başlayır 
giley-güzara: «Ay Zeynalabdin, bu nə işdi sən mənim başıma gətirdin?.. Məni 
müflis edib, boynuma torba taxıb, küçələrə salmaq istəyirsən? Sınıq çıxarmaq 
istəyirsən? 
Hacı təəccüblə soruşur: 
—Nə olub axı, açıq danış. 
Atam-atan, daha nə olacaq, o bina bir neçə yüz min manata başa gələcək... 
Məndə o tanxa hardan? 
Hacı deyir: 
—Ağa Musa, varidatına iki milyon verirəm. Sat alım. 
Ağa Musa coşur: 
—Atam-atam, mənim əlli milyon manatlıq varidatımı iki milyona almaq 
istəyirsən? 
—Yox, almaq istəmirəm. Sən deyirsən ki, oğluvun yolunda, adını ucaltmaq 
üçün xərcin öhdəsindən gələ bilmirsən. 
Sabahı gün Tağıyev «Kaspi» qəzetində elan verdirir ki, Ağa Musa 
Nağıyevin gələcəkdə bankda pulu olmasa, «İsmailiyyə» binasının xərcini ödəməyi 
boynuma alıram. 
25 
 
Layihəçilər binaya xərclənəcək vəsaitin miqdarını smetada qəsdən az 
göstərirlər ki, Ağa Musa fikrindən dönməsin. 
Binanı tikmək üçün «Qapan dibi»ni münasib yer hesab edirlər. «Qapan 
dibi» gur meydan idi. Şamaxıdan, Ağdaşdan, Göyçaydan, Şəkidən, Qubadan, 
başqa qəza və kəndlərdən gələn kəndlilər buraya ərzaq, meyvə, xalça-palaz, mal-
qara, qoyun-quzu və başqa şeylər gətirib satardılar. «Qapap dibi»nin xalis Şərq 
mənzərəsi vardı. Nə vaxt gəlsəydin görərdin ki, dəvələr gövdələrini yerə sərib, 
boyunlarını dik qaldıraraq gövşəyə-gövşəyə iri gözlərini uzaqlara dikib dincəlir. 
Başqa bir tərəfdə yan-yana bağlanmış kəhər, kürən, səmənd atlar boyunlarından 
asılmış torbalardan arpa-saman yeyə-yeyə fınxırır. Başqa bir yerdə isə iri buynuzlu, 
qızılı, qara, qaşqa-təpəl öküzlər ayaq üstə durub... Birdən uzaqda qopan zınqırov 
sədaları «Qapan dibi»nə dəvə karvanının yaxınlaşdığını xəbər verir, hər karvanda 
yüz, yüz əlli dəvə bir-birinin dalınca yeriyər, keçmiş Şərq ehtişamını xatırladardı... 
Bir də görərdin kəl arabaları bir-birinin dalınca «Qapan dibi»nə yaxınlaşır... Araba 
təkərlərinin cırıltısı ətrafa yayılır, toz dumana qarışırdı. Gecələr «Qapan dibi»nin 
başqa mənzərəsi olardı. Kəndlilər dəvələrə, kəllərə, atlara yem tökər, yaxında 
tonqal qalayıb, dövrəsinə yığışar, söhbət edərdilər. Ayrı-ayrı ləhcələr eşidilərdi. 
Qurban bayramında alverçi əlindən tərpənmək olmurdu. Dükançılar müştəri 
çağırır, dərvişlər qəsidə oxuyurdular. 
Novruz və Qurban bayramı münasibətilə şəhərdə şənliklər başlardı. 
Şəhər idarəsi «Qapan dibi»ni cümə məscidi tikmək üçün müsəlmanlara 
vermişdi. Milyonçular İstanbulda,  Təbrizdə, İsfahanda, Bağdadda, Qahirədə 
olduğu kimi Bakıda da dəbdəbəli, əzəmətli bir məscid tikdirmək fikrində idilər. 
Nəzərdə tutulduğuna görə bu məscidin bir neçə günbəzi və qoşa eyvanlı altı 
minarəsi olmalı idi. Dövrəsində bağ salınacaqdı, hovuzlarda gecə-gündüz su 
fəvvarə vuracaqdı. Bu iş bir az təxirə düşür. Bələdiyyə idarəsi «Qapan dibi»ni 
müvəqqəti xırda alış-verişçilərə icarəyə verir. Böyük qapan isə yenə yerində 
qalırdı. Burada alverçilər birmərtəbəli dükanlar, taxtadan budkalar tikdirmişdilər. 
«Qapan dibi»nin adını dəyişdirib, eləyirlər «Şeytan bazar». 
Xaçpərəst ruhanilər «Qızıllı» kilsənin yaxınlığında belə bir təmtəraqlı 
məscidin tikilməsinə mane olurlar. «Cəmiyyəti-xeyriyyə» binası tikdirmək 
istəyəndə isə şəhər dumasında böyük mübahisə düşür. Dumanın erməni üzvləri 
iddia edirlər ki, o yerdə şəhər bağı salınmalıdır. Doktor Məhəmməd Rza Vəkilov 
çıxış edib elə bir nitq söyləyir ki, başqaları daha danışmağa cürət etmirlər və yeri 
müsəlman «cəmiyyəti-xeyriyyəsinə» verirlər. 
Yeri gəlmişkən qeyd etmək lazımdır ki, Nəriman Nərimanov Tibb 
institutunu bitirib qayıdandan sonra şəhər idarəsində onun Bakı şəhərinin baş 
sanitar həkimi təyin edilməsi üstündə mübahisə və qızğın münaqişə düşür, 
ermənilər mane olmaq istəyirlər. Yenə də doktor Məhəmməd Rza Vəkilov alovlu 
nitqlə çıxış edir, tibb və dini faktlarla sübut edir ki, bu vəzifəyə hər cəhətdən ən 
münasib həkim Nəriman Nərimanovdur. O həm ixtisasını, həm də əhalisinin 
26 
 
əksəriyyətini müsəlmanlar təşkil edən şəhərin adət-ənənəsini mükəmməl bilir. 
Nəhayət ki, Nərimanov Bakının baş sanitar həkimi təyin edilir. 
«İsmailiyyə»nin layihəsi 1907-ci ildə hazırlanmışdı. Bu yer planlaşdırma 
baxımından çox əlverişli idi. Polşalı memar Ploşko əlindən gələni edir, əsər 
üzərində xüsusi səylə, ilhamla çalışır, imkanlardan ustalıqla istifadə eləyir. 
1908-ci ildə Mövludi-nəbi bayramı münasibətilə müsəlman qız məktəbinin 
«Ərəbkari» böyük salonunda, «Cəmiyyəti-xeyriyyə»nin düzəltdiyi məclisdə 
«Şeytan bazar»da Cümə məscidi əvəzinə tikiləcək «Cəmiyyəti-xeyriyyə—
İsmailiyyə»—binasının nəqşələrinin hazır olduğunu xəbər verirlər və gətirib 
divardan asırlar. 
Binanın müsəlman cəmiyyəti-xeyriyyəsi olduğunu gözə çarpdırmaq üçün 
əsas və yan fəsadlarının yuxarısındakı haşiyələrdə gözəl xətlə, iri, qızılı hərflərlə 
IV xəlifə imam Həzrət Əlinin müdrik, dərin mənalı sözləri yazılmışdı: «İnsan 
yalnız zəhmətlə ucalar, istədiyinə nail ola bilər». Başqa birində: «İnsanı insan edən 
zəhmət olub». Üçüncüdə müraciət edilirdi: «Müsəlmanlar, əsriniz sizinlə ölür, 
övladlarınızı öz əsrləri üçün hazırlayın». Dördüncüdə: «İnsan beşik evindən qəbir 
evinə qədər oxumalıdır». Beşincidə: «Elm Çin ölkəsində olsa belə, dalınca gedin». 
Bu qiymətli kəlamları məşhur xəttat Mirzə Əsədulla Xiləli hüsnxətlə yazmışdı.. 
Xəttat Mirzə Əsədulla kasıbdı, özü də böyük külfət sahibi idi. Xeyriyyəçi gənc 
ziyalılar ona kömək məqsədilə iki-üç aylıq xəttat kursu düzəldib, sümük üzərində 
müxtəlif millətlərin aforizmlərini həkk etdirib dövlətlilərə, baha qiymətə satar, 
xəttatın güzəranını asanlaşdırardılar. 
Layihənin müəllifi arxitektor Ploşko «İsmailiyyə»nin nəqşələrini məclisdə 
olanlara göstərib izahat verir. Etirafına görə onun ən böyük arzularından biri də 
Bakının mərkəzində milli Azərbaycan ornamentlərilə bəzədilmiş    əzəmətli bir 
imarətin layihəsini işləmək imiş. 
Arzusuna çatdıqda sevincini izah edə bilmirdi. Ağa Musa Nağıyevə öz 
minnətdarlığını bildirirdi. 
Divarlar asılmış nəqşələr tamaşaçıları valeh etmişdi. «Şeytan bazar»ı hasara 
alıb, köhnə köşkləri, birmərtəbəli dükanları sökdülər. Torpaq işləri qurtarandan 
sonra özül qoymaq mərasimi başlandı və bu çox təntənəli keçdi. Şəhər camaatının 
əksəriyyəti burada idi. Şəhərin adlı-sanlı adamları, neftxudalar, bələdiyyə rəisi, 
Bakı qalabəyi, Bakı valisi, mülki və hərbi məmurlar, ruhanilər, ziyalılar mərasimdə 
iştirak edirdilər. Nitqlər söyləndi, təbriklər deyildi, arzular dinləndi. Bakı qazısı 
Ağa Mir Məhəmməd Kərim bir Qur`an ayəsi oxudu, sonra imperator xanədanının 
səlamətliyinə dua və Musa Nağıyevin ata-anasına rəhmət oxudu. Binanın tikildiyi 
tarix yazılmış sicili də polad qaba yerləşdirib qapağı qaynaqladılar və onu 
bünövrəyə qoydular. 
Dəvə karvanı, at arabaları sübh açılandan axşam qaralanadək «Qızıl 
qaya»dan daş daşıyırdı. Daş çapan  kim, palçıq-sement qarışdıran kim, divar hörən 
kim... İstedadlı memarın kağız üzərində cızdığı bəzəkləri mahir ustalar divarlarda 
27 
 
canlandırırdılar; sərt daşlar onların kələ-kötür barmaqlarının hərarətiylə sənət 
abidəsinə çevrilir, əsl memarlıq simfoniyasına dönürdü. 
Binanın birinci mərtəbəsi hazır olanda nəzərdə tutulmuş pul qurtarır, buna 
görə də Ağa Musaya müraciət edirlər. Deyir: «Atam-atam, mənə deyilən xərci 
ödəmişəm. Bir qəpik də artıq verə bilmərəm». Bir müddət bina yarımçıq qalır. 
Axırda Hacı Zeynalabdin Tağıyev Musanın baş işlər müdiri Fətulla bəy 
Rüstəmbəyova tapşırır ki, məqama sal, xərcin qalan hissəsini də Musanın boynuna 
qoy. Musa işlər müdirinə çox inanırmış, hətta qara günü üçün onun adına bankda 
on min manat qoyubmuş. Deyirmiş ki, dünyanın işini bilmək olmaz, birdən var-
yoxum əlimdən çıxar, qalaram quru yurdda. Dar məqamda adama heç kəs əl 
uzatmır. Adamlar vara gəlir. Bu əhvalat otuzuncu illərdə çeka Fətulla bəy 
Rüstəmbəyovu tutanda yaman dada çatır. 
Onu ingilis kəşfiyyatına xidmət etməkdə günahlandırırlar. Fətulla bəy 
ittihamı rədd edib deyir: «Ağa Musa vəfat edəndə qəyyum komitəsi yaradıldı. 
Yoxlama vaxtı gördüm ki, mənim adıma bankda qoyulmuş 10. 000 manat qızıl pul 
barədə heç bir qeyd yoxdur, eynilə də vəsiyyətnamədə. Rəsmi ərizə yazıb komitəyə 
bildirdim və pulu qaytardım. Bu əhvalat böyük sensasiya yaratdı. Qəzetlər: «Ne 
bıvalaya çestnost» sərlövhəsi ilə xəbərlər yaydılar. Mən onda pula tamah etmədim. 
İndi qoca vaxtımda eybəcər bəd əməllə məşğul olacağam? Mən şərəfimi və 
Vətənimi heç nəyə və heç kimə satmaram». Qəzetləri yoxlayıb Rüstəmbəyovu 
azad etmişdilər. 
Günlərin birində Fətulla bəy məqama salıb deyir ki, Ağa Musa, Ağa 
İsmayılın adına tikdirdiyimiz o gözəl bina qalıb yağışın, qarın altında xarabaya 
dönür, hər halda onu başa çatdırmaq lazımdır, dost var, düşmən var... Ağa Musa 
əllərini havaya qaldırıb deyir: «Atam-atam, get necə bilirsən elə də elə. Amma 
mənə o barədə bir də söz demə...» 
Fətulla bəy əvvəldən hazırladığı bank sənədlərini imzalamaq üçün ona 
uzadır. Ağa Musa pulun qədərini görməmək üçün gözlərini yumub bir neçə cızma-
qaradan ibarət qolunu sənədlərə çəkir. 
Bundan sonra binanın inşasını davam etdirirlər. 
O zaman mahir barmaqlarının təmasından sərt daşlar gülə-çiçəyə, butaya, 
qəşəng bəzək və nəqşlərə çevrilən bənnalardan usta Hənifə, usta Hacı Abbas, usta 
Hacı Xeyrulla, Kərbəlayı Mirzə Soltan, Səlman Ata kimilərin adları dillərdə əzbər 
idi. Bu əzəmətli, əfsanəvi imarəti tikdirənə, ona məsləhət verənlərə, memarlara, 
usta və fəhlələrə Allah rəhmət eləsin və Allah o şəxslərə rəhmət eləsin ki, erməni 
vəhşiləri və adamyeyənləri bu ecazkar mədəniyyət abidəsini top atəşilə tutub 
viranəliyə çevirəndən sonra binanı təzədən bərpa edib ucaldıblar. 
Amin!.. 
  
28 
 
  Həmin binanın kənardan görünüşü. 
29 
 
  
Respublika Əlyazmalar Ġnstitutunun binası – Ġsmailiyyə. 
30 
 
  
Ağa Musa Nağıyev 
31 
 
  
1 №-li şəhər kliniki xəstəxanasının binası (Semaşko adına xəstəxana). 
32 
 
  
Göy-Göl mehmanxanasının binası. 
33 
 
 
Xalq Təsərrüfatı Ġnstitutunun binası. 
34 
 
28 may küçəsi. Əkiz bacılar. 
   
35 
 
 
Nəşriyyatın direktoru Ə. T. Əliyev 
Mətbəənin direktoru F. V. Fətəliyev 
 
 
Rəssamı Firavan 
Bədii redaktoru T. Qasımov 
Tekniki redaktoru N. Qasımova 
Korrektoru R. Qasımova 
 
 
ИБ № 0239 
 
 
Yığılmağa verilmiş 2. 07. 93. Çapa imzalanmış 
11. 01. 94. Kağız formatı 84X108 1/32 Mətbəə   kağızı № 2. Yüksək çap üsulu. 
Şərti ç/v 2,10. Uçot 
nəşr v. 2,5. Tirajı 25000. Sifariş № 171. Müqavilə qiyməti ilə. 
 
Azərbaycan Respublikası Mətbuat və İnformasiya 
Nazirliyi. 
«Gənclik»  nəşriyyatı, Bakı, Hüsü Hacıyev küçəsi, 4. 
3 №-li kitab mətbəəsi, Bakı, Ə.Tağızadə küçəsi, 4. 
 
Manaf Süleymanov 
Azərbaycan milyonçuları 
Ağa Musa Nağıyev 
Bakı. Gənclik. 1994. 
 
 
  
 
Süleymanov Manaf. 
C 96  Azərbaycan milyonçuları; Musa Nağıyev. B,: Gənclik, 1994, 40 səh. 
 
Bu kitabda Azərbaycan milyonçularından biri, xeyriyyə işlərində yaxından 
iştirakına baxmayaraq el arasında xəsis kimi tanınmış məşhur Ağa Musa 
Nağıyevdən söhbət açılır. 
 
