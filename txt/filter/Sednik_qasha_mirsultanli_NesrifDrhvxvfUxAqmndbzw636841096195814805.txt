 
1 
 
İRADƏ   AYTEL 
 
 
 
 
 
 
 
SƏDNİK PAŞA 
PİRSULTANLI 
NƏSRİ 
(tədqiqat əsəri) 
 
 
 
 
 
 
GƏNCƏ-2013 
 
 
 
 
 
2 
 
Redaktor:   Sahibə PAŞAYEVA 
 AMEA Folklor İnstitutunun  
Baş elmi işçisi 
 
 
 
Bədii redaktor: Şəfa Vəliyeva 
Dizayner-rəssam: İlhamə Novruzova  
 
 İradə Aytel  
“Sədnik Paşa Pirsultanlı nəsri” (tədqiqat əsəri)    
46 səh. 
 
 Sədnik Paşa Pirsultanlının bütün bədii 
yaradıcılığına, o cümlədən poeziyasına, nəsrinə, 
publisistikasına dərindən bələdəm. Baş redaktoru 
olduğum “Töhfə”  qəzetində ardıcıl olaraq onun 
şeirlərini, elmi yazılarını çap etmişəm. Qismət olsun, 
bundan sonra onun poeziyasından söhbət açacağam. 
 
 
 
     P       4800000000          qrifli  nəşr  
            M-651(08)2013         @ “PİRSULTAN” 
 
 
 
 
 
 
3 
 
Sədnik Paşa Pirsultanlı nəsri 
 
 
Sədnik Paşa Pirsultanlı adı çəkiləndə 
ayağına dəmir çarıq, əlinə dəmir əsa alan, söz-
söz, cümlə-cümlə, kitab-kitab xalq yara-
dıcılığı nümunələri, əfsanələr, rəvayətlər 
toplayıcısı, xalqdan topladığı sərvəti ipə-sapa 
düzərək elə xalqa qaytaran bir folklorşünası 
xatırlayırıq. Lakin illər keçdi, həmin 
folklorşünasın misra-misra, bənd-bənd şeirləri 
dildən-dilə düşərək, geniş yayıldı. Bu dəfə biz 
Sədnik Paşa Pirsultanlı simasında rəvan dili, 
lakonik fikirləri, bədii təxəyyülü olan bir şairi 
də kəşf etdik. Folklor nümunələri ilə yanaşı, 
artıq onun şeirləri də qalaqlandı, kitab-kitab 
oxucu evlərinə yol açdı. Eyni zamanda, həmin 
folklor nümunələri də, şeirlər də elmə 
söykəndi, elmdən qaynaqlandı, hər bir bədii 
əsər dünyaya gələndə onunla yanaşı biz 
Sədnik Paşayevin tədqiqatlarından, elmi 
əsərlərindən bəhrələndik. 
 Son zamanlar Sədnik Paşayevin yeni 
bir kitabının çapa hazırlandığını görəndə bu 
elm adamının, folklorşünas alimin, şairin 
başqa bir tərəfini – nasirlik istedadını da kəşf 
etdim. Düzdür, artıq oxucular Sədnik 
 
4 
 
Paşayevin müxtəlif illərdə, müxtəlif 
mənbələrdə işıq üzü görən nəsr əsərlərini 
izləyib, oxuyub.  Lakin bütövlükdə bir kitabın 
nəsrə – hekayələrə, epik poemalara və kiçik 
səhnə əsərlərinə həsr edildiyini görəndə bu 
insanın fenomen bir şəxsiyyət olduğuna 
heyran qalmaya bilmədim. Maraqlısı isə 
budur ki, Sədnik Paşayev dilində rövnəqlənən 
nəsr əsəri daha şirin, daha ürəyəyatımlı, daha 
yaddaqalandır. Onun əsərləri bədii tutumu, 
Azərbaycan dilinə olan məhəbbəti ilə yanaşı, 
folklor nümunələri – el misalları, əfsanələr, 
atmacalar bilməcələr, gülməcələr və s. ilə 
zəngindir. Folklordan su içib böyüyən, ətə-
cana gələn əsər isə heç vaxt ölmür, yaddan 
çıxmır. 
Sədnik Paşayev mətbuatda ilk dəfə nəsr 
əsəri kimi “Göy öskürək”  adlı hekayə ilə 
çıxış edib. Həmin hekayəni təhlilə cəlb 
etməkdənsə bütöv halda verməyi məqsə-
dəuyğun hesab etdim. 
...Hər gün səhər-səhər  dərsə gələndə üç 
tələbə qız da mənlə eyni yolu gəlirdilər. Bu 
üç qızdan biri hey öskürürdü. Mən tələbə 
yoldaşım Fatmaya dedim: 
- O qızın öskürməsi hey davam edir. 
Sonra göy öskürəyə çevrilər. Nəticədə ciyər 
xəstəliyi tapar.  Mən dağ çiçəklərindən 
 
5 
 
verim o qıza çay dəmlə, xəstəliyi çıxıb 
getsin.  
Fatma gülə-gülə cavab verdi: 
- Sədnik, o qız xəstə deyil, o sənə 
rişxəndlə, istehza ilə  öskürür. Ona deyiblər 
ki, guya sən onu istəyirsən.  
Mən soruşdum ki, qızın adı nədir? Dedi 
Kifayətdir. Mən  “Göy öskürək” adlı bir heka-
yə yazdım. Hekayə bu sonluqla tamamlanırdı: 
“Aşiq olanlar axırda Kərəm olurlar, 
Göy öskürəyə tutulanlar axırda vərəm 
olurlar.”  
Mənə dedilər ki, İnstitut Partiya 
Komitəsinin katibi Hidayət Abdullayev səni 
çağırır. Mən içəri  daxil olarkən Kifayəti 
katibin otağında gördüm. Hidayət Abdullayev 
çox ciddi və təmkinli bir şəxs  idi. O üzünü 
mənə tutub dedi: 
- Sədnik, mən səni tərbiyəli bir oğlan 
kimi tanıyıram, sənə yaraşarmı bu qız haqda 
götürüb qəzetdə yazı yazasan? 
Mən cavab verdim: 
- Hörmətli Hidayət müəllim, mən bədii 
əsər, heç kəsə ünvanlanmayan hekayə 
yazmışam. Bu qızın adı nədir? 
Qız yerindən dilləndi: 
- Kifayət. 
 
6 
 
Mən dərhal onun sözünü kəsib cavab 
verdim: 
- “Göy öskürək” adlı hekayədəki qəhrə-
manın adı Kifayət deyil, Nəhayətdir. 
Qız dedi: 
- Nə fərqi var, sizi hər görəndə öskürən 
mənəm. 
Hidayət müəllim soruşdu: 
-Sən Sədniki görəndə nə üçün öskü-
rürdün? 
Qız dedi: 
- Mənə demişdilər ki, o məni istəyir.  
Hidayət müəllim: 
- Qız, Sədnik öz dili ilə sizə bir söz 
deyib, deməyib? 
Qız dedi: 
- Yox, deməyib. 
Hidayət müəllim gülə-gülə dedi: 
-Qız, çıx get. Sədnik nə vaxt öz dili ilə 
sənə söz deyər, gəlib bizə deyərsən.  
 Sədnik Paşayev nəsri özünəməx-
susluğu, orijinallığı ilə yanaşı, bir həyat dərsi, 
müdriklik məktəbidir. Buna misal olaraq 
«Ağac adam» hekayəsini önə çəkə bilərəm. 
 «Ağac adam» hekayəsinin elə ilk 
abzasından bu əsərin poetik düşüncəli, bədii 
portretlər yaradıcısı, bir rəssamın, heykəl-
taraşın, nasirin qələmindən çıxdığının şahidi 
 
7 
 
oluruq: «Yazın bu yerlərə yenicə qədəm 
qoymasına baxmayaraq tarlalar başdan-başa 
gül-çiçəyə bürünmüşdü. Meşədə quşlar səs-
səsə vermişdi. Arılar çiçəkdən-çiçəyə qonur, 
sanki çəməndəki çiçəkləri sayırdılar. 
Sarıköynək, meşəxoruzu, qaratoyuq, alabaxta 
budaqdan-budağa kos kimi atılırdı. Çəmənin 
bir tərəfində şanapipiklər nazlanır, bir 
tərəfində isə əliklər şirin-şirin otlayırdı”. 
Burada yaz fəslini, baharı, təbiətin bayramını 
oxucu sanki, gözləri ilə görür, quşların, 
arıların səsini eşidir, gül-çiçəyin rayihəsinə 
qərq olur. Əslində, bu peyzajı yaratmaqda 
nasir əsərə gözəl, oxunaqlı bir giriş vermək 
xatirinə yox, insanla təbiət arasındakı, 
tamlıqdan, vəhdətdən söz açır. Təbiətdə 
yaşayan, fəaliyyət göstərən insanın yerləşdiyi 
mühiti də göz önünə gətirir. Əsərin məzmunu, 
ideyası ilə bağlı olan peyzajı əsərin sonunda 
bir canlı insan kimi düşünən, danışan 
görəcəyik. 
  Diqqət etsək burada sözlərin də bir-
birinə harmonik yaxınlığını, məntiqi uyğun-
luğunu, elə çəmən gülləri kimi bir-birinə 
yaraşa-yaraşa düzümləndiyini görərik. 
  Hekayənin mövzusu əsaslı bir məntiqə, 
fəlsəfi anlamlara söykənsə də, yenə də xalqın 
dilinə, xalqın düşüncə tərzinə uyğun qələmə 
 
8 
 
alınmışdır: “Uzaq yol gəlib yorulduqlarından 
üç yolçu göy otun üstə uzanıb şirin-şirin 
mürgü döyürdü. Qəflətən bu yolçulardan biri 
oyanıb ayağa qalxdı. Bir xeyli düşünə-düşünə 
o yan- bu yana baxdı. Sonra nə fikirləşdisə, 
torbasından bir balta çıxarıb meşənin 
dərinliyinə endi. Ağaclardan bir şümalını 
seçib kökündən ayırdı. Həmin ağacdan yonub 
bir adam düzəltdi. Yolçunun əl işindən görü-
nürdü ki, o dülgərdir. Axı yonub-düzəltdiyi 
Ağac adam olduqca yaxşı çıxmışdı”. 
  Bu cür sadə, anlaşıqlı ekspozisiya ilə 
başlanan əsər süjet xəttinə görə çox 
mürəkkəb, fəlsəfi anlamlara söykənir. Burada 
təbiətin bir parçası olan, ağac adamın 
timsalında canlı, lakin dili olmayan təbiətin 
insanlığa, bəşəriyyətə olan giley-güzarının, 
şikayətinin şahidi oluruq.  
 Yenə də əsərin ekspozisiyasına nəzər 
salaq: «Aradan bir az keçmiş ikinci yolçu 
yuxudan oyandı. Yoldaşının yonub-düzəltdiyi 
Ağac adamı görüb özünü o yerə qoymadı. 
Dinməzcə torbasının ağzını açıb iynə-sap və 
bir neçə arşın parça çıxartdı. Torbasından 
çıxan bu yaraq-yasaqdan bilindi ki, bu yolçu 
dərzidir. O da öz məharətini göstərdi. Ağac 
adama bir paltar tikdi ki, gəl görəsən… Ağac 
adam geyimdə-gecimdə lap gözəl göründü. 
 
9 
 
Gendən qala bürcünə bənzəyirdi. Amma nə 
canı, nə də dili-ağzı yox idi. Elə bu zaman 
üçüncü yolçu yuxudan oyanıb ətrafa göz 
gəzdirdi. Ağac adamı görən kimi işin nə yerdə 
olduğunu başa düşdü. Heç bir söz demədən, o 
da öz torbasına əl atdı. Min bir cür dava-
dərman çıxartdı. Çox keçmədi ki, Ağac adamı 
cana gətirdi”. 
  Burada əsərin süjet xətti oxucuya aydın 
olsa da, əsərdaxili münaqişələr, ziddiyyətlər 
hamar xətlə davamını pozur, hadisələr 
mürəkkəbdən zəifə, zəifdən mürəkkəbə 
cərəyan edir. Əsərin elə bu yerində biz ana 
xəttin ikinci bir mərhələyə – zavyazkaya 
keçidini görürük. Yəni hadisələr bir düyünə 
rast gəlir sanki. Bu üç sənətkarın yaratdığı, 
insan – canlı hərəkətə gələn kimi insanlardan 
üz çevirib təbiətə doğru qaçmağa başlayır: 
«Loğmanın can verdiyi Ağac adam yenicə 
nəfəs almağa başlamışdı ki, üz tutub meşənin 
dərinliklərinə qaçmağa başladı”. Artıq burada 
oxucunun əsərə olan marağı daha da artır. 
İstər-istəməz düşünürsən: Gözəl geyim, gözəl 
vücud, ağıl, bəs nədən insanlıqdan qaçır ağac 
adam? Bu isə yazıçının seçdiyi mövzuda 
yanılmadığını, həyat təcrübəsi olduğunu, oxu-
cunu ələ almaq, eyni zamanda, tərbiyələn-
dirmək baxımından səriştəsini göstərir. 
 
10 
 
  Ağac adama “neyçün qaçırsan?” sualını 
verən insan özü də bilmədən yaratdığı 
möcüzə qarşısında aciz olduğunu bir daha 
təsdiqləyir. Buradan sufizmə doğru bir yol 
açılır. Yazıçı hər bir yaradılan canlının yalnız 
və yalnız tanrıya aid olduğunu, nəfəsin tanrı 
tərəfindən verilə biləcəyini diqqətə yetirir. O, 
göstərir ki, düzdür, həqiqətdir ki, insan hər bir 
möcüzə yaratmağa qadirdir, lakin tanrı yarat-
dağına əl atarsa, tanrıyla tanrılıq eləməyə çalı-
şarsa, onda elə özünü alçaltmış, adiləşdirmiş 
olur. 
  Hələ bu günə qədər heç bir əsərdə, 
ümumiyyətlə, heç bir yerdə tanrının yaratdığı 
insanın baş götürüb insanlıqdan qaçmasına 
past gəlməmişik. Burada isə ağac adam qaçır, 
deməli, insanın tanrıdan nə qədər aşağıda 
olduğu, tanrıdan asılı olduğu qaçılmaz bir 
həqiqət kimi qabarır. 
  Artıq ağac adamla insanın söhbəti 
zamanı hadisələr razvyazka dövrünü 
yaşayacaq və düyünlər yavaş-yavaş açılmağa 
başlayacaq: “Ağac adam. Mən sənə hələ nəfəs 
vermişəm, ağıl, şüur verməmişəm. Səni xoş-
bəxt edəcəyəm, dayan… 
 Ağac adam: 
-İstəmirəm sənin mənə verəcəyin 
xoşbəxtliyi. O zaman dünyanın xoşbəxti idim 
 
11 
 
ki, öz kökümdən ayrılmamışdım. Budaq-
larımda quşlar yuva bağlayırdı, şən-şən 
nəğmələr oxuyurdu. Gəlib sərin kölgəmdə 
dincəlirdilər. Siz məni kökümdən, yaşıl 
yurdumdan nahaq yerə ayırdınız. Dərdsiz- 
qəmsiz olduğum halda, məni ömürlük ağrı-
əzaba düçar etdiniz. Biz ağaclar siz insanları 
yaxşı tanıyırıq…” 
  Burada oxucuda dərin bir təəssüf 
yaranır. “Axı niyə?” – sualları ilə əsərin 
davamına tələsir. Yazıçı qələminin ustalığı 
oxucu hisslərinin rəngdən-rəngə düşməsində 
də özünü büruzə verir. Oxucunun verəcəyi 
sualları görürmüş kimi yazıçı loğman 
surətinin timsalında ağac adama üzünü tutur: 
 “-Ağac adam, siz insanlardan nə pislik 
görmüsünüz ki? 
 Ağac adam: 
  -Gözümüzü açan gündən sizi kökümüzə 
balta çalan, qulaq həyanımız olan maralları, 
əlikləri, quşları qanına qəltan edən 
görmüşük…” 
  Əsərin finalı da bütün mərhələlərdə 
olduğu kimi, çox təsirli, hissləri dilləndirən, 
eyni zamanda düşündürücü, yaddaqalandır: 
«Ağac adama ağıl, şüur paylama, loğman… 
Ətrafına göz gəzdir, onu aranızda ehtiyacı 
 
12 
 
olanlara payla. Amandı, o insan ağılını, insan 
şüurunu məndən uzaq elə!” 
  Budur yazıçı gücü, yazıçı müdrikliyi: 
kiçik bir hekayə ilə böyük bir problemdən, 
ağıllı, şürlu insanın, ağılsız, şüursuz təbiətin 
qarşısında acizliyindən ustalıqla söz açır. 
  Ümumiyyətlə, Sədnik Paşayevin hər bir 
hekayəsində biz bu cür ibrətli, dəyərli 
kəlamlara rast gəlir, gənclərin gələcək 
həyatlarında düzgün addımlamalarına əməyi 
olduğunu görürük. 
 
 
 
 
 
 
 
 
 
 
 
 
 Sədnik Paşa Pirsultanlı  
 
 
 
 
13 
 
 “Bu da bir ömürdür” 
hekayəsi də öz süjet 
xəttinə, bədii tutu-
muna, əsərdəki hadi-
sələrin cərəyan müx-
təlifliyinə görə çox 
diqqətəlayiqdir. Əsər 
həm də ona görə 
maraqla qarşılanır ki, 
burada yaradılan su-
rətlər, obrazlar həyat-
da tanıdıqlarımız, gör-
düklərimiz şəxsiyyətlərdir. Söhbət Azərbay-
canın görkəmli xanəndəsi Cabbar Qaryağ-
dıoğlundan gedir: “Cabbar Qaryağdıoğlu hələ 
çox cavan olmasına baxmayaraq camaat 
arasında əkə-bükə bir xanəndə kimi sayılıb-
seçilirdi. Şirin zəngulələrinin sayəsində adı 
oba-oba, oymaq-oymaq gəzirdi. Onu məmə 
deyən də tanıyırdı, pəpə deyən də. Bir sözlə, 
dönüb olmuşdu toyların-şənliklərin şah 
damarı… Hansı toyda-mağarda oxuyurdusa, 
çağrılmamış qonaqların sayı çağrılmış-lardan 
çox olurdu”.  
  Burada əsərin qəhrəmanı C. Qaryağ-
dıoğlu olsa da, müəllif bir növ özünü 
yazmağa, özünü yaratmağa da səy göstər-
mişdir. Əsərin əvvəlində yazılıb “Səfurə 
 
14 
 
xanımın əziz xatirəsinə”. Səfurə Pirsultanlı 
oxuculara məlum olduğu kimi Sədnik 
Pirsultanlının həyatdan nakam getmiş, lakin 
ərinin qəlbində, xəyallarında daim yaşayan 
ömür yoldaşıdır. Eyni zamanda, Səfurə 
Pirsultanlı oxunaqlı dili olan şair, düşün-
dürücü nəsr əsərlərinə malik bir nasir xanım 
olub. Lakin onun əsərləri sağlığında ictimaiy-
yət içərisinə yol açmayıb, qaranlıqda qalıb. 
Bu isə Sədnik Paşayevin çox təəssüflə qeyd 
etdiyinə görə, qısqanclığı ucbatından olub. 
Aradan illər keçəndən sonra bunları etiraf 
edən Sədnik Paşayev, məhz bu əsəri ilə 
Səfurə Pirsultanlı ruhu qarşısında bir növ 
təsəlli tapır. 
  Cabbar Qaryağdıoğlu cənubi Azərbay-
cana təşrif buyurur və orada hər ikisi gözəl 
sənətkar olan bir ailə ilə tanış olur. Əsərin 
finalında isə məlum olur ki, həmin ailə 
qısqanclıq üzündən musiqiyə olan 
vurğunluqlarını içlərində boğub, sənətdən 
uzaqlaşıb. Bütün bunlara isə əsərin əsas 
obrazlarından biri olan tacirin dili ilə aydınlıq 
gəlir: “Hə, qardaş, qulaq as, bu da bir 
ömürdür, sənə nağıl eləyim. Xanımım 
müğənni idi, mən də onun yanında tarzən. 
Ona möhkəm vurulmuşdum. Artıq bunu onun 
özü də hiss edirdi. Axır ki, ürəyimi açdım. 
 
15 
 
Lakin ağır bir şərtim də vardı. Biz ailə 
qurandan sonra o, xanəndəlik etməməli idi. 
Axır ki, sevdamız baş tutdu. Amma o da 
mənim qabağıma kötük dığırladı. Bildirdi ki, 
sən də sənətini dəyişməlisən. Məhəbbətdir də, 
eninə-uzununa ölçüb-biçmədən and da içdik 
ki, vədimizə əməl edəcəyik. Bax elə həmin 
gündən mən dönüb tacir oldum, xanımım da 
ev qadını. Hər ikimizin də sənət qubarı 
ürəyimizdə yuva bağlamışdır. Arabir evimiz-
də eşidilən bu çal-çağır ürəyimizin odunu bir 
az  sərinlədir.” 
  “Kür qənim olsun” hekayəsi adı ilə ilk 
baxışdan oxucunun diqqətini özünə yönəldir. 
Bədii əsərə ad seçmək də müəllifdən xüsusi 
məharət tələb edir. Yəni adda maraqlı, qeyri-
adi, cəlbedici bir detala rast gələn oxucu onun 
içinə varmağa can atır, tələsir. Bu baxımdan 
“Kür qənim olsun” adı hekayənin məzmununa 
görə çox uğurla seçilmişdir. 
  Bütün əsərlərində olduğu kimi burada 
da S.Paşayev öyrətmək, müdrikləndirmək 
prinsipini əsas tutur. Hekayənin elə 
ekspozisiyasındaca müəllif oxucunu Azərbay-
canın qərb bölgəsinə səyahətə aparır və 
oradakı toponimləri sadalamaqla, bir növ 
tarixə baş vurur, “dünənə boylan, sabaha 
addımla” şüarını oxucularına təlqin edir: 
 
16 
 
“Həsənqara Samuxun ən varlı, ən köklü-hallı, 
ən ağıllı-kamallı bəylərindən biri idi. Bu yerin 
təbiəti də Həsənqaranın daxili aləmi kimi öz 
zənginliyi ilə seçilirdi. Yellənquş dağı, Eldar 
şamı, Qanıq və Kür çayları, Ceyrançöl və 
Eldar düzləri könül oxşayırdı”. 
  Samux qoruğunun təbii gözəlliyi də 
bədii bir dillə, bədii üslubla göz önündə 
canlanır. Eyni zamanda bu kiçik bir epizodda 
oxucu Samux ətrafında məskənləşən əhalinin 
etnoqrafiyasından da xəbərdar olur: “Samux 
qoruğundakı kəkliklər, turaclar, meşə 
xoruzları səs-səsə verdikcə, könülləri saz kimi 
kökləyirdi. Yazda pardaqlayıb qalxan nar 
kolları Gülüstan düzünün laləliklərini 
xatırladırdı. Payızda isə, budaqlara çıraq-çıraq 
düzülən narlar uzaqdan gün kimi alışıb 
yanırdı. Bünövrədən bostançılığın məskəni 
sayılan bu yerlərdə bar-bəhər aylarında 
qarpız-qovun ləklər boyunca qoyun-quzu 
kimi yatışırdı”. 
  “Kür qənim olsun”da söhbət halalla 
haram arasında gedən mübarizədən və 
nəticədə halalın qalib gəldiyindən getsə də, 
burada baş verən hadisələr, əsərə rəng gətirən 
kiçik rəvayətlər hekayəni daha da 
dolğunlaşdırır:  “Rəvayətə görə, Koroğlu, bax 
o görünən Yellənquş dağında dəliləri ilə 
 
17 
 
məskən salıbmış. Qırat hər dəfə Kürü adlayıb-
sıçrayıb keçəndə dal ayağının nalının biri 
suya düşürmüş. Bundan narahat olan Koroğlu 
bir çobandan bu çayın adını soruşub öyrənir. 
Sonra üzünü burula-burula axan mavi sulara 
tutub deyir: “Ay Kür, sən kür, mən kür, 
bizimki tutmaz”. Koroğlu dəlilərini başına 
yığıb başqa səmtə üz tutur. 
  Varı-halı, halallığı ilə seçilən Həsənqa-
ranın ilxısına haram əl uzanır və Kürü keçən 
zaman Həsənqara həmin adamla rastlaşır. 
Maraqlı burasıdır ki, oğru özü özünü tanıdır 
və çox xəcalət çəkdiyini bildirir: “Bəy, 
bayaqdan sizin oturuşunuza, duruşunuza fikir 
verirəm. İnsanlığınız qarşısında mum kimi 
əridiyimdən özümü saxlaya bilmirəm. İndi bir 
sirri açmaq istəyirəm. İlxınızdan say-seçmə 
atları çırpışdırıb ucqar yerlərdə dəyər-
dəyməzə başını əkən mənəm. Neçə-neçə 
atınızı oğurlayıb satmışamsa da, yenə də siz 
atlısınız, mən piyada…”. 
  Əsərin bu yerində oxucunun mənfi 
obraz kimi tanıdığı at oğrusuna olan 
münasibəti dəyişməyə başlayır. Səhvi anlayıb 
etiraf etmək özü bir igidlik, ərənlikdi. Və bu 
etirafdan sonra ağıllı-kamallı, müdrik 
Azərbaycan türkü olan Həsənqara oğrunu 
bağışlayır, hətta ona halal dövlətindən pay da 
 
18 
 
ayırır. Və burada müdrik bir atalar sözü də 
meydana çıxır: “ Neçə-neçə atınızı oğurlayıb 
satmışamsa da, yenə də siz atlısınız, mən 
piyada…”. 
  Həsənqaradan dönə-dönə üzr istəyən 
oğru deyir: “Bəy, qurban olum, məni 
bağışlayın. And içirəm, tövbə edirəm. Bir də 
oğurluq etsəm, qoy bu Kürü üzüb keçə 
bilməyim, qoy bu Kür mənə qənim olsun!” 
Burada Azərbaycanın torpağı, daşı kimi 
suyunun da müqəddəs olduğu ön plana çəkilir 
və Kürə sadə əhalinin sitayiş etdiyi tapındığı 
göz önünə gəlir, eyni zamanda, əsərə maraqlı, 
bədii ad yaranır. 
  Hekayənin finalında Həsənqara belə bir 
ifadə işlədir: “Kişi diz çökməz”! Burada 
Azərbaycan kişisinə xas olan qeyrət, namus, 
müdriklik, ərənlik özünü göstərir və 
“Yaxşılığa yaxşılıq hər kişinin işidir, 
yamanlığa yaxşılıq nər kişinin işidir” atalar 
sözünün doğruluğu bir daha özünü sübut edir. 
 “Qaynana və gəlin barmağı” hekayəsi hiss-
həyəcanla yazılmış bir hekayədir. Burada da 
müəllif şifahi xalq nümunələrindən yazılı 
ədəbiyyata bir növ keçid edir. Məlumdur ki, 
şifahi xalq nümunələrindən istifadə yazılı 
ədəbiyyatı zənginləşdirir. Eyni zamanda, 
yazılı ədəbiyyat da şifahi ədəbiyyata az təsir 
 
19 
 
etmir. Günü-gündən müxtəlif bədii boyalara, 
çalarlara qərq olan şifahi ədəbiyyat öz əzəlki 
formasını itirməyə məruz qalır. Lakin Sədnik 
Paşayevin folklorşünas olaraq əsas fərqli 
cəhətlərindən biri də, topladığı əfsanələri, 
rəvayətləri elə olduğu kimi bəzək-düzəksiz, 
ritorikadan, vulqarizmdən uzaq, elə öz dilində 
arxaizmlə zəngin formada oxucuya çatdırsın. 
 Bu hekayənin özünəməxsusluğu isə oradadır 
ki, hekayədə şifahi ədəbiyyatla yazılı 
ədəbiyyat üz-zə dayanır, bu iki növ ədəbiyyat 
bir-birinə burada həm yaxın həm də uzaq 
görünür. Müəllif elə sərraslıqla bunları bir-
birinə dolaşdırır və ayırır ki, oxucu – 
ədəbiyyatı bilən oxucu müəllifdəki bu 
məharətə heyran qalmaya bilmir. 
  Hekayə hələ qədim zamanlardan bu 
günümüzə qədər öz qloballığını itirməyən bir 
problemdən, ailə-məişət qayğılarından bəhs 
edir. Əsrlər boyunca davam edən qaynana-
gəlin ziddiyyəti burada da ön plandadır. 
Qaynana eyni zamanda anadır. Ana 
adını əsərin elə əvvəlindəcə zirvələrə 
yüksəldən müəllif, əzazil qaynana surətinin 
özünü də mənfi obraz kimi verməkdən 
çəkinir, onun hərəkətlərini ananın balaya olan 
məhəbbəti kimi müxtəlif detallarla oxucuya 
çatdırmağa çalışır: “Anasını vaxtsız itirmişdi. 
 
20 
 
Ailənin özəyi, cəmiyyətin əsası, Adı Vətənlə, 
Günəşlə yanaşı tutulan, şəninə bayatılar 
söylənilən, mahnılar qoşulan, kitablır yazılan, 
lakin vəsfinə söz çatmayan anasını. 
  Atasının dilindən düşməyən bir rübai 
onun da qəlbinə hopmuşdu: 
 
 Pərvanə özünü oda yandırar, 
 Günəş göl qurudar, ada yandırar. 
 Günəşdən istidir qucağın ana, 
 Fəqət, nə qaraldar, nə də yandırar». 
 
Başqa bir epizoda nəzər salaq: 
“«Qarğanı göndəriblər ki, get quşların 
məclisinə gözəl bir quş balası gətir. Qarğa da 
öz balasını gətirir. Quşların başçası deyir: 
  -Elə bildim ki, qırğı balası gətirəcəksən. 
 Qarğa deyir: 
  -Elə hər kəsin balası özünə qırğıdır!» 
Artıq burada əzazil qaynanaya oxucuda 
bir rəğbət oyanır. 
  Hekayənin əsas məqamlarından biri də 
müəllifin Tükəzban qarının dili ilə oxuculara 
təlqin etdiyi nəsihətlərdir. Burada Tükəzban 
qarı əzazil qaynananı yola gətirməyə çalışır. 
Hətta o, müxtəlif hekayətlərlə qaynananı 
anlatmaq isteyir ki, sən səhv yoldasan: «Sən 
nə danışırsan az, kim kimi yola verməlidi, 
 
21 
 
təcrübəsiz, ailə həyatına hələ təzə qədəm 
qoymuş qızmı, yoxsa əzəli qız, sonra gəlin, 
daha sonra ana, nəhayət qaynana olan el 
ağbirçəyimi? Az bu məsələdə analar daha 
geniş ürəkli, dözümlü, qayğıkeş və səbirli 
olmalıdır. Qoyma, qoyma ailələri dağılsın, 
buna yol vermə.» 
  Burada hər bir oxucu dönüb özünə 
nəzər salır, özünə boylanır, harada səhv 
etdiyini, harada doğru olduğunu aydınlaş-
dırmağa çalışır. 
  «Qaynana və gəlinbarmağı» hekayəsi 
müəllifin bədii metodlardan – realizm və 
romantizmdən necə məharətlə istifadə etməsi 
kimi də maraqlı və diqqətəlayiqdir. 
  Əsərin sonunda verilən əfsanə isə bütün 
əsər boyunca deyilmək istəyən, lakin 
müəllifin özünün belə ana-qaynana obrazına 
qorxa-qorxa yanaşaraq söyləyə bilmədik-
lərini, gizlin mətləbləri açır: ««Bir gənc oğlan 
ürəkdən sevdiyi, bəyəndiyi bir qızla evlənir. 
Oğlan nə qədər işdən yorğun-əzgin gəlir-
gəlsin sevgilisinin ağ şümşad biləklərini, zərif 
əllərini, incə barmaqlarını ovcuna alıb 
əzizlədikdə, oynatdıqda ovunur, dinclik tapır. 
Oğlan elə bilir ki, bu ağ əllərə, incə 
barmaqlara qovuşmaq, səadətə-sevincə, 
 
22 
 
arzuya çatmaq deməkdir. Oğlan üçün bu zərif 
barmaqlardan əziz heç nə yoxdur. 
  Lakin bu mənzərə ananın qəlbindən 
olmur. Bu nəvazişi gəlin üçün artıq hesab 
edir. Ona görə də gecə yatan zaman gəlinin 
barmağının birini kəsib çölə atır ki, oğlu 
gəlinin şikəst barmağından diksinsin, onunla 
çox əylənməsin. 
  Oğlan çox erkən bayıra çıxır. Görür ki, 
həyətlərində heç vaxt görmədiyi bir çiçək 
bitib, gözəlliyi ilə gəlin barmağına oxşayır. 
Oğlan bir könüldən min könülə bu çiçəyə 
vurulur, heyranlıqla baxa-baxa ayazın 
qabağında qalır. 
  Anası görür ki, oğlu ayazın ağzında 
donur. Soruşur: 
 – Ay bala, niyə özünü ayaza verirsən? 
  Oğlan deyir: 
  -Ana, həyətimizdə bir çiçək açıb, öz 
gözəlliyi ilə gəlin barmağına oxşayır, ona 
bənd olub qalmışam”. 
  Burada əsil məhəbbətin qalib gəldiyini 
göstərməklə müəllif gənc ailələrə bir növ 
həyat dərsi keçir. Onları hər bir çətinliyə, hər 
bir əzaba qalib gəlməyə, qəlblərinin səsini 
eşitməyə səsləyir. 
  “Qızıl beşik və ana maral” hekayəsi də 
əfsanə və rəvayətlərdən qaynaqlansa da bu 
 
23 
 
günümüzlə səsləşə bilib. Belə ki, müəllif 
Əfsanəvi Sarı Abdaldan söz açmaq üçün onun 
sonbeşik balası olan Sarıyaqubun xəyalları ilə 
keçmişə baş vurur: “Buğac oğlu Həsənin 
övladlarından ən kiçiyi – Sarıyaqub əlini 
üzünə çəkib, salavat çevirə-çevirə yönü Sarı 
Abdal təpəsinə dayandı. Təpənin zirvəsində 
bir qəbir, ətrafında daş duzlaq, yanlarında isə 
marallar yatışırdı. Qəbirin üstündə bir ana 
maral ayaq üstə qəbirə baxa-baxa göz yaşı 
tökürdü. Yaxında isə alaçıqlar görünürdü. 
Atasının vəsiyyəti yadına düşdü. Yenə də fikri 
həmin qarlı-çovğunlu günə getdi…». 
  Bu hekayədə də oxucu halallığa, 
düzlüyə səslənir. Eyni zamanda, kökə 
bağlılıq, keçmişə ehtiram kimi amallar da 
hekayənin süjet xəttini təşkil edir. 
  …Yatağa düşən Buğac oğlu Həsənin 
ailəsi onun başı üstündə dayanıb. Və Həsən 
ömür yoldaşını səsləyir: «Yazgül! – qırıq-
qırıq dilləndi. Yazgül arvad övladlırının 
yanında əri ilə danışmazdı, tez yaşmanıb 
ayağa durdu, gözlərini ərinin çuxura düşmüş 
gözlərinə zillədi. – Yazgül yadındadı, bir neçə 
il əvvəl ağır xəstələnmişdim, məni maral 
qatığı sağaltdı – və dərindən köks ötürdü». 
 Burada dünyanın faniliyi oxucuda təəssüf 
oyatsa da, elə həmin andaca başqa bir hiss – 
 
24 
 
ər-arvad arasında olan hörmət, ehtiram, 
övlada tərbiyə kimi cəhətlər əsərə heyranlıq 
yaradır. 
  Hekayə boyunca müdriklər tərəfindən 
söylənilən hekayətlər də məzmunca dərin, 
fəlsəfi və ibrətlidir: «Ağbabalı qoca əlindəki 
təsbehi çevirərək, sözə başlayır: bir ovçu 
maralları yaman qırırmış. Bir gün ovçunun 
oğlu atasının dalı ilə gəlib xəzəllikdə yatır. 
Ovçu maralın balasını vurur. Maral ona tərəf 
qaçanda, bir ox da ana marala atır, ox süzüb 
xəzəlin arasında yatmış oğluna dəyir. Maral 
bir yanda öz balasını, ovçu da bir tərəfdə öz 
balasını ağlayır. Ovçu o gündən maral ovuna 
tövbə edir. Nə isə, marala toxunan heç vaxt 
jəzasız qalmır». 
  Və yaxud: «Bir kənd bütövlükdə maral 
südü ilə dolanırmış. Hər gün bir qadın 
maralları sağıb tuluqlara tökərmiş. Adamlar 
istədiyi qədər süd götürüb qatıq çalar, nehrə 
çalxar, yavanlıq düzəldərmişlər. Bir gün bu 
kəndə haram bir qadın ərə gəlir, maral 
sağmaq növbəsinə gedir. Marallar fınxırışıb 
haram qadını yaxın buraxmır. Marallar 
döşlərinin südünü buraxıb göl yaradırlar. 
Qadın süd gölündə boğulub ölür. Maral 
halallığı sevir. Bir dəfə də belə bir hadisə 
olur. Ovçu maralı oxa tutur. Lakin o qaçmır. 
 
25 
 
Ovçu gəlib görür ki, maral balasını yalayır, 
neçə yerindən yaralanıb, oxa dözür, bala 
ayrılığına dözmür». 
  Hekayənin sonunda yataqda can verən 
Buğac oğlu Həsənin dili ilə Sədnik Paşayevin 
hər bir əsərində olduğu kimi müdrik kəlam 
yer alıb. Və burada canlının fani olduğu, 
yalnız Vətənin, vətənə olan məhəbbətin 
əbədiliyi, labüdlüyü önə keçir. Bu isə gənc 
oxucu üçün əsil vətənpərvərlik dərsi, ədəbi 
məktəbdir: «Balalar, atalar deyib ki, səksən, 
doxsan bir gün yoxsan. Sizə bir vəsiyyətim 
var, el-oba ilə yaxşı dolanın, uzaqda-yaxında 
olan tayfalarımızla heç vaxt əlaqəni üzməyin, 
yurdu sevin, əzizini itirən bir il ağlar, vətəni 
itirən ömrü boyu. Əsl övlad doğulduğu 
torpağı vətən bilər, törəmə övlad isə qarnı 
doyan yeri». 
«Həsrətlər qovuşdu» hekayəsi sırf 
realizm üstündə qurulub. Burada Sovet Azər-
baycanı dövründə baş verən hadisələrdən, 
həmin hadisələrin hər bir sovet respublikası 
kimi Azərbaycana da vurduğu zərbədən söz 
açılır: «Şura hökuməti gəldi. Yerini möhkəm-
lətdi. 30-cu illərdən sonra güllələnmələr, 
böyük sürgünlər başlandı. İki inəyi, dörd 
danası olanları “kulak” adlandırırdılar. Hələ o 
 
26 
 
ola dəyirman ola. Məhəm-mədin də üzünə 
duran bədxahlar tapıldı. Hay-haray saldılar”. 
  Ailəsindən, doğma ocağından didərgin 
düşən dəyirmançı Məhəmməd sonda öz 
doğmalarına qovuşur. Lakin onun ürəyindəki 
arzular yenə də bitmir, tükənmir. Bu isə 
“insanı arzular yaşadar” fikrini bir daha 
sübuta yetirir: “Toydan sonra Məhəmməd 
oğlanları, gəlinləri, qızları və nəvələri ilə şəkil 
çəkdirdi. Məhəmməd oğlu və gəlini ilə 
Züleyxaya toy sovqatı göndərdi. Məcnun atası 
Məhəmməddən soruşdu: 
  -Ata, qəlbində daha bir arzun da 
qaldımı? 
  -Qaldı bala, qaldı! Nəvəm Adilin 
toyunu görmək”. 
  Bu hekayəni də oxuyanda əsərin 
folklorşünasın qələmindən bəhrələndiyinin 
şahidi oluruq. Burada da müəllif müxtəlif 
atalar sözlərindən, ibrətli kəlamlardan istifadə 
edərək əsərin fəlsəfi tutumunu zənginləşdirir: 
“Dəyirmasız kənd olmaz”, “Məndən sənə 
yaxşı öyüd,  Öz dənini özün üyüt”, “Su gələn 
arxa bir də gələr” və s. 
  Sədnik Paşayevin nəsr dilindəki bir 
keyfiyyəti də oxucuların nəzərinə çatdırmaq 
istəyirəm, o, əsərlərinin demək olar ki, heç 
birində inversiyaya, yəni sözlərin qrammatik 
 
27 
 
ardıcıllığının pozulmasına yol vermir. Bu isə 
müəllifin bir daha Azərbaycan dilinə olan 
böyük sayğısından, diqqətindən irəli gəlir. 
  Sədnik Pirsultanlı yaradıcılığı məzmun 
etibarı ilə nə qədər zəngindirsə, janr müxtə-
lifliyi ilə də bir o qədər fərqlidir. Onun nəsr 
əsərləri sırasında xatirə hekayələrə də rast 
gəlirik. Bu hekayələr müəllifin yaşadıqları 
həyat hadisələrinin obrazlı təzahürüdür. Buna 
misal olaraq “Taleh yazısı” və “Dayını da tap 
gətir” hekayələrinin adlarını çəkə bilərəm. 
  “Taleh yazısı” müəllifin dünyadan çox 
gənc yaşlarından köçən müəllimi, yazıçı 
Əlabbas Qasımovun xatirəsinə qələmə alınıb. 
Bu hekayə bütövlükdə hiss-həyəcanla, 
yazıçının duyğularının sarı simi ilə qələmə 
alınan bir əsərdir ki, oxucuların da qəlbini 
riqqətə gətirir, oxucuları da kövrəldir. Lakin 
bütün bunların yazıçının yaşadıqları olduğunu 
hiss edən oxucu insan duyğularının, insan 
yaşantılarının bu qədər daqiqliklə qələmə 
alındığına sevinir. 
  Hekayənin məhz müəllimə həsr 
edilməsi özü elə diqqətəlayiq bir haldir, 
örnəkdir. İnternat məktəbində müəllim işləyən 
Əlabbas Qasımov gənc yaşlarından əzab-
əziyyətlərə düçar olur. Burada bir gəncin acı 
taleyi ilə yanaşı, həminki dövrün siyasi abı-
 
28 
 
havası, eybəcərliyi də kiçicik bir detalla 
özünü göstərir: “Təxminən iyirmi səkkiz-otuz 
yaşı olan Əlabbas müəllim əsgərlikdən tərxis 
olunandan sonra Bakı şəhərində böyük bir 
tədbirdə çıxış edən zaman iki nəhəng adamın 
çəkişməsinin qurbanı olmuş və Dəstəfur 
kəndinə göndərilmişdi”. 
  Öz şagirdinə vurulan gənc müəllim ağır 
xəstəliyə düçar olur və son nəfəsində sevimli 
şagirdinden – Sədnik Paşayevdən xahiş edir 
ki, sevdiyi qızı onun ziyarətinə gətirsin. 
Şagirdlər müəllimlərinin görüşünə gedirlər: 
“O, arxasıüstə çarpayıya uzanmışdı. Əvvəlki 
boy-buxunlu, cüssəli, gözlərindən işıq saçılan 
gəncdən əsər-əlamət qalmamışdı. Çox 
çətinliklə nəfəs alırdı. Gözləri yaşlı adamların 
gözü kimi çuxura düşmüş, solmuşdu. Bizi 
görəndə qırıq səslə dedi: 
- Əl-ələ tutun gəlin yanıma. 
  Biz onun dediyindən heç nə anlamasaq 
da, müəllimimizin əmrinə müntəzir halda əl-
ələ tutduq və ona tərəf addımladıq. Çox 
miskin halda Tamaraya baxırdı. Tamara da 
onun baxışlarına dayana bilmir, gözlərindən 
yaş axıdırdı. 
 Əlabbas müəllim durmaq istədi. Lakin, 
gücü çatmadı və əlləri ilə dəmir çarpayının 
başından tutaraq azca dikəldi və: 
 
29 
 
 
 Tovuz kimi fərəhləndim, ucaldım, 
 İsgəndərtək dəryalardan bac aldım, 
 Cavan idim, bir ah çəkdim qocaldım, 
 Gəmisi dəryaya qərq olan canım.- 
 
-deyərək çarpayıya yıxıldı. Bu, onun 
son sözləri idi…” 
  Müəllif bu kiçicik epizodu lakonik bir 
şəkildə qələmə alıb. Əslində əksər yazıçılar 
belə epizodlara daha geniş yer verməyə, 
yazdığı əsərin daha təsirli olmasına can 
atırlar. Sədnik Paşayev isə bizlərə az bir 
məqamda yaddaqalan, təsirli, həyati bir an 
yaşada bilmişdir. 
  Yuxarıda qeyd etdiyim kimi, “Dayını 
da tap gətir” hekayəsi də xatirə hekayədir. 
Burada da müəllif yaşadıqlarını bədii bir dillə 
qələmə almışdır. Lakin burada bacının 
qardaşa, balanın anaya məhəbbəti ön plana 
keçir. Müharibədən geri dönməyən qardaşının 
yolunu uzun illər gözləyən bacının oğluna 
dediyi sözlar, yalvarışlar könülləri titrədir: 
-Oğul, Almaniyaya gedirsən, uğur 
olsun! Axtar Həsənəli dayını tap. O vaxtdan 
damı yarımçıq qalıb, damın daşları gömgöy 
mamır bağlayıb, sandıqda toy parçalarının 
arasında qayçı pas atıb. Evlənmiş olsa 
 
30 
 
ailəsini, uşaqlarını tap gətir, amma yaxşı olar 
ki, özünü tək gətirəsən. Burada kəndin sona 
qızlarından birini alarıq. Bax, onun toyunda 
beləcə sındıra-sındıra oynayacam. 
… Anam qeyri-ixtiyari qollarını havada 
oynatdı: 
 – Dayın bir az məyus olacaq ki, 
nişanlısı Ababil ərə gedib, onu gözləməyib. 
Daha Ababilin qızına da toy olub”. 
  Hekayəni oxuyan oxucu hər sətirdə 
əlini goyə açır, Tanrıya yalvarır ki, ananın 
bircə qardaşından xəbər çıxsın. Əlbəttə, bu 
acıları müəllif yaşayıb ki, oxucuya da yaşada 
bilir. 
  Əsərin sonu acı bir təəssüflə bitsə də, 
müəllifin məharəti ilə bir təsəlli işığı da 
közərir:  
-Sədnik, Həsənalı dayını gətirmədin? 
  Dedim: 
- Ana, dayım Almaniyada əsir olarkən 
bir türk qızı ilə evlənib, bir oğlu olub. 
Oğlunun adını Səməd qoyub. Bax, bu şəkildə 
gördüklərin dayımın oğlu Səməd, gəlini və 
nəvəsi Gülbənizdi. Səməd dayoğlu dedi ki, 
«Atam qocalıb, yaşlanıb, Fransaya istirahətə 
gedib». 
  Anam göz yaşları içərisində dedi: 
 
31 
 
  -Ay zalım, bacıların burada qırılır, 
Azərbaycana gəlmirsən, Fransaya gedirsən?!  
Sonra o, şəkildə mənim boynuma 
sarılmış Gülbənizi dönə-dönə öpüb, şəkli 
sinəsinə sıxdı və:  
– Oğul, səndən bir xahişim var, bu 
şəkili mənə ver, qoy aparım kəndə, orada 
hamıya göstərim ki, bu mənim qardaşımın 
Gülbəniz nəvəsidi – dedi”. 
  “Dilimi Kübranın məhəbbəti açdı”, 
“Sən mənim vətənimin bir yağışına 
dözmədin” hekayələri də Böyük Vətən Müha-
ribəsi illərindən, o illərin əzab-əziyyətindən 
bəhs edir. Burada da saf məhəbbət, Vətən 
sevgisi əsər boyunca yer alır. 
  Sədnik Paşa Pirsultanlının hər bir 
əsərində müdrik bir kəlam, bir aforizm də 
meydana gəlir ki bunlar da günü-gündən 
dillərə düşərək atalar sözlərinə çevrilir. Buna 
misal olaraq “Narahat qaçaqdan, rahat çoban 
yaxşıdı” hekayəsinin adını çəkə bilərəm. 
Diqqət edin, hekayənin adının özü bir çox 
mətləblərdən xəbər verir. Bu hekayə sovetlər 
dönəmindən bəhs etsə də müasir dövrümüzlə 
ayaqlaşa bilir. Burada qaçaq ömrü yaşayan 
Qafarın arvadı Dursun yağ-bal içərisində olsa 
belə, sonda başa düşür ki, əsil həyat rahat 
yaşamaq imiş: “Hər əlində altı barmağı olan, 
 
32 
 
ağ kağızdan ağ, dolu bədənli Dursun əllərini 
göyə açdı: 
  -Allah, o gününə də şükür, bü gününə 
də! Narahat qaçaqdan, rahat çoban yaxşıdı!” 
 
 
 
 
 
Sədnik Paşa Pirsultanlı Aşıq Şəmşir ilə 
1961-ci il, Kəlbəcər 
 
 
 
 
 
33 
 
 Kitabın ikinci hissəsində Sədnik 
Paşayevin qələmə aldığı poemalar əksini 
tapmışdır. Məlumdur ki, poema ədəbiyyatın 
iki janrının – epik və lirik janrın vəhdətindən 
yaranmış bir qoludur. Burada danışılan, nağıl 
edilən əhvalat həm də subyektin, müəllifin bir 
anın içərisində keçirdiyi hisslərlə cilalanaraq 
dünyaya gəlir. Kitabda yer alan “Gəlin qaya” 
poeması da epik-lirik janrda yazılmış əsərdir. 
Müəyyən olunmuş süjet əsasında yazılan 
“Gəlin qaya” Sədnik Pirsultanlı qələmində elə 
dolğun, elə bitkin şəkildə cilalanıb ki, bu 
mənzum hekayəni oxuyan hər bir kəs elə ilk 
oxunuşdaca həmin misraları söz-söz sinəsinə 
köçürür. 
  Poemada lirik qəhrəmanın yaratdığı 
epik qəhrəman yasəmən saçlı, ağ bədənli bir 
gəlindir:  
 
 Çimərliyə çimən gəldi, 
 Saçları yasəmən gəldi. 
 Girdi ağ suya ağ gəlin, 
 Ağ sular ağ zambaq açdı. 
 Gen açdı ağ qollarını, 
 Ağ sularla qujaqlaşdı. 
 Ağca bədən, ağ dələmə, 
 Günəş görüb həsəd çəkdi». 
 
 
34 
 
Burada təsvir olunan epik qəhrəmana 
müəllifin hissləri, daxili çırpıntıları elə qarışıb 
ki, hətta, bu vəhdəti bir-birindən ayırmaq belə 
çox çətindir. 
  Bu poema da folklorşünas Sədnik Paşa 
Pirsultanlının həyat amalı olan xalq yara-
dıcılığandan, əfsanələrdən qaynaq götürərək 
dünyaya gəlib. Lakin buradakı hadisələri şair 
daha da cilalayaraq, milli mentalitetimizə, 
dilimizin səlistliyinə yönləndirib. 
  Ağ sularda çimən ağ gəlinin daşlar 
arxasından ona hərisliklə boylanan qocadan 
xəbəri yoxdur: 
 
“…Günəş boyda həsrət çəkdi. 
 Daş dalından baxan qoca. 
 O, bu elin pak qızıdı. 
 Utan, utan, utan qoca, 
 Oğlunun baxt ulduzudu. 
 Çimdi gəlin, çıxdı gəlin, 
 Ətrafına baxdı gəlin. 
 Gördü heç kəs yoxdu gəlin. 
 Nazlandı türfəndə gözəl, 
 Ağ suların aynasında. 
 Cilvələndi sona kimi, 
 Ağ bədən – bir mərmər heykəl, 
 Özü xəyal dünyasında, 
 Baxdı, baxdı sona kimi». 
 
35 
 
Artıq bu məqamda məlum olur ki, 
həmin yad baxış elə gəlinin öz qaynatasına 
məxsusdur. Burada biz lirik qəhrəmanın 
«Utan! Utan, qoca» deməklə içindəki 
püskürtünü görürük. Bəli, öz gəlininə 
naməhrəm gözlərlə baxmaq Azəri türkünə 
eyib gətirən bir xüsusiyyətdir. Lakin müəllif 
nə qədər hissə qapılırsa da vulqar sözlərdən, 
vulqar ifadələrdən istifadə etmədən yaratdığı 
obrazın mənfiliyini aşkarlayır. Maraqlısı 
budur ki, qocanın həris baxışlarına olan 
ikrahla yanaşı müəllif gəlinin gözəlliyinin 
vəsfinə də yer ayırır, ağla-qaranın, sevgiylə 
nifrətin qoşa adımladığını bir daha qabardır, 
göz önünə gətirir:  
 
«Zülflərinə toxundurdu, 
 Şana kimi əllərini. 
 Zülflərini yana dərdi, 
 Geri çəkdi tellərini». 
 
Və ismətli gəlin artıq üzərindəki yad 
baxışları hiss edəndə Tanrıdan dilək diləyir: 
 
…«fələk, bir daş olum, 
 Ya quş elə, göyə uçum». 
 
 
36 
 
Bu əfsanəni qələmə almaqda, onu bir 
daha həyata gətirməkdə müəllifin məqsədi 
tərbiyələndirməklə yanaşı, həm də 
Azərbaycan qadınına, Azərbaycan anasına 
verdiyi böyük dəyər, qiymət idi. 
  Elə «Kəsilmiş hörüklərin harayı» 
poeması da bir növ «Gəlin qaya»nın 
davamıdır. Yəni burada da yenə də namus, 
ismət, məhəbbət ön plana çəkilir. Burada da 
Anaya, qadına olan hörmət, ehtiram şair 
qələminin qüdrəti ilə oxucularda rəğbət 
oyadır. Lakin bu poemanın bir fərqli cəhəti 
var ki, burada epik qəhrəmanlar real həyatdan 
götürülmüş, əfsanəyə çevrilmiş qəhrəman-
lardır. Müəllif müxtəlif çalarlarla hər bir 
əfsanənin, hər bir rəvayətin müəyyən mənada 
həqiqətə söykəndiyini, həqiqətdən pərvazla-
naraq dillərə düşdüyünü də vurğulayır. 
  Şair məhəbbət mədhi ilə başlayan 
poemada Miskincə dağlarının iki balasından 
Hürü ilə Aslanın bir-birinə olan saf məhəb-
bətindən söz açır. Hürünün uzun qara 
hörükləri, Aslanın da ifa etdiyi zaman ürəkləri 
riqqətə gətirən kamanı var. Vaxt gəlir 
müharibə başlayır və Aslan döyüşə yola 
düşür, kamanını da özüylə götürür. 
  Bildiyimiz kimi, kaman Azərbaycanın 
qədim musiqi alətlərindən biridir. Bu alətin 
 
37 
 
simlərində bizim milli-mədəniyyətimiz, milli 
dəyərlərimiz, xalqımızın keçmişi uyuyur. Və 
o simlər dilə gələndə dünyanın hansı 
nöqtəsində olursan ol Şərqi – məhz elə 
Azərbaycanı görür, duyursan. 
  Hürü təhsilli və ağıllı bir qızdı. O, 
dünyalar qədər sevdiyi Aslanının odun-alovun 
içərisində olduğundan yaxşı xəbərdardır, eyni 
zamanda Hürü bilir ki, Aslan bu yoldan dön-
məyə də bilər. Lakin kaman – Azərbaycanın 
tarixinin bir parçası geri dönməlidir. Odur ki, 
Aslana yazır:  
 
«Aslan apardığın gümanı qaytar, 
 Vurğunu olduğum kamanı qaytar». 
 
Artıq burada müəllif Vətən məhəb-
bətinin daha yüksəkdə olduğunu vurğulayır, 
Vətən yolunda canından keç, lakin onun bircə 
parçasını belə düşmən əlində qoyma deyir. 
 Aslan kamanı bağlamaya qoyub Vətənə 
göndərir. Və Hürüyə ismarıc edir: «Eli 
ağladarsan, Hürü, ağlama!» 
  Burada da yenə el məhəbbəti, el 
təəssübü önə çıxır. O, Hürüyə çəkdiyin əzabı 
elə çək ki, el duymasın, el sızlamasın deyir. 
Bu fikrin başqa bir tərəfi də var. Həqiqi 
məhəbbətə, həqiqi aşiqə elin verdiyi qiymət, 
 
38 
 
dəyər. Yəni Aslan-Hürü məhəbbətinə el 
vurğundur, el o məhəbbəti dərdlərinə şərik 
olub, göz yaşı tökəcək qədər əziz tutur. 
  Günlər keçir, Hürü də döyüşə yola 
düşməli olur. Bu xəbərdən hali olan Aslan 
Hürüyə namə yazır:  
 
«Qurtar, bu canımı, əzabdan qurtar, 
 Qaytar, hörükləri, vətənə qaytar». 
 
Burada şair qadın şərafətini ön plana 
çəkir. Hörüklər qadının ismətidir və Aslanın 
bircə diləyi, bircə istəyi var ki, həlak olsa 
belə, onun sevdiyi qiz ismətini itirməsin:  
 
…«Hürü aynanın önündə durdu, 
 Uzun hörüklərə üç düyün vurdu. 
 Sonra saçın çözüb bir sığal çəkdi, 
 Gözünün suyunu axıtdı, tökdü, 
 Götürdü qayçını əlləri əsdi, 
 Qoşa hörükləri doğradı, kəsdi». 
 
Burada mənim diqqətimi cəlb edən bir 
epizod da Hürünün saçına üç düyün 
vurmasıdır. Bu düyünün biri Aslan, biri Hürü 
biri isə Vətəndir. Bununla Hürü bəlkə də 
Aslanının, özünün canına və Vətən 
 
39 
 
məhəbbətinə and içir ki, ismətini itirməyəcək, 
Aslanına və Vətəninə sadiq qalacaq. 
  Sədnik Paşayev öz qələmini dram 
əsərlərində də sınayıb. Bildiyimiz kimi, dram 
əsərləri həyat hadisələrindən doğur və həmin 
hadisələr müəllifin dilində obrazlı şəkildə 
təsvir olunur. 
  Dram əsərlərində də personajlar (işti-
rakçılar) mənfi və müsbət obrazlar olmaqla 
iki qismə bölünür. Lakin burada surətlər öz 
daxili aləmini hərəkətləri ilə də tamaşaçıya 
xarakterizə edir. 
  Sədnik Paşayevin əksər əsərlərində 
olduğu kimi dram əsərlərində də hadisələrin 
cərəyanı oxucunu, tamaşaçını hissdən-hissə 
salır, əsərə qarşı dərin maraq oyadır. 
 Kitabda yer alan “Qızıl piyalə” dramı 
məzmun etibarı ilə maarifləndirmək, tərbiyə-
ləndirmək kimi insani keyfiyyətlərlə 
zəngindir. Əsərin baş qəhrəmanı Fərhadla 
onun dostu Çətinqaya arasındakı dialoqa 
nəzər salaq: 
 Fərhad- Bu adlar da hey məni düşündürür. 
Yurdda nə qədər “Qanlı bulaq”, “Qanlı çay”, 
“Qanlı göl”, “Qanlı Qobu”, “Qanlı qaya”, 
“Qanlı təpə”, “Qanlı daş”, “Qanlı yol” olar. 
 Çətinqaya- Fərhad, belə deyirlər ki, Allah 
millətlərə torpaq paylayanda əməkçi xalqımız 
 
40 
 
gecikir. Allah, məcbur olub, özünə seçib 
götürdüyü gözəl torpaq payını bizə verir. Elə 
o gündən çoxlarının gözü Allahın payı olan 
torpağımızda qalır. Torpağımız neçə-neçə 
yadellinin hücumlarına məruz qalır. Həmin 
döyüşlər nəticəsində o saydığın “Qanlı 
bulaq”lar, göllər, çaylar, qayalar, təpələr, 
daşlar yaranır. Lakin xalq öz torpağını qanı ilə 
suvarsa da, Allahın qisməti olan yurdumuzu 
kirpik gözü qoruyan kimi qoruyur”. 
  Elə əsərin əvvəlindəcə yurdumuza, 
toponimlərimizə olan böyük məhəbbət qayğı 
görürük. Bu isə Sədnik Paşayevin bütün 
əsərlərində özünü qabarıq şəkildə büruzə 
verir. Və onun əsərlərini oxuyan hər bir oxucu 
müəlliflə yanaşı yurdumuzu qarış-qarış gəzir, 
içində olan Vətən məhəbbəti həmin sətirlərlə 
qidalanaraq böyüyür, ərsəyə gəlir. 
  Sədnik Paşayev dram əsərlərində uzun-
uzadı remarkalara da yol vermir. O, hər bir 
hadisənin baş verdiyi məkanı, şəraiti elə 
lakonik dildəcə oxucuya çatdırır: “Bu əhvalat, 
İlham Pərisinin gözəlliyinin sorağı Qəzvin 
hökmdarı Mahmud şaha çatdı. O, sevgiyə, 
məhəbbətə məhəl qoymadan İlham Pərisini 
sarayına gətirdi. İlham Pərisi bu ağır 
vəziyyətdən çıxmaq yolları arayırdı. Elə bu an 
Mahmud şah Qəznəvi içəri daxil oldu”. 
 
41 
 
 “Qzıl piyalə” iki gəncin bir-birinə olan 
məhəbbətindən bəhs edir. Burada Fərhad və 
Şirin uzun-uzadı sınaqlardan – ayrılıq 
yanğısından üzü ağ çıxır. Şirinin başından 
qızıl səpən, qızıl piyalədə şərbət süzən şah 
əsil məəhəbbət qarşısında acız qalır: “Şah 
ayağa qalxıb, İlham Pərisinin başından qızıl 
səpdi. Elə bu an Fərhadın səsi eşidildi. İlham 
Pərisi səs gələn tərəfə qaça-qaça: -odur, odur 
deyirdi. Şah, onun adamları İlham Pərisini 
tutub saxlaya bilmədi. Böyük səltənət sahibi 
şah İlham Pərisinin qarşısında gücsüz, cılız, 
miskin görünürdü”. 
 
 
  
 
42 
 
  Piran Qoca surətinin dili ilə gənc nəslə 
edilən nəsihət və tövsiyyələr əsər boyunca yer 
alıb. Əsərin sonunda yenə də saf məhəbbətə 
uğur diləyən Piran Qoca, bu məhəbbəti – 
Fərhad kimi oğulu, Şirin kimi qızı yaradan 
torpağı – Vətəni alqışlayır: “Oğlum hökmdar 
olsa da, mən bu yurdun ağsaqqalıyam. Fərhad 
bizim elin ürəyidir. İlham Pərisi isə görən 
gözdür. Hər iki aşiq böyük sınaqlardan keçdi. 
İlham Pərisinin bir illik yası bu gün tamam 
oldu. Onu mən gözü kirpik qoruyan kimi 
qoruyuram. Qoy, bu gün el yasdan çıxsın, elə 
bu meydan da Fərhadla İlham Pərisinin toyu 
başlansın. Mən aşiqlərə xeyir-dua verirəm. 
Mahmud şah Qəzvin də onları təbrik etsin, 
xalqı ilə barışsın, doğma arvadının, 
uşaqlarının, yanına qayıtsın. Aşiqlərə övlad 
məhəbbəti bəsləsin. Eşq olsun. Fərhad kimi 
oğlu, İlham Pərisi kimi qızı olan vətənə! 
  “Daha tülkülük keçmir” uşaq tamaşası 
da məzmun etibarı ilə maraqlı və 
yaddaqalandır buradakı iştirakçılar uşaqların 
sevdiyi təbiət sakinləri – Tülkü, Hacıleylək, 
Anqu, Xoruz və Tuladır. Xüsusən də Şələ-
quyruq tülkünün nəğməsi uşaqları sevindirir 
və güldürür:  
Tülkü, tülkü, tünbəki, 
 Quyruğu üstə dünbəki, 
 
43 
 
 Ayı axmaq, 
 Donuz toxmaq, 
 Qurd ulavaş, 
 Səsi bayquş. 
 
 Özündən razı tülkü şıllaq atır. 
 
Tülkü, tülkü, tünbəki 
 Öz ovu var ley təki. 
 
Lakin belə sadə, uşaq dili, uşaq 
psixlologiyasına yaxın olan əsərin daxilinə 
varanda orada dərin bir həyat fəlsəfəsinin 
şahidi oluruq. Uşaqlar üçün nəzərdə tutulan 
bu əsər həm də ona görə qiymətlidir ki, həmin 
həyat fəlsəfəsini azyaşlılar da aça, qavraya 
bilirlər. 
  Leylək hər il balasının birini tülküyə 
verir. Əlbəttə bu tülkünün bicliyi sayəsində 
baş tutur. Lakin leyləyə yazığı gələn Anqu 
ona məsləhət verir ki, o daha tülkünün hədə-
qorxularına inanmasın. Leylək də onun sözü 
ilə balasını tülküdən qorusa da, sadəlövhlüyü 
ucbatından Anqunun onu öyrətdiyini tülküyə 
satır və bu dəfə tülkü Anqunun elə özündən 
intaqam almağa can atır. Burada Anqunun 
balası Leyləyə üzünü tutur: “Doğrudan da 
mərdimazar nəsliniz yer üzündən kəsilsin, 
 
44 
 
leylək. Anam bir həqiqəti niyə bilməyib ki, 
başqasının balasına qənim olana, bir başqası 
qənim olmalıdır. Niyə sənin balan baladır, 
toyuğun balası bala deyil». Bu isə uşaqların 
qavraya biləcəyi həyat hadisələridir ki, 
müəllif çox böyük uğurla öyrətmək üsulundan 
istifadə edir. 
  Əsərin sonu yaxşının, həqiqətin 
qalibiyyəti ilə nəticələnsə də bir gözəl atalar 
sözünün, zərbi-məsəlin yaranmasına səbəb 
olur: «Deyəsən, dünya dəyişib, hamı ayılıb, 
daha tülkülük keçmir». 
  Əlbəttə, Sədnik Paşa Pirsultanlının nəsr 
yaradıcılığı bununla bitmir. Onun hələ kitabda 
yer almayan hekayələri, dram əsərləri və s. öz 
növbəsini gözləyir. Bu barədə yazıçının 
fikirlərini elə olduğu kimi qeyd etməyi özümə 
borc bildim: “İnstitut illərində, yəni 1950-
1954-cü illər arasında “Elman və Tərlan” 
povestini, “Tərbiyənin zəfəri” romanımı 
yazdım. Bunları çap olunmamış əlyazması 
şəklində itirmişəm. “Qorxulu köç” adlı 
hekayəmi “Bolluq uğrunda” Göyçə rayon 
qəzetində, “Sonalar bulağı” hekayəmi 
Daşkəsən rayon qəzetində çap etdirmişəm. 
Bunları arxivimdə tapmadım. Mən ömür boyu 
şer yaradıcılığımı davam etdirmişəm. Çox 
sayda publisistik yazılarım, oçerk və analitik 
 
45 
 
yazılarım, respublikanın çox rayon 
qəzetlərində çap olunub. Xalq yaradıcılığına 
dair örnəkləri hər bir rayonun özündə toplayıb 
nəşr etdirmişəm. Qazaxıstan, Orta Asiyada və 
Dağıstanda, eləcə də qonşu respub-likalarda 
məqalələrim yayınlanmışdır. Bunların çoxu-
nu “Publisistika və folklor” kitabında 
seçmələr şəklində çap etdirmişəm. On şeir 
kitabım çapdan çıxıb. Bu sonuncu “Heka-
yələr, epik poemalar və kiçik səhnə əsərləri” 
kitabımı ona görə nəşr etdirdimki, bu sahədə 
qələmimi sınadığımı oxucular bilsin və bu 
çeşmənin gözündən də içib feyziyab olsunlar. 
Bu sahədə yaradıcı istedadımla tanış olsunlar 
və öz qənaətlərini yeri düşdükcə ayrı-ayrı 
yazılarala ortaya qoysunlar. Bütün yaradı-
cılığım boyu bir şair, folklorşünas kimi 
həmişə elm və sənət adamlarından, geniş xalq 
kütləsindən xoş söz eşitmişəm, fərəhlənmi-
şəm, coşmuşam və gənclik həvəslərinə qayıt-
mışam”. 
  Mən əminəm ki, Sədnik Paşa Pirsultan-
lının bu nəsr kitabı da bütün kitabları kimi 
sizə xoş ovqat gətirəcəkdir. Elə kitabın ilk 
oxucusu kimi mən müəllifə cansağlığı 
arzulayır və ulu Tanrıdan Sədnik Paşayevə 
yeni-yeni əsərlərinin dünyaya gəlməsində 
yardımçı olmasını diləyirəm. 
 
46 
 
 
İRADƏ   AYTEL 
 
 
SƏDNİK PAŞA 
PİRSULTANLI NƏSRİ 
(tədqiqat əsəri) 
 
Redaktor:   Sahibə PAŞAYEVA 
 AMEA Folklor İnstitutunun  
Baş elmi işçisi 
 
                
Bədii redaktor:   Şəfa Vəliyeva  
Dizayner-rəssam: İlhamə Novruzova  
 
 
 
Yığılmağa verilmişdir:   25.06.2013 
Çapa imzalanmışdır:      25.07.2013 
Qiyməti müqavilə yolu ilə 
Tiraj:200 
  
 
