«KİTABXANA İŞİ HAQQINDA» 
 
AZƏRBAYCAN RESPUBLİKASININ QANUNU 
Bu Qanun Azərbaycan Respublikasında kitabxana işi sahəsində dövlət siyasətinin 
əsas prinsiplərini, kitabxana işinin və kitabxana sisteminin ümumi əsaslarını, kitabxana 
fondlarının formalaşdırılması və mühafizəsi tələblərini, kitabxanaların 
maliyyələşdirilmə mənbələrini, kitabxanalardan istifadə sahəsində vətəndaşların hüquq 
və vəzifələrini, kitabxana işi sahəsində beynəlxalq əməkdaşlığın prinsiplərini müəyyən 
edir. 
I FƏSİL 
ÜMUMİ MÜDDƏALAR 
 
Maddə 1. Əsas anlayışlar 
 
Bu Qanunda istifadə edilən anlayışlar aşağıdakı mənaları ifadə edir: 
 
kitabxana – elm, informasiya, mədəniyyət, təhsil və tərbiyə müəssisəsi kimi çap 
əsərlərini və digər informasiya daşıyıcılarını toplayıb mühafizə edən, onların sistemli 
ictimai istifadəsini təşkil edən, cəmiyyətin intellektual və mənəvi potensialının 
inkişafına  xidmət göstərən sosial institut; 
kitabxana işi – elm, informasiya, mədəniyyət, təhsil və tərbiyə fəaliyyəti sahəsi kimi 
kitabxana sisteminin təşkili və inkişafını, kitabxana fondlarının formalaşdırılmasını, 
hüquqi və fiziki şəxslərə kitabxana, informasiya və biblioqrafiya xidməti qaydalarını, 
kitabxanaçı-biblioqraf kadrların hazırlanmasını, kitabxanaların inkişafının elmi-metodik 
təminatını əhatə edən fəaliyyət sahəsi; 
kitabxanaçı – kitabxana işi sahəsində fəaliyyət göstərən müvafiq ixtisaslı mütəxəssis; 
sənəd – informasiyanın mətn, səsyazma və təsvir formasında qeydə alınan, müəyyən 
zaman və məkan daxilində informasiyanın verilməsi və ya qorunması məqsədini 
daşıyan maddi obyekt; 
kitabxana fəaliyyəti – oxucuların sərbəst surətdə informasiya almaq hüququnu təmin 
etmək, onların kitablara, dövri nəşrlərə və kitabxana fondunu təşkil edən digər sənədlərə 
olan tələbatını ödəmək məqsədilə həyata keçirilən fəaliyyət; 
mərkəzləşdirilmiş kitabxana sistemləri – eyni sistemə aid olan kitabxanaların vahid 
strukturda Könüllü birləşməsi; 
kitabxana fondu – ictimai istifadə məqsədilə kitabxananın vəzifələrinə uyğun şəkildə 
formalaşmış çap əsərləri və digər məlumat daşıyıcılarının məcmusu. 
 
Maddə 2. Kitabxana işi sahəsində Azərbaycan Respublikasının qanunvericiliyi 
Kitabxana işi sahəsində Azərbaycan Respublikasının qanunvericiliyi bu Qanundan, 
Azərbaycan Respublikasının digər müvafiq qanunvericilik aktlarından və Azərbaycan 
Respublikasının tərəfdar çıxdığı dövlətlərarası müqavilələrdən ibarətdir. 
Azərbaycan Respublikasının tərəfdar çıxdığı dövlətlərarası müqavilələrlə bu Qanun 
arasında ziddiyyət yaranarsa, həmin beynəlxalq müqavilələr tətbiq edilir. 
 
Maddə 3. Kitabxana işi sahəsində dövlət siyasətinin əsas prinsipləri və dövlətin 
vəzifələri 
 
Kitabxana işi sahəsində dövlət siyasətinin əsas prinsipləri aşağıdakılardır: 
kitabxanalarda mühafizə olunan mədəni sərvətlərdən və informasiya vasitələrindən 
istifadənin hamı üçün acıq olması; 
milli sərvət olan kitabxanalara dövlət qayğısı, onların fondlarının toxunulmazlığı və 
üstün maliyyələşdirilməsi. 
Kitabxana işi sahəsində dövlətin vəzifələri aşağıdakılardır: 
kitabxana işinin inkişafına dair Dövlət Proqramının hazırlanması və həyata keçirilməsi; 
kitabxana fəaliyyətini tənzimləyən qanunvericilik aktlarının qəbul və tətbiq edilməsi; 
kitabxana işinin avtomatlaşdırılması və kitabxana fondlarının tədricən müasir 
informasiya daşıyıcılarına köçürülməsi, elektron mübadilə sistemlərindən (internetdən 
və s) istifadə və milli fondların həmin sistemlərdə əks olunması; 
milli və dünya mədəniyyəti sərvətlərinə yiyələnməyə yönəldilən informasiya sisteminin 
yaradılması; 
dövlət kitabxana fondlarının mühafizəsi və inkişafı, dövlət kitabxanalarının milli və 
xarici ədəbiyyatla ardıcıl təchizatı sisteminin yaradılması; 
xarici ölkə kitabxanalarında saxlanılan milli sərvət hesab olunan nadir kitabların və 
əlyazmaların (imkan olmadıqda surətlərinin) Azərbaycan Respublikasına 
qaytarılmasının təmin olunması; 
dövlət kitabxana binalarının tikilməsi, əsaslı təmiri, dövlət kitabxanalarının müasir 
avadanlıq və texniki vasitələrlə təchiz edilməsi; 
kitabxana işinə dair elmi tədqiqatların və metodik tədbirlərin həyata keçirilməsinə 
köməklik göstərilməsi; 
kitabxana kadrları hazırlayan və ya onların ixtisasının artırılmasını həyata keçirən təhsil 
müəssisələrinin yaradılması və fəaliyyətinin təşkili; 
təbii fəlakət, silahlı münaqişə və müharibə zamanı kitabxana fondlarının mühafizəsinin 
təmin olunması; 
qeyri-dövlət kitabxanalarının inkişafına şərait yaradılması; 
kitabxana işinə dair dövlət standartlarının müəyyən olunması; 
kitabxana fondlarının statistik uçotunun aparılması; 
 
Maddə 4. Kitabxana fəaliyyətinin əsas istiqamətləri 
 
Kitabxana fəaliyyətinin əsas istiqamətləri sənəd-informasiya fondlarının 
formalaşmasından, mühafizəsindən və bu materialların hüquqi və fiziki şəxslərə 
istifadəyə verilməsindən, kitabxanalarda toplanıb saxlanılan informasiya vasitələrinin 
mübadiləsinə imkan verən vahid informasiya məkanının yaradılmasından ibarətdir. 
II FƏSİL 
 
KİTABXANA SİSTEMİ 
 
Maddə 5. Kitabxana sisteminin təşkilinin əsasları 
 
Azərbaycan Respublikasında kitabxana sistemini ərazi, idarə, idarələrarası, sahəvi, 
sahələrarası və kompleks xidmət prinsiplərinə əsaslanan universal, ixtisaslaşdırılmış 
dövlət və qeyri-dövlət kitabxanaları təşkil edir. 
  
Maddə 6. Kitabxana sisteminin tərkibi 
 
Azərbaycan Respublikasında kitabxana sisteminin tərkibinə dövlət və qeyri-dövlət 
kitabxanaları daxildir. 
Dövlət kitabxanalarına aşağıdakılar daxildir: 
Milli Kitabxana; 
Naxçıvan Muxtar Respublikasının dövlət kitabxanası; 
şəhər, rayon, qəsəbə, kənd kitabxanaları (kütləvi, elmi, xüsusi kitabxanalar, gənclər, 
uşaqlar, korlar üçün və sair kitabxanalar) və onların filialları, mərkəzləşdirilmiş 
kitabxana sistemləri; 
respublika əhəmiyyətli elmi-sahəvi kitabxanalar; 
dövlət, idarə, müəssisə və təşkilatların kitabxanaları; 
Azərbaycan Elmlər Akademiyasının mərkəzi elmi kitabxanası və onun filialları; 
dövlət təhsil müəssisələrinin kitabxanaları. 
Qeyri-dövlət kitabxanalarına aşağıdakılar daxildir: 
bələdiyyə kitabxanaları; 
ictimai birliklərin kitabxanaları; 
özəl və digər kitabxanalar; 
xarici hüquqi və fiziki şəxslər tərəfindən Azərbaycan Respublikasının qanunvericiliyinə 
uyğun olaraq təsis edilmiş kitabxanalar. 
 
Maddə 7. Milli Kitabxana 
 
Milli Kitabxana Azərbaycan Respublikasında kitabxana işi sahəsində dövlət 
siyasətini həyata keçirən, milli nəşrləri, xarici ölkələrdə nəşr olunmuş Azərbaycan 
haqqında və Azərbaycan müəlliflərinin əsərlərini, dünya əhəmiyyətli nəşrləri, o 
cümlədən xarici dillərdə qiymətli və digər məlumat daşıyıcılarını toplayıb mühafizə 
edən mədəniyyət xəzinəsi və dövlət kitab saxlayıcısıdır. 
Milli Kitabxana kitabxanaşünaslıq, biblioqrafiya və kitabşünaslıq sahəsində elmi-
tədqiqat işləri üzrə aparıcı müəssisə və əlaqələndirici, ölkənin bütün kitabxanaları üçün 
metodik mərkəz, oxuculara kompleks kitabxana-biblioqrafiya və informasiya xidməti 
göstərmək, kitabxanalararası abonement, milli və tövsiyə biblioqrafiyası, beynəlxalq və 
ölkədaxili depozitar mərkəz funksiyalarını yerinə yetirir. 
Milli Kitabxana müvafiq icra hakimiyyəti orqanı tərəfindən təsdiq olunan 
əsasnaməyə uyğun fəaliyyət göstərir. 
Milli Kitabxananın fondu və əmlakı milli sərvət hesab olunan və xüsusi 
əhəmiyyətli obyekt kimi dövlət tərəfindən qorunur. 
Milli Kitabxana statusuna malik olan kitabxanaların işçilərinin əmək haqlarına 
müvafiq əlavələr müəyyən edilir. 
Milli Kitabxananı ləğv etmək, mülkiyyət formasını dəyişmək qadağandır. 
Milli Kitabxanaya əvəzsiz və müddətsiz istifadə üçün qanunvericilikdə müəyyən 
olunmuş qaydada torpaq sahəsi verilə bilər. 
  
Maddə 8. Respublika əhəmiyyətli elmi-sahəvi kitabxanalar 
 
Respublika əhəmiyyətli elmi-sahəvi kitabxanalar elm sahəsinə görə ixtisaslaşdırılan, 
milli və xarici ədəbiyyat fondlarına malik olan baş kitabxana-biblioqrafiya və 
informasiya müəssisələridir. 
Respublika əhəmiyyətli elmi-sahəvi kitabxanalar müvafiq sahədə fəaliyyət göstərən 
digər kitabxanalar üçün informasiya kitabxanalararası abonement və metodik mərkəz 
funksiyasını yerinə yetirir. 
Respublika əhəmiyyətli elmi-sahəvi kitabxanaların fəaliyyəti bu Qanunla və digər 
müvafiq qanunvericilik aktları ilə tənzimlənir. 
Respublika əhəmiyyətli elmi-sahəvi kitabxanaların, Azərbaycan Elmlər Akademiyası 
Mərkəzi Elmi Kitabxanasının və onun filiallarının, Bakı Dövlət Universiteti 
kitabxanasının işçilərinin əmək haqlarına müvafiq əlavələr müəyyən edilir. 
Respublika əhəmiyyətli elmi-sahəvi kitabxanaların statusu müvafiq icra hakimiyyəti 
orqanı tərəfindən müəyyən edilir. 
 
Maddə 9. Kitabxanaların digər informasiya orqanları ilə əlaqələri 
 
Kitabxanalar sənəd-informasiya ehtiyatlarından səmərəli istifadə məqsədilə elmi-texniki 
və digər informasiya orqanları, arxivlər, başqa idarə və müəssisələrlə qarşılıqlı əlaqə 
yaradır. Bu əlaqələr birgə fəaliyyət proqramları və müqavilələr əsasında həyata keçirilir. 
 
Maddə 10. Kitabxanaların yaradılması və yenidən təşkili 
  
Dövlət və qeyri-dövlət kitabxanaları Azərbaycan Respublikasının qanunvericiliyində 
müəyyən olunmuş qaydada yaradılır və yenidən təşkil olunur. 
Dövlət kitabxanalarının müvəqqəti olaraq köçürülməsinə müstəsna hallarda (təbii 
fəlakət, silahlı münaqişə, müharibə təhlükəsi və s) müvafiq icra hakimiyyəti orqanının 
razılığı ilə yol verilir. 
 
Maddə 11. Kitabxanaların özəlləşdirilməsi və icarəyə verilməsi 
 
Tipindən, tabeçiliyindən asılı olmayaraq Azərbaycan Respublikasında fəaliyyət göstərən 
kitabxanaların (kitabxanalarda saxlanılan sərvətlərin, onların yerləşdiyi binaların və 
sahələrin) özəlləşdirilməsi və icarəyə verilməsi profilinə müvafiq olaraq qanunvericiliyə 
uyğun həyata keçirilir. 
 
III FƏSİL 
KİTABXANA FONDU 
Maddə 12. Kitabxana fondunun tərkibi 
 
Kitabxana fondunun tərkibinə kitab, jurnal, qəzet, digər çap məhsulları, audiovizual 
və texniki vasitələrlə oxunan materiallar, əlyazmalar və başqa informasiya daşıyıcıları 
daxildir. 
Kitabxana fondları universal, sahəvi, çoxsahəli, ixtisaslaşdırılmış ola bilər. 
 
Maddə 13. Azərbaycan Respublikasının Dövlət Kitabxana Fondu 
 
Azərbaycan Respublikasının Dövlət Kitabxana Fondu kitabxanalararası 
əlaqələndirilmiş komplektləşdirmə, qarşılıqlı istifadə, depozitar mühafizə və mübadilə 
prinsipləri əsasında təşkil edilən, məlumat-axtarış sisteminə malik olan kitabxana 
fondlarından ibarətdir. 
Kitabxanalarda olan nadir və qiymətli nəşrlər, xüsusi kolleksiyalar 
qanunvericilikdə müəyyən olunmuş qaydada Azərbaycan Respublikasının milli-mədəni 
sərvətlər reyestrinə daxil edilir və xüsusi rejimdə mühafizə olunur. Onların mühafizəsi 
lazımi qaydada təmin edilmədikdə, müvafiq icra hakimiyyəti orqanı tərəfindən digər 
kitabxanaya verilə bilər. 
Azərbaycan Respublikası Dövlət Kitabxana Fondu dövlət mülkiyyətidir. 
 
Maddə 14. Kitabxana fondlarının təchizatı 
 
Kitabxanalar dövlət və qeyri-dövlət nəşriyyatları tərəfindən buraxılan, profilinə 
uyğun çap məhsullarını və digər informasiya daşıyıcılarını birinci növbədə almaq 
hüququna malikdir. 
Bu hüquq müvafiq icra hakimiyyəti orqanı tərəfindən müəyyənləşdirilmiş qaydada 
kitabxana kollektoru, kitab ticarəti müəssisələri, nəşriyyat orqanları, ayrı-ayrı şəxslərlə 
aparılan müvafiq əməliyyatlar, məcburi nüsxələrin alınması, abunə, bağışlanma və 
vərəsəlik əsasında miras qalmış nəşrlərin verilməsi, habelə beynəlxalq və ölkədaxili 
kitab mübadiləsi yolu ilə təmin edilir. 
Təhsil müəssisələri kitabxanalarının dərsliklərlə komplektləşdirilməsi, müvafiq icra 
hakimiyyəti orqanı tərəfindən müəyyən olunmuş qaydalarla tənzimlənir. 
Müvafiq icra hakimiyyəti orqanları tabeçiliyində olan kitabxana fondlarının yeni 
nəşrlərlə komplektləşdirilməsinə vəsait ayırırlar. 
 
Maddə 15. Kitabxanaların pulsuz məcburi nüsxələrlə təchizatı 
 
Milli Kitabxana, qanunvericilik və müvafiq icra hakimiyyəti orqanlarının 
kitabxanaları, respublika əhəmiyyətli elmi-sahəvi kitabxanalar və Bakı Dövlət 
Universitetinin kitabxanası müvafiq icra hakimiyyəti orqanı tərəfindən 
müəyyənləşdirilmiş qaydada ölkədə nəşr edilən çap məhsullarının məcburi nüsxələrini 
almaq hüququna malikdir. 
Dövlət və qeyri-dövlət nəşriyyatları, nəşriyyat fəaliyyəti ilə məşğul olan poliqrafiya 
müəssisələri və digər hüquqi şəxslər tərəfindən buraxılan çap məhsullarından Milli 
Kitabxanaya 4 pulsuz məcburi nüsxə, qanunvericilik və müvafiq icra hakimiyyəti 
orqanlarının kitabxanalarına, respublika əhəmiyyətli elmi-sahəvi kitabxanalara, 
Azərbaycan Elmlər Akademiyasının Mərkəzi Elmi Kitabxanasına və Bakı Dövlət 
Universitetinin kitabxanasına profilinə uyğun olaraq 2 pulsuz nüsxə, Azərbaycan 
Respublikasında nəşr olunan bütün qəzet və jurnal reaksiyaları isə 2 pulsuz məcburi 
nüsxə göndərməlidirlər. 
  
Maddə 16. Kitabxanaların mübadilə fondları 
  
Azərbaycan Respublikasının milli-mədəni sərvətlər reyestrinə daxil olmayan çap 
məhsulları və digər materiallar müəyyən olunmuş qaydada bir kitabxanadan digərinə 
əvəzsiz verilə bilər. 
Qeyri-profil, dublet, nisbətən az istifadə edilən, habelə mübadilə fondu üçün 
ayrılan çap əsərləri və kitabxananın digər sənədləri həmin fonda verilir. 
Müvafiq icra hakimiyyəti orqanları beynəlxalq və ölkədaxili kitab mübadiləsini 
həyata keçirən kitabxanaların mübadilə fondları üçün əlavə kitab alınmasına vəsait 
ayırırlar. 
 
Maddə 17. Depozitar kitabxanalar 
 
Dövlət kitabxanalarında oxucular tərəfindən nadir hallarda istifadə edilən, lakin 
elmi, tarixi və bədii əhəmiyyətini saxlayan nəşrlər müvafiq icra hakimiyyəti orqanı 
tərəfindən müəyyənləşdirilmiş qaydada depozitar fondlara verilir. 
 
Maddə 18. Dövlət kitabxana fondlarının uçotu, mühafizəsi və onlardan istifadə 
edilməsi 
 
Dövlət kitabxana fondlarında saxlanılan çap əsərlərinin və digər materialların 
uçotu, mühafizəsi və istifadəsi müvafiq icra hakimiyyəti orqanı tərəfindən müəyyən 
olunmuş qaydalara uyğun həyata keçirilir. 
 
Maddə 19. Dövlət kitabxana fonduna vurulmuş ziyana görə məsuliyyət 
 
Dövlət kitabxana fonduna vurulmuş ziyana görə hüquqi və fiziki şəxslər yeni 
qiymətləndirmə əmsalları nəzərə alınmaqla vurulmuş ziyanın 10 misli həcmində maddi 
məsuliyyət daşıyırlar. 
İtirilmiş və yararsız vəziyyətə salınmış çap əsərləri və digər materiallar kitabxana 
ilə razılıq əsasında başqa müvafiq çap əsərləri və materiallarla əvəz edilə bilər. Bu 
qayda Azərbaycan Respublikasının milli-mədəni sərvətlər reyestrinə daxil edilən nadir 
nüsxələrə şamil edilmir. 
Nadir nüsxələr fonduna uçotu, mühafizəsi və istifadə qaydalarının pozulmasına 
görə kitabxana işçiləri qanunvericilikdə müəyyən edilmiş qaydada məsuliyyət daşıyırlar. 
IV FƏSİL 
 
KİTABXANA XİDMƏTİNİN TƏŞKİLİ 
 
Maddə 20. Kitabxana xidməti və onun vəzifəsi 
 
Kitabxanalar çap əsərlərindən və digər informasiya daşıyıcılarından səmərəli 
istifadə etmək məqsədilə kompleks kitabxana, biblioqrafiya və informasiya xidmətləri 
göstərir. 
Bu xidmətlər abonentləri ədəbiyyat və informasiya ilə təmin etmək, informasiya 
daşıyıcılarının seçilməsində kömək göstərmək məqsədi daşıyır. 
Kitabxana xidməti abonement, qiraət zalı, kitabxanalararası və beynəlxalq 
abonement, biblioqrafiya, elmi-texniki informasiya, fərdi və kütləvi, yazılı və şifahi, 
stasionar və qeyri-stasionar, qiyabi, kompleks vasitələrlə təşkil edilir. 
Kitabxana xidmətinin vəzifəsi kitabxana sərvətlərinin, dünya ədəbiyyatı 
nümunələrinin etibarlı şəkildə toplanması, qorunması və gələcək nəsillərə 
çatdırılmasından, onların əhali arasında geniş təbliğindən, bəşəri dəyərlərə yiyələnmək, 
müstəqil və yaradıcı düşünən vətəndaş yetişdirilməsinə fəal yardım etməkdən ibarətdir. 
 
Maddə 21. Kitabxanaların hüquqları 
 
Kitabxanaların hüquqları aşağıdakılardır: 
 
Nizamnamələrində göstərilən məqsəd və vəzifələrin həyata keçirilməsi üsullarını 
və formalarını müəyyənləşdirmək; 
kitabxana fondunun komplektləşdirmə mənbələrini müəyyənləşdirmək; 
köhnəlmiş və ya yararsız hala düşmüş kitabları qanunvericilikdə müəyyən olunmuş 
qaydada kitabxananın fondundan çıxarmaq; 
fiziki və hüquqi şəxslər tərəfindən kitabxanaya dəymiş ziyanın ödənilməsini 
qanunvericilikdə müəyyən olunmuş qaydada tələb etmək: 
kitabxana birliklərinin yaradılmasında iştirak etmək: 
beynəlxalq kitabxana təşkilatları ilə əlaqə yaratmaq, kitabxana, biblioqrafiya və 
informasiya sahəsində keçirilən tədbirlərdə iştirak etmək. 
 
Maddə 22. Kitabxanaların vəzifələri 
 
Kitabxanalar oxucuların mədəniyyət təsisatları və mədəniyyət sərvətlərindən istifadə 
etmək hüquqları, habelə məlumat əldə etmək azadlığını təmin etməli, onların kitabxana 
fondlarından tam istifadə etməsi üçün hər cür şərait yaratmalıdırlar. 
 
Maddə 23. Kitabxanalardan istifadə sahəsində oxucuların hüquq və vəzifələri 
 
Azərbaycan Respublikasında hər kəsin kitabxanalardan istifadə etmək hüququ 
vardır. 
Kitabxanalardan istifadə qaydaları və göstərilən xidmətlər kitabxanaların 
nizamnamələri və müvafiq normativ hüquqi aktları ilə müəyyənləşdirilir. 
Oxucuların kitabxanalardan istifadə hüquqlarını məhdudlaşdırmaq qadağandır. 
Oxucular istifadə qaydalarına əməl etməli, kitab fonduna qayğı ilə yanaşmalı, çap 
materiallarının və digər vəsaitlərin itirilməsinə və ya yararsız hala salınmasına yol 
verməməlidirlər. 
V FƏSİL 
 
KİTABXANA İŞİNİN İDARƏ OLUNMASI 
Maddə 24. Kitabxana işinə dövlət idarəetməsi 
 
Azərbaycan Respublikasında kitabxana işinə dövlət idarəetməsi müvafiq icra 
hakimiyyəti orqanları tərəfindən həyata keçirilir. 
 
Maddə 25. Kitabxana işində ictimaiyyətin iştirakı  
 
Dövlət və qeyri-dövlət orqanları, kitabxana işi sahəsində ictimai birliklər, hüquqi 
və fiziki şəxslər, kitabxana fondlarının zənginləşdirilməsi, oxuculara xidmət işinin 
təkmilləşdirilməsi, kitabxanaçılıq proqramlarının və tədbirlərinin hazırlanması və həyata 
keçirilməsində iştirak edirlər. 
 
Maddə 26. Kitabxana işinin elmi-metodik və kadr təminatı 
 
Mülkiyyət formasından asılı olmayaraq kitabxanaların elmi-metodik təminatı Milli 
Kitabxana və elmi-metodik mərkəz statusuna malik olan kitabxanalar tərəfindən həyata 
keçirilir. 
Elmi-metodik mərkəz statusuna malik olan kitabxanalar kitabşünaslığa, 
biblioqrafiyaya və informasiyaya dair metodik materiallar nəşr edir, kitabxanaçılıq 
nəzəriyyəsi və təcrübəsində mütərəqqi iş üsullarını ümumiləşdirib tətbiq edir, kadrların 
ixtisasının artırılmasını təmin edir. 
Kitabxanaların kadr təminatında müvafiq peşə-ixtisas təhsili olan şəxslərə üstünlük 
verilir. Müstəsna hallarda müvafiq peşə-ixtisas təhsili olmayan, ancaq yüksək təcrübəyə 
və kitabxanada çoxillik iş stajına malik olan mütəxəssislər də kitabxanada işləyə 
bilərlər. 
 
Maddə 27. Kitabxanaların maliyyələşdirilməsi 
 
Dövlət kitabxanaları və büdcədən maliyyələşdirilən təşkilatların tabeçiliyində olan 
kitabxanalar dövlət büdcəsi vəsaitləri, hüquqi və fiziki şəxslərin könüllü ayırmaları və 
qanunvericilikdə qadağan olunmayan digər mənbələr hesabına maliyyələşdirilir; 
Dövlət kitabxanaları maliyyələşdirilərkən büdcədən kitab fondlarının 
komplektləşdirilməsinə yönəldilən vəsait ayrıca maddədə göstərilməli və bu vəsait 
müntəzəm olaraq artırılmalıdır. Ayrılmış vəsait kitabxanaların sərəncamında qalır və 
onların nizamnamə fəaliyyətini həyata keçirmək üçün istifadə edilir. 
İdarə, müəssisə və təşkilatların, habelə ictimai birliklərin kitabxanaları təsisçilərinin 
vəsaitləri hesabına maliyyələşdirilir. 
 
Maddə 28. Dövlət kitabxanalarının büdcədənkənar vəsaitləri 
  
Dövlət kitabxanalarının işinin genişləndirilməsi, maddi-texniki bazasının 
möhkəmləndirilməsi və əməyin stimullaşdırılması məqsədilə nizamnamələrində 
göstərilən qaydada təsərrüfat fəaliyyəti və pullu xidmət əsasında büdcədənkənar fondlar 
formalaşdırılır. 
Dövlət kitabxanalarında pullu xidmət yalnız əlavə etmək şərti tələb edən və 
müvafiq icra hakimiyyəti orqanı tərəfindən müəyyənləşdirilən xüsusi xidmət növlərinə 
aid edilir. 
 
Maddə 29. Kitabxanaların inkişaf fondu 
 
Kitabxanaların maddi-texniki bazasını möhkəmləndirmək məqsədilə dövlət və 
qeyri-dövlət inkişaf fondları təsis edilə bilər. Bu fondlar təsisçilərin payları, hüquq və 
fiziki şəxslərin könüllü ayırmaları, qanunvericilikdə müəyyən olunmuş qaydada 
keçirilən lotereya və digər məqsədli kommersiya tədbirlərindən daxil olan vəsaitlər 
hesabına yaradılır. 
 
Maddə 30. Kitabxanaların maddi-texniki təchizatı 
Kitabxanalar kitab fondunun saxlanması və oxuculara xidmət etmək üçün xüsusi 
layihə ilə tikilmiş binalarla kitabxana işini avtomatlaşdırmaq üçün zəruri vasitələrlə 
təmin edilməlidirlər. 
 
Maddə 31. Kitabxanaların əmlakı və təsərrüfat fəaliyyəti 
 
Kitabxana onun mülkiyyətində olan və ya idarəçiliyinə verilmiş əmlakdan 
Azərbaycan Respublikasının qanunvericiliyinə uyğun olaraq istifadə edir. 
Xidmət fəaliyyətini genişləndirmək məqsədilə dövlət kitabxanalarına torpaq 
sahələri və əlavə binalar ayrıla bilər. 
Kitabxanalar qanunvericilikdə müəyyən olunmuş qaydada nizamnamələrinə uyğun 
olaraq təsərrüfat fəalliyəti ilə məşğul ola bilərlər. Bu fəaliyyətdən əldə edilən vəsait 
bütövlükdə kitabxananın sərəncamında qalır. 
 
Maddə 32. Kitabxana işçilərinin sosial müdafiəsi 
 
Dövlət kitabxana işçilərinin sosial müdafiəsinə təminat verir. 
 
Kitabxana işçilərinin əmək haqları elm və təhsil sahələri işçilərinin əmək 
haqlarından aşağı olmamalıdır. 
Kitabxanaların statusu, spesifik xüsusiyyətləri nəzərə alınmaqla işçilərə əmək 
haqqından əlavə digər ödənişlər tətbiq edilə bilər. 
Müvafiq icra hakimiyyəti orqanları, müəssisə, idarə və təşkilatlar öz tabeçiliyində 
olan kitabxanaların işçilərinə əlavə kompensasiyalar müəyyən edə bilərlər. 
Kitabxana işçiləri öz peşə sosial hüquqlarını təmin etmək məqsədilə 
qanunvericilikdə müəyyən olunmuş qaydada ictimai birliklər yarada bilərlər. 
 
VI FƏSİL 
 
YEKUN MÜDDƏALARI 
  
Maddə 33. Kitabxana işi sahəsində beynəlxalq əməkdaşlıq 
Kitabxana işi sahəsində beynəlxalq əməkdaşlıq Azərbaycan Respublikasının 
tərəfdar çıxdığı dövlətlərarası müqavilələr əsasında həyata keçirilir. 
Kitabxanalar və kitabxana işi sahəsində ictimai birliklər beynəlxalq kitabxana 
təşkilatları, xarici ölkələrin kitabxanaları və kitabxana işi sahəsində ictimai birliklər ilə 
əməkdaşlıq əldə edə bilərlər. 
 
Maddə 34. Bu Qanunun pozulmasına görə məsuliyyət 
 
Bu Qanunun pozulmasında təqsirli olan hüquqi və fiziki şəxslər Azərbaycan 
Respublikasının qanunvericiliyinə uyğun olaraq məsuliyyət daşıyırlar. 
 
 
Heydər Əliyev  
Azərbaycan Respublikasının Prezidenti 
 
Bakı şəhəri, 29 dekabr 1998-ci il 
