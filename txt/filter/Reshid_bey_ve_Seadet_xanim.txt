 
  
 
                                                              
 
 
 
                        
 
 
 
 
 
 
 
 
                   İsmayıl bəy Qutqaşınlının eyni adlı hekayəsi əsasında 
    lirik-dramatik pyes 
 
 
   
                                   
 
 
 
 
 
 
 
 
    
 
 
 
                                      İ Ş T İ R A K Ç I L A R : 
 
                         RƏŞİD BƏY           - gənc, yaraşıqlı ,igid bir oğlan. 
                         SƏADƏT XANIM    –gənc və gözəl bir qız. 
                          ƏZİZ                  -  Rəşid bəyin dostu. 
                         ŞAMAH               - Səadət xanımın dayəsi. 
                                                      
 
     **  **  ** 
 
 
     Yaşıllığa, gül-çiçəyə bürünmüş, ucu-bucağı gö- 
  rünməyən gözəl bir bağ.   Sağ tərəfdə taxtadan 
  düzəldilmiş söhbət köşkü.   Sol tərəfdə bağban 
  koması. 
 
 
               **  **  ** 
 
 
Səadət və Şamah gəzişə-gəzişə köşkə yaxınlaşır. 
Səadət pəjmürdə halda köks ötürərək skamyaya çökür. Şamah da yanpörtü halda onun 
yanından oturur. 
 
ŞAMAH         -     Özün adlı-sanlı bir bəyin yeganə qızı olasan, on səkkiz yaşın ola, 
gözəllikdə mələklər səninlə bəhsə girə, di gəl, həmişə bikef gəzəsən, 
      3 
bu dünyada heç nədən zövq ala  bilməyəsən... Heç başa düşə bilmirəm səni. 
SƏADƏT         -  Eh, Şamah, Şamah... Qəlbin məsudluğu üçün bunlar o qədər də 
vacib şərtlər deyil. 
ŞAMAH        -  Bilirəm... Etiraf etmək istəməsən də, qəlbin sevgi həsrətilə alovlanır. 
Sevgisiz həyat bədbəxtlik, qəm-qüssə deməkdir. 
SƏADƏT       - (Xəfifcə gülümsəyir.) Nəhayət ki... anladın.  
ŞAMAH          -  (O da  gülümsünür.)    Tələsmə. Eşitmişəm lap bu yaxınlarda 
 sərvəti, nəcabətilə məşhur   olan Əsgərağa sənə elçi göndərəcək . 
          Nə istəyirsən, eşidən-bilən elə indidən bu    izdivaca həsəd aparır.    
SƏADƏT        -  Ah, əziz dayəm Şamah...Məsələ də elə bundadır də. Güman edirsən 
 ki, belə bir evlilik məni  xoşbəxt edəcək?.. Mən onun xasiyyətinə  bələd 
 deyiləm.  Bəlkə o heç məni sevmir. Ah, belə bir uşağa ərə getməkdənsə daim 
 anamın və sənin yanında qalmağı mən nə qədər xoş bir səadət hesab 
 edərdim... 
Əsgərağanın ata-anası öz oğullarını evləndirmək istəyirlər, lakin fikirləşmirlər 
ki,  bu işdə iki şəxsin bədbəxtliyinə səbəb olurlar. Biri öz oğulları, biri də 
gələcək gəlinləri... Bəli, əzizim, kədərimin, qəmimin əsas səbəbi əslində 
budur. 
ŞAMAH          -  (Təəcüblə.)  Nədi, sən Kazım xanın oğlundan imtina etmək 
 istəyirsən? Bu günlərdə onlar elçilərini  göndərəcəklər. O tərəf, bu tərəf  
 bu toya təmtəraqla hazırlaşır... Sən nə etmək istədiyini  heç başa 
 düşürsənmi?.    
SƏADƏT         - Bilmirəm, bilmirəm... Lap başımı itirmişəm... 
 
Elə bu an bağın dərinliklərindən ecazkar bir oxuma səsi eşidiılır. Kimsə sanki çox 
yanıqlı səslə uzaqlarda 
qalmış sevgilisinə qəlbinin fəryadlarını çatdırmaq istəyir. 
 
Allah, yenə bu səs?.. Bu yanıqlı oxuma?.. Dəli oluram bu avazdan, bu 
 sözlərdən.  Kimdir, kimdir axı belə hüzn dolu səslə oxuyan?.. Nə oldu, Şamah, 
bir şey öyrənə bilmədinmi?  
ŞAMAH           - Bağın  hər  yerinə  getdim,  ən uzaq   künclərinə uşaq göndərdim ,  
 möcüzədi, bir kimsəyə rast gəlmədik. Elə bil bağ sehrlənib, hərdən beləcə                    
 oxuyur öz-özünə. 
SƏADƏT          - Təzə bağbanlardan soruşaydın. Bəlkə onlar görüblər bağda kimisə.    
 
      4 
ŞAMAH           - Axı kim ürək edib keçə bilər bu bağa?  Bir də... bir şeyə şübhəli 
 qalmışam, elə o təzə  bağbanlar gələndən başladı bu oxuma. Ancaq inana 
 bilmirəm ki, o qoca ilə yanındakı  köməkçi oğlan oxuya bilsin belə. 
 SƏADƏT         - Get, get yenə də uzaqdan xəlvəti bax onlara. 
 
Şamah gedir. Oxuma səsi davam edir.  
Səadət heyranlıqla, məftunluqla dinləyir. Sonra öz-özünə pıçıldayır: “İlahi, bu 
sehrkar səs bütün ruhumu yerindən oynadır, məni başqa bir aləmə, yeni bir dünyaya 
haraylayır.”   
Səhnə qaranlıqlaşır. 
 
 
                                        **    **    ** 
                                                                                 
Səhnənin solundan bağban koması işıqlanır.  
Əziz oturub.  
Yaşlı adam qiyafəsindəki Rəşid  var-gəl edərək danışır. 
 
RƏŞID              -  On gün olur, düz on gün... Bu lənətə gəlmiş qoca paltarında, biğ-
 saqqalda, bu iyrənc daxmada bağban rolu oynayıram. Nə var-nə var, bəlkə 
 hərdən o mələksimanı görə bildim, bir məqam tapıb qəlbimi ona açdım. Di gəl 
 onu görən kimi əl-qolum bağlanır,  dilim-ağzım tutulur. Bu gedişlə biz düz bir 
 il də keçsə heç nə edə bilməyəcəyik. Sərsəm- sərsəm mahnı oxumaqdan 
 başqa...  Ah, müsəlmançılığın bu adəti olmayaydı da... Sevgililər belə toy 
 gününə qədər bir-birinin üzünü görə bilməz... Eh səni... 
ƏZIZ               - Sevimli dostum, səndən ötrü lap dünyanın o başına da getməyə 
 hazıram, lakin evdən-eşikdən olub gəlib günlərlə burda lövbər salmağımız heç 
 ürəyimcə deyil. Birincisi, ona görə ki,  Səadətin anası Tutu xanım qızını var-
 dövləti başından aşan Kazım xanın oğluna vermək niyyətilə sənin elçilərini 
 geri qaytardı. Baxmayaraq ki, onların evində həmişə sənin barəndə yaxşı rəy  
 dolaşıb. Tutu xanımın sərvəti və rütbəni sənin alicənablığından üstün tutması 
 atanın təhqirinə səbəb oldu və sənə bir daha bu qızın adını çəkməyi qadağan 
 etdilər. Sən isə gizlincə qaçıb gəldin bura, məni də özünə yoldaş etdin.  
RƏŞID              - Mənim vəfalı dostum Əziz...  Yadındadı, bir neçə ay öncə 
quldurların əlindən xilas etdiyimiz Mərdan adında oğlan? Onlarda qonaq 
qaldığımız gecə? Mərdanın anasının, bacısının,  ən əsas da arvadının bizə 
göstərdiyi hörmət, mehribanlıq? Nədənsə son günlər tez-tez yadıma düşür  
       
5 
 Mərdanla arvadının bir-birlərinə bəslədikləri qayğı, nəzakət, səmimiyyət... Və 
özümün nə qədər  yalqız, tək olduğumu hiss edirəm, qeyri-iradi halda qəm-
qüssəyə qapılıram... 
ƏZİZ                 -Hə, qısası, sənə evlənmək lazımdı, səni ürəkdən sevən, nazını 
 çəkən, qayğına qalan həyat yoldaşı lazımdı.  
RƏŞID              - Hə, düz tapmısan.Elə bir yoldaş ki, Mərdanın arvadı kimi yorğun 
və dalğın hallarımda,  təhlükəli zamanlarda mənə təsəlli versin.    
ƏZIZ        - Bəli, bu fikir çoxdandı mənim də başımda dolaşır, sənə evlənmək 
 lazımdı...Gözəl bir əmiqızın var, uşaqlıqdan  ata-anası tərəfindən sənə deyikli 
 olduğunu söyləyirlər. Sənə görə neçə-neçə elçini geri qaytarıblar. 
RƏŞID              -Ah Əziz... mən o gözəl əmiqızımı təxti-səltənətdən məhrum etmək 
 istəmirəm. Bir də ki, kim bilir, bəlkə gələcəkdə o, məni heç sevməyəcək.  Bu 
 deyikli məsələsi də müsəlmançılığın heç məni açan işi deyil. 
ƏZIZ                 -Yaxşı, bunu bildik, anladıq. Bəs qonşu bəyin  qızına nə deyirsən? 
 Yaxşıca sərvəti də var, gözəlliyi də öz yerində. Ata-ananın da yeganə  övladı. 
 Qızın da çoxdandı səndə gözü var. 
RƏŞID            - Bax, bu daha pis... Yeganə övlad şərt kəsib ki, mən gərək ata-
 anamı, rəiyyətimi atıb onların evində yaşamağı qəbul edəm. İndi sən özün de, 
 mən tanımadığım, bilmədiyim bir  qızdan ötrü candan əziz atamı, gözəl 
 yurdumu, vəfalı rəiyyətimi atıb qonşu bəyə xidmət edə bilərəmmi? 
ƏZİZ               - Deməli Səadət xanımdan başqa adamın qalmır?.. 
RƏŞID              -  Bilmirəm,  bəlkə də bu bir alının yazısıdır, tale qismətidir. Mən 
 onu görən kimi hiss etdim ki, qəlbimdə həmişə surətini yaşatdığım qız məhz 
 budur. Gözəlliyi, rəhmdilliliyi,  hamıya xeyirxahlıq etməyə çalışdığını eşidincə 
 fikrim daha da qətiləşdi. 
 Səadət yoxsulların və dilənçilərin pənahıdır. Təsəvvür et ki, həftədə bir gün 
 o malikanəsinin qapılarını açır, ətrafdakı dilənçiləri qəbul  edir, onlarla hal-
 əhval tutur, ehtiyaclarını ödəyir, dərdi olanlara şəfqət, təsəlli verir. Mən də ilk 
 dəfə onu yaxından görmək üçün dilənçi paltarı geyib getməmişdimmi?  
 Ancaq onun gözlərində elə bir nur parlayırdı ki,  sanki gözlərim qamaşır, heç 
 nə görə bilmirdim. Ürəyim şiddətlə döyünür , özümü itirərək yıxılmamaq 
 üçüngüclə dayanırdım ayaq üstə. O mənə deyəndə ki, möhtərəm 
 qoca,məndən nə xahiş edirsiniz, inan, dilimi tərpədib bir söz deyə bilmədim. 
 ƏZİZ            -  Ah, əziz dostum, sən əməlli-başlı vurulmusan ki...  Allah sənə yar 
 olsun, indi bəs nə  etmək fikrindəsən? 
       
 
6 
RƏŞID               -  Bilmirəm... bilmirəm. Ürəyim məni nəyəsə arxayın edir. Bax 
 onun üzüyü... içəriyə adı da yazılıb. Bağdan tapmışam. Bu təsadüfün özündə 
 nəsə bir sirr var. Hər necə olsa da onun qəlbini fəth etməyə, sevgisini 
 qazanmağa çalışacağam. 
ƏZİZ               -  Belə qocaman bir bağban rolu oynamaqlamı? 
RƏŞID              -  Nə üşün qoca bağban rolu ilə? Niyə, mənim başqa  silahım 
 yoxmu?.. 
 
Rəşid oxumağa başlayır.  Bu əvvəlki şəkildə eşitdiyimiz mahnıdır. Rəçidin bütün 
sevgisi, iztirabı, həsrəti  bu mahnıdan süzülüb axır. 
Aralıda Şamah görünür. Diqqətlə mahnı oxuyan “qoca bağbanı” izləyir. Sonra qaçıb 
gedir. 
 
    
                   **  **  ** 
 
Yenə bağın sağ tərəfindəki söhbət köşkü. Səadət və Şamah  yaxınlaşırlar. Səadət çox 
şən əhvaldadır. Əlində gül dəstəsi sanki rəqs edirmiş kimi danışa-danışa gəzişir. 
Şamah bir qədər qayğılı tərzdə onu dinləyir.  
 
SƏADƏT         -  Sevimli Şamah, sənə çox-çox minnətdaram ki, bu gün məni şəhər 
 meydanındakı gənclərin at çapmaq, qılınc-tüfəng oynatmaq, ox atmaq 
 yarışına apardın. 
  Meydanda bayram paltarı geyib gözəl atlar minmiş cavanlar bir-bir gəlib keçir. 
 Meydanın bir tərəfində qoca kişilər, bir tərəfində üzləri ağ rübəndli qadınlar 
 oturub. Bu zaman... o da qəşəng bir atın belində meydana daxil olur.  Onun 
 qızıl yəhər və üzəngisinin, əlvan paltarının parıltısı az qala günəşin işığna 
 üstün gəlirdi. Göstərdiyi igidliklər, məharətli oyunlar hamını heyrətə gətirir, 
 gurultulu alqışlar qoparırdı. 
ŞAMAH          -  Sən elə bil sərxoş olmusan... 
SƏADƏT        -  Ah, əzizim Şamah... Dəfələrlə mən onun barəsində xoş təriflər  
 eşitmişdim. Eşitmişdim ki, o, “mənəm-mənəm” deyən igidlərə qalib gəlməyi, 
 bütün zəiflərə, ehtiyacı olanlara kömək etməyi sevir. Hətta alicənab kübar 
 tərbiyəsi, qəhrəmanlıq dastanları oxuması, gözəl səsi barəsində də 
 eşitmişdim. Lakin ilk dəfə idi ki, görürdüm özünü. Buna baxmayaraq məndə 
 elə bir təsəvvür vardı ki, sanki  çoxdan, lap uşaqlıqdan tanıyırdım onu. Çox 
 mehriban, əziz, yaxın bir insan kimi... Ah, sevimli Şamah, mən çox istərdim 
 ki, o gözəllikdə, o qoçaqlıqda bir qardaşım, yaxud bir sevgilim olsun. Ancaq 
 təəsslər ki, bu daha heç zaman mümkün olmayacaq. 
      7 
 Anam onun elçilərini geri qaytardı, Rəşid bəy qürurunu sindirib artıq heç vaxt 
 mənə meyl etməz. 
ŞAMAH              -  Belə fikirləri at başından, unutma ki, sabah Kazım xanın elçiləri 
 gəlir. Sənin taleyin  həll olunur. Bir daha xam xəyallara qapılma. 
SƏADƏT            -  Ah, əhvalım yenə pozuldu. Bütün xoş əhvalım alt-üst oldu, yenə 
 kədərlər qara buludlar     kimi  aldı üstümü. Mən nə edəcəyəm, nə edəcəyəm? 
 Əziz Şamah, sən denən mənə,  sevmədiyim, yaxından tanımadığım, yalnız 
 var-dövlətilə seçilən bir adamla ömrümü necə başa vuracağam?.. Necə, necə? 
 De necə?.. 
 
Şamah susur.  
Elə bu an yenə bağın dərinliklərindən  o sehrli oxuma səsi eşidilir. 
 
 Oh, yenə bu ecazkar səs?.. Kimdir, kimdir axı belə qüssə dolu üzüntüylə 
 oxuyan? Doğrudanmı, sən bir şey öyrənə bilmədin? Anam deyir, bağ 
 sehrlənib, müqəddəs bir dərviş gətirəcək, bağı paka çıxaracaq. O 
 vaxtacan mənə bura gəlməyi qadağan edib. Ancaq mən burda üzüyümü 
 itirmişəm. Onu axtarıb tapmaq bəhanəsilə bir təhər qaçıb gəlirəm. Üzük isə 
 tapılmır. Əvəzində bu səs, bu oxuma... İnan Şamah, bu səsdə qəlbimi 
 yerindən oynadan nəsə var. Bu səs elə-belə səs deyil. Bu səs sanki göylərdən 
 gəlir, ilahi bir səsdir, taleyimin səsidir. Niyə susursan, Şamah? 
ŞAMAH          - Xanım, bağışla məni. Keçən dəfə gördüyümü sənə söyləmədim. 
 Mahnı oxuyan bizim təzə bağban imiş. 
SƏADƏT        - Qocası, yoxsa yanındakı cavan oğlan? 
ŞAMAH          - Qocanın  özü. 
SƏADƏT         - Nə danışırsan? Bu yaşda da elə səs, elə ürək?  Heç inanılası deyil. 
 Bəs nə üçün bunu  məndən gizlədirdin? 
ŞAMAH         - Fikirləşdim ki, birdən bağbana acığın tutar, onu qovarsan. Düzdü, 
 onların burdan getmələrini istəmirəm.  
SƏADƏT     - Bilirəm niyə. Bağbanın köməkçisi deyəsən xoşuna gəlir. Bir-iki dəfə 
 şirin-şirin söhbət  edəndə görmüşəm sizi. 
 
Şamah bir söz demədən susur. Üzünü  gizlətməyə  çalışır. 
 
 Görürsən, ürək seçən necə əzizdir. Qorxma, qovdurmaram onları. Gözəl  
      8 
oxuyur deyə bülbülü qəfəsə salırlar, açıb buraxmırlar.  Get çağır gəlsinlər 
bura. Bilmək istəyirəm, görəsən o qocanin dərdi nədir ki, elə yanıqlı oxuyur. 
Bəlkə nəyəsə ehtiyacı var, bir kömək lazımdı ona. 
 
Şamah gedir. 
 
 (Öz-özünə.)  Yox, mən yanılmamışam. Ürəyim məni  aldatmayıb. Bu elə-belə 
 oxumaq deyil. Bu səsdə, bu sözlərdə  nəsə bir sirr var. Nə, nə ola bilər? Nə 
 ola bilər görəsən? 
 
Şamah bağban və   bağbanın köməkçisilə  qayıdıb gəlir. “Bağban” baxışlarını Səadətin 
üzündən çəkmədən heyranlıqla, təlaşla   uzun-uzadı baxır. Səadət də baxışlarını onun 
üzündən ayıra bilmir. 
 
SƏADƏT            - Möhtərəm qoca, sizi sevimli məşğuliyyətinizdən ayırdığım üçün,  
 narahat etdiyim  üçün  məni bağışlayın. Qeyri-adi bir yanğı ilə oxumağınıza 
 laqeyd qala bilmədim. Nədir dərdiniz? Bəlkə mənim sizə bir köməyim dəydi... 
RƏŞID              - Ey zavallıların ümidi, pənahı, mənim elə bir dərdim var ki, heç bir 
 dil onu izhar  etməyə və bir kimsə ona əlac qılmağa qadir deyil. 
SƏADƏT         - Sizin dərdinizin davası mənim qüdrətim xaricində olmasa, mən onu 
 sizdən əsirgəmərəm. Əgər sizin cəsur bir dilavərə ehtiyacıniz varsa, o zaman 
 bütün  zavallıların yavəri Rəşid bəyə  müraciət etməyinizi məsləhət 
 bilərdim. Onun ləyaqət  və cəsarətinə heç bir şey çatmaz. Mən onu dünən 
 özüm gördüm... 
RƏŞID            - (Bir neçə an duruxub qalır, sonra birdən qondarma paltarını, bığ-saqqalını bir 
 tərəfə   ataraq Səadətin qarşısında dizi üstə düşür.)   Sizin bəhs etdiyiniz xoşbəxt 
 Rəşid mənəm. Sizi görmək və dinləmək məqsədilə paltarımı dəyişib bağınızda 
 bağbanlıq edən mənəm. Ah və naləni bir cadugər təranəsi edərək dərdli-dərdli 
 oxuyan da mənəm. Nəhayət, sizi candan artıq sevən və sizə pərəstiş edən də 
 mənəm. Mənim xoşbəxtliyim və taleyim sizin əlinizdədir. Mən yalnız bağda 
 itirdiyiniz  bu üzüyə sahib olduğum  üçün yaşayıram. Ah Səadət, mənim 
 sevgimi rədd etməyin, mənə nifrət etməyin, məndən etinanızı əsirgəməyin... 
 Bu üzüyü də məndən... ayırmayın. Siz onu mənim əlimdən alsanız o zaman 
 mənim əllərim rəqibim Əcgərağanın qanına boyanacaqdır. O halda Kazım xan 
 oğlunun intiqamını almaq üçün bütün  qoşununu atamın kiçik məmləkətinə 
 yeridəcək. Atam isə mənim sizə bəslədiyim eşqin yolunda öz mülkünü, məni 
 və bütün yavərlərini itirəcəkdir. Indi, Səadət, mənə bir cavab verin, taleyimin  
       
9 
 müqəddəratını həll edin. 
 
Səadət özünü itirmiş halda yıxılmamaq üçün sanki havadan yapışır. Bir müddət özünə 
gələ bilmir. Sonra astadan pıçıldayır. 
 
SƏADƏT              - (Sanki öz-özünə.) İlahi... Bu röyadırmı mən görürəm... Oyatma 
 məni bu röyadan...   Həyatda doğrudan da möcüzə olurmuş... İlahi, 
 uzaqlaşdırma məni bu möcüzədən... 
RƏŞID                - Nə üçün susub qalırsınız? Dediklərimə rəğmən bir söz 
 söyləməyəcəksiniz? 
SƏADƏT           - Rəşid bəy... mən də səni çoxdan... çoxdan sevirəm... (Qollarını 
uzadıb onun boynundan  qucaqlayır.) 
  
Sevgililər böyük bir mutluluq, məsudluq içində bir-birini bərk-bərk qucaqlayaraq 
yerindəcə fırlanırlar. 
 
 
RƏŞID          - Əzizim...Sevgilim...   Bizim izdivacımıza razı deyillər... Ancaq biz 
 taleyimizin  hökmü ilə uzaq və sakit bir məmləkətə çəkilməliyik. Heç nəyə 
 məhəl qoymadan evlənməliyik. Bu dünyaya biz bir-birimiz üçün gəlmişik. 
 Görürsənmi, əzizim, nə çətinliklə tapışdıq. Daha ayrılmağa, bir-birimizi  
 itirməyə haqqımız yoxdur. Ulu yaradan buna görə bizi bağışlamaz...  
SƏADƏT       - Mən səni sevirəm, sevirəm, Rəşid bəy. Səninlə dünyanın harasına 
 desən getməyə  hazıram.  Mən səninəm, əzizim. Üzüyüm də qalsın səndə. 
 Lakin namusumun,  şərəfimin ləkələnməməsi üçün, səni Allaha and verirəm, 
 tez burdan çıx get,   şəhərdə qal və məndən xəbər gözlə. 
RƏŞID        - Gözləyəcəyəm. Gecə-gündüz, hər dəqiqə, hər an səndən xəbər 
gözləyəcəyəm.   Allah  amanında. (Əzizlə aralanıb gedir.) 
 
Səadət skamyaya çöküb qalır. Gözlənilməz, qəfil hadisədən özünü itirmiş Şamah o üzə-
bu üzə gəzişərək nə isə demək istəyir, ancaq bilmir sözü necə başlasın. 
 
ŞAMAH           - Ah Səadət... sən nə etdin? Heç bilirsənmi nə etdin? Ata-ananın 
 razılığı olmadan,  onların  xeyir-dualarını gözləmədən naməlum bir şəxsə 
 könül verdin.  Indi de görüm, ananın söz verdiyi oğlana  biz nə cavab    
                                   
      10 
 verəcəyik? Sabah elçilər gəlir...  
SƏADƏT          - Əzizim Şamah, mənim bu qədər şiddətlə çırpınan könlümü sən də 
 bir yandan  həyəcana gətirmə. Mən Rəşidi ayaqlarıma döşənmiş görəndə 
 ondan məhəbbətimi  əsirgəyə bilərdimmi? Onun həssaslığı, gözəlliyi və 
 cəsarətinin şöhrəti aləmə o qədər yayılıb ki, onu iki dəfə görməklə könlümdə 
 bəslədiyim məhəbbəti gizlədə bilmədim. Mehriban Şamahım! Mənə yazığın 
 gəlsin. Onu sevdiyimi söylədiyim üçün məni dərdə salma. Əksinə, aşıb-daşan 
 sevgimin müqabilində onunla soyuq davrandığıma, ürəyimi tamam 
 açmamaqda məni günahlandır, danla.  Ah... mənim həqiqi duyğularımı ona 
 izhar edəcək bir qüdrətə malik sözlər varmı?.. 
ŞAMAH       - Sən göylərdə uçursan, Səadət, en aşağı. Təsəvvür elə, anan bu 
 əhvalatı eşidəndə nə hala  düşəcək?  Hələ bunu ona necə söyləyəcəksən? 
SƏADƏT      - Mənim sevimli dayəm, məni yerdən sən götürəcəksən. Hər şeyi ətraflı 
 surətdə  bir  məktuba yazacağam. O məktubu anama oxuyacaqsan, mənim 
 yerimə yalvarıb-yaxacaqsan, vəziyyəti başa salacaqsan. Razı gətirəcəksən 
 anamı. Mütləq razı gətirəcəksən anamı. Və sonra da oturub fikirləşəcəksiniz, 
 görək elçilərə nə demək olar, onları necə yola salmaq olar. Inan, ürəyim 
 deyir,  anam başa düşəcək mənim hərəkətimi və çətinliklə də olsa mənimlə 
 razılaşacaq o, mütləq razılaşacaq.   Yoxsa... həmişəlik itirməli olacaq yeganə 
 qızını... 
 
Şamah köks ötürüb susur.  
Səhnə qaranlıqlaşır.   
 
 
                                              **    **    ** 
 
                                                                                                                                                                                                                   
Rəşid bağban komasında yır-yığış edir. 
 
ƏZIZ        - Ağa, mən sənin sadiq nökərinəm, hər tapşırığını yerinə yetirən 
 yoldaşınam, dostunam.   Odur ki, cəsarət edib deyirəm, sənin ondan 
 ayrılmağın məsləhətdir. Yoxsa özünə və  sevgilinə tükənməz əzablar, kiçik 
 məmləkətimizə böyük bəla, atana dərin kədər bəxş etmiş olacaqsan. Atan  bu 
 işə razılıq verməyib, sənə xeyir-dua verməyib. Bu bəlalı bir sevdadır. Uzaq ol 
 bu sevdadan.  
RƏŞID          - Yox, sevimli Əziz! Mən onu elə bir duyğu ilə, ehtirasla sevirəm ki,  
      11 
 uzaqlaşmağı ağlıma  belə gətirə bilmirəm. Onun xəyalı daim mənim gözümün 
 önündədir. Iş o dərəcəyə çatıb ki, ondan başqa heç bir şey görmürəm. Bizim 
 evlənməyimizə heç bir maneə yoxdur, çünki hər bir çətinlik  bizim sevgimizi 
 daha da artıracaq, cəsarətimizi iki qat çoxaldacaq və susuzluqdan yanan 
 çiçəklər sulandıqda canlandığı kimi o da yeni qüvvə, yeni təravət alacaq.   
 Atam üşün, məmləkətimiz üçün də heç bir təhlükə görmürəm. Əgər Kazımxan 
 qarşımıza bir düşmən kimi  çıxsa,  o zaman mən öz igidlərimizdən başqa məni 
 ürəkdən sevən qonşularımızdan da böyük bir dəstə toplaram. Bütün Dağıstan 
 ellərini dolaşıb hökmran xanlardan kömək istərəm. Ondan sonra əldə qılınc, 
 ürəkdə sevgi  və intiqam atəşi öz qoşunumla rəqibimin qarşısına çıxaram. Bir 
 neçə çarpışmadan sonra sən məni  igid atlılarımla bir yerdə onun Ərəş 
 sarayında görərsən... O ki qaldı atamın xeyir-duasına... nə tez unutdun, rədd 
 cavabı ilə qayıtsa da atam Səadətdən ötrü elçi göndərməmişdimi? Bu elə onun 
 razılığı demək deyilmi? 
 Ah, sevimli Əziz! Səadət və mən... bir-birimiz üçün gəlmişik bu dünyaya... 
 Bizim taleyimiz bir-birinə o qədər möhkəm tellərlə bağlanıb ki, heç bir qüvvə 
 onu qıra bilməz, dağıda bilməz... 
ƏZIZ         - Hər halda çətin olacaq işlər... 
RƏŞID      - Nigaran olma... Mən daha burda qala bilmərəm. Gedim müəyyən 
 hazırlıq işləri  görüm. Sən hələki burda qal. Səadətin dayəsilə əlaqə saxla. 
 Sabah axşam    qaranlıqlaşandan sonra özümü yetirəcəyəm bura. 
 Razılaşdıqmı? 
ƏZIZ        -Razılaşdıq... razılaşdıq...                  
 
Səhnə  qaranlıqlaşır. 
 
 
                                    **    **     ** 
 
Bağban koması. Axşam çağıdır. 
Əziz və Şamah. 
 
ŞAMAH          - Oh, Səadət xanım  boynuma elə bir ağır yük qoymuşdu ki, heç 
 bilmirdim nə edim,   necə edim. Vəziyyəti Tutu xanıma başa salmaq, onu 
 razılığa gətirmək o qədər də asan deyildi.  Ertədən də bacısı onun yanına 
 gələrək elçilərin şəhərə daxil olduğunu demiş, gətirdikləri hədiyyələr, cehiz   
       
                                      12 
 əşyaları barədə danışmışdı, xanımda tamamilə başqa bir əhval yaratmışdı. 
 Qadın sevincindən heç  bilmirdi nə etsin. Zarafat deyil, çox dəbdəbəli, 
 təmtəraqlı bir elçilikdi bu. Başda Əsgərağanın əmisi olmaqla  təkcə elə iki yüz 
 qiymətli libas  geymiş atlı gəlirdi. 
ƏZIZ          - Xırda-xuruş  nəsə almağa bazara getmişdim. Onda mən də gördüm bu 
 dəstəni. Bütün dükancılar  səs-küyə tərəf qaçırdı. Dəstənin başında iki nəfər 
 gözəl geyinmiş atlı,  yedəklərində qar kimi düm ağ cilovlu bəzəkli bir at gəlin 
 üçün aparılırdı. Hər iki tərəfdən piyada həbəşi gəlirdi. Arxada  zurna-balaban 
 çalınır, bir dəstə pəhləvan mil oynada-oynada gedirdi. Bunlardan sonra at 
 boyda  iki qatıra qoşulmuş, qızıl-gümüşlə bəzədilmiş bir təxt-rəvan gəlirdi. 
ŞAMAH        - Hələ çalğıçılar, xanəndələr, rəqs edən mütrüblər, çəngilər, üzləri 
 rübəndlə qapanmış  yengələr...  
 Səadətin məktubundan tamam sarsılmışTutu  xanım çıxılmaz vəziyyətə 
 düşmüşdü. Yazıq bilmirdi nə etsin... Mən iki aşiqin  bir-birinə bəslədiyi 
 məhəbbətdən, onların necə görüşmələrindən,  daim bir  yerdə 
 yaşayacaqlarına and içdiklərindən müfəssəl danışdıqca biçarə qadın  rəng 
 alıb rəng verirdi.  Sonra o, bacısıyla Səadətin otağına getdi. Səadət anasını 
 görüncə özünü onun ayaqlarına döşədi. 
 Qızının çəkdiyi əzab, rənginin solgunluğu, təlaş içində çırpınması Tutu xanımı 
 yola gətirməyə səbəb oldu.  
 Məhəbbət ananın yeganə qızına qarşı oyanmış qəzəbinə, hiddətinə qalib gəldi. 
 Axırda Tutu xanım qızını  bağrına basıb  var qüvvəsilə toyun pozulmasına 
 çalışacağına söz verdi. 
ƏZIZ          - Deyəsən gələnlər bu barədə nəsə eşidiblər. 
ŞAMAH      - Səadətin    xalasından şübhələnirəm . Mən məktubu gətirəndə o, 
 bacısının yanınd  idi.  Səadətin məşhur xana ərə getmək istədiyini deyirdi, 
 bacısını danlıyırdı ki, birdən o başqa fikrə düşə bilər.  
ƏZIZ          -Bu qadın işləri korlaya bilər. 
ŞAMAH     - Səadətin keşiyini artırıb. Əsgər xanın adamlarına da ayıq-sayıq olmağı 
 tapşıpıb. Bir  sözlə, işlər müşkülə düşüb. Tutu xanım qonaqlarından bir günlük 
 möhlət istəyib. 
 Birisi gün məsələ həll edilməlidir. Bu gecə son gecədir. Səhərə qədər 
 yatmayıb gözləyin. Bir fürsət tapıb qaçıb  gələcəyik bura. Rəşid bəy tam hazır 
 olmalıdır. Səadət məktub yazıb qoyacaq. Onlar duyuq düşənəcən,  məktubu 
 oxuyanacan biz burdan çox-çox uzaqlarda olmalıyıq.  (Getdikcə güclənən 
 külək səsinə diqqət kəsilir.) 
      13 
 Hava pozulur. Allah eləyə, gecə yarısından sonra tufan başlaya. Keşikçilər 
 belə havada daha heç nə olmaz deyə yıxılıb yatarlar... Daha  mən qaçım 
 gedim... (Aralanmaq istəyir.) 
ƏZIZ         - Şamah... dayan... 
ŞAMAH     - Nədir?.. (Ayaq saxlayıb mənalı-mənalı baxır.) 
ƏZIZ         - Heç... sonra... sonra... 
 
                                                  
Şamah gedir.  
Səhnə qaranlıqlaşır. 
 
 
                                             **    **    ** 
  
  
 
Hərdən şimşək çaxır. Bərkdən göy guruldayır. Qaranlıqda həyəcənla ulayan külək, 
getdikcə güclənən yağış səsi eşidilir.  
 
Bağban koması. Əziz şam işığında narahat-narahat gəzişir. Tez-tez pəncərədən 
boylanır. Arada ayaq saxlayaraq nəyəsə qulaq kəsilir.  
 
  
ƏZIZ     - Allah, necə narahat gecədir... Yağış get-gedə şiddətlənir, külək də 
 səngimək bilmir.  Əsil tufandı. Şamah düz deyir, belə havada keşikçilər 
arxayınlaşıb başlarını atıb  yatmış olacaqlar. Onların evdən çıxmalarına 
yaxşıca şərait yaranacaq. Ancaq... Rəşid gəlib çıxmır. Harda ləngidi görəsən? 
Bu vaxtacan gəlməliydi axı. Bəlkə tufandı deyə heç gəlməyəcək. Səadət də bir 
təhər evdən çıxmış olsa necə olacaq bəs? Bilmirəm... bilmirəm... Lap başımı 
itirmişəm. Gecə keçir. Saat neçə olar görəsən? Belə tufanda da havadan bir 
şey anlamaq olmur. Hər halda gecə yarıdan keçmiş olar.  
Hardasan, ay Rəşid bəy? Bu yağış, bu tufan sənin üçün qopub bəlkə də, bir 
daha çətin ki belə fürsət ələ düşər... 
 
Taqqıltı eşidilir. Iri bir bürüncəyə bürünmüş Rəşid bəy içəri girir. “Off...” deyərək 
bürüncəyi kənara atıb yorğun halda taxta çökür. 
      14 
RƏŞID        - Hə, Əziz, söylə görək, mən gedəndən nə xəbərlər var buralarda? 
ƏZIZ          - Xəbər çoxdur, sonra danışaram. Indi vaxt itirməyək. Bir azdan Səadət 
 Şamahla  burda  olacaq. Səhər açılanacan biz burdan uzaqlaşıb getməliyik.  
 Sən harda qalmışdın bəs?  Nigarançılıqdan heç bilmirdim nə edim... 
RƏŞID       - Eh... Əziz, Əziz, burdan gedəndən o qədər işlər görmüşəm ki. Zarafat 
 deyil, həyatımın  bəlkə də ən nəhəng, ən möhtəşəm hadisəsi ərəfəsindəyəm. 
 Hər şeyi dəqiqliklə ölçüb biçmək, mühüm tədbirlər görmək lazımdır axı. 
ƏZIZ        - Çətin olacaq işlər... 
RƏŞID      - Niyə? 
ƏZIZ         -  (Söz azdıraraq.)  Görmürsən necə yağır? 
RƏŞID       - Əziz, sən məndən nəsə gizlətmək istəyirsən? 
ƏZIZ          - Yox... sadəcə havanı nəzərdə tuturam. 
RƏŞID      -  Bundan da betər tufan olsa mənim üçün qorxulu deyil. Qaldı ki, 
 nəyəsə işarə vurmaq  istəyirsənsə bu barədə də narahat olmağına dəyməz. 
 Bütün tədbirləri görmüşəm.  Atlar hazırdır. Darvaza ağzındakı quraqlıqda 
 gözləyir. Gedəcəyimiz yeri də dəqiqləşdirmişəm. Tikanlı kəndinə. 
ƏZIZ         - Ora niyə? 
RƏŞID      - Təsadüfən Mərdanla rastlaşdım. Mərdan yadındamı? Doğrudan da 
 yaxşılığı unudan  oğlan deyilmiş. Onların kəndi ucqar, dalda bir yerdir. Ev 
 şəraitləri də imkan verir ki,  bir neçə gün orda gizlənək. Sonra gedib əhvalatı 
 atama xəbər verəcəyəm.  
ƏZIZ       - Əgər... əgər... birdən Kazım xan adamlarıyla hücum çəksə, necə olacaq 
 bəs? 
RƏŞID    - O məsələni də fikirləşib həll etmişəm. Sənə dediyim qaydaya ehtiyac 
 qalmır daha.   Heç bir silahlı toplamıram, güllə atılmır, qan tökülmür.  
ƏZIZ      -  Kazım xan da səni bağışlayır eləcə, hə? 
RƏŞID   -  Kazım xanın başqa əlacı qalmayacaq axı. Sənə dedim ki, belə gec 
 gəlməkdə yatıb  qalmamışdım. Bütün məsələləri yoluna qoymmuşam. Indi 
 mən sənə bir sirr açsam,  inanarsanmı? Əsgərağanı gecəynən oğurlayıb  elə 
 etibarlı adamların yanında gizlətmişəm ki, nə qədər axtarsalar da tapa 
 bilməzlər. 
ƏZIZ    -  Əsgərağa bizim nəyimizə lazımdır? 
 
       
      15 
RƏŞID  -  Böyük bir savaşın, qırğının qarşısını almaq üçün bizə Əsgərağa lazımdır. 
 Səni   göndərirəm elşi kimi Kazım xanın yanına. Deyirsən, oğlun girov götürü-
 lüb. Əgər onun sağ-salamat qayıtmasını istəyirsənsə  silahlı adamlarını geri 
 çəkib gedirsən. Yox, əgər bircə nəfərə  qarşı silah qaldırsanız silaha hədəf 
 ikinci  adam Əsgərağa olacaq.  Başa düşdünmü hər şeyi? 
ƏZIZ    - (Arxayınlaşaraq gülümsəyir.)  Afərin, afərin mənim ağam. Doğrudan da 
 hər şeyi yaxşı  götür-qoy etmisən. 
 
Elə bu vaxt hənirti eşidilir. 
Səadətin səsi get-gedə yaxınlaşır. 
 
SƏADƏT    - Ah, əziz dayəm, gör nə yaman günlərə qaldım. Mənim başımda nə 
 bəlalar varmış.  Nə çıxılmaz bir çətinliyə düşdüm. Mən sabah Əsgərağanın 
 elşiləri gətirdiyi cehizi və nişanları  qəbul edib, onun əmisinə qoşulub getməyə 
 məcburam. Yox, yox... Rəşid bəyə vəfasızlıq  göstərməkdənsə,  ona verdiyim 
 sözdən dönməkdənsə mənə ölüm daha yaxşıdır... 
 
Rəşid  “Ey mənim ruhum!” deyərək lap yaxından eşidilən səsin önünə qaçır və 
qaranlıqda gözdən itir. Və bir neçə an sonra Səadət və Şamah komaya daxil olur.  
 
ŞAMAH     - Yağış bizim üçün yağır, dostlar, vaxt itirmədən yola çıxmaq lazımdır. 
 Belə tufanda  dalımızca düşən də olmaz. 
RƏŞID     - Mənim əziz Səadətim. Taleyin ən dönümlü anı gəlib yetişdi. Gecənin bu 
 çağında,  bu yağışda, tufanda mənimlə yeni bir həyata doğru addımlamağa 
 hazırsanmı? 
SƏADƏT  - Bu nə sözdü, Rəşid? Əgər bilsəydin bura gəlib çıxanacan necə əzablar, 
 zülmlər   aşmışam. 
RƏŞID   - Sənsiz həyatın mənim üçün heç bir mənası yoxdur. Əgər başqa söz 
 desəydin  bu qılıncı gözünün qabağındaca sinəmə sancar, ürəyimin qanıyla 
 ayaqlarını yuyardım. 
 SƏADƏT    - Vaxt itirməyək, Rəşid. Ancaq bir şərtim var, Şamah da bizimlə 
 getməlidir. Daha o   burda qala bilməz. 
ƏZIZ    -  (Sevincək halda Rəşidin yerinə dillənir.)  Əlbəttə, əlbəttə, sabah onu alıb 
 oturacaqlar,   necə qaçdı, hara qaçdı, bəs sən hardaydın. 
RƏŞID      -  Getdik, dostlar. Allah bizə yar olsun. Gecənin qaranlığını, sakitləşmək  
       
16 
 bilməyən  bu tufanı dəf etməyə bizə qüvvə versin İlahi... 
 
 
Çıxırlar.  
Səhnə qaranlıqlaşır. 
 
 
 
        **    **    ** 
 
 
Pərdə önü.  
Rəşid və Səadət. 
 
RƏŞID        -  Ey mənim ruhum...   Sevimli Səadətim. Bir kəlmə sözümlə ana 
 nəvazişindən,  ata qayğısından, ailə qucağından  ayrılaraq gecənin 
 qaranləğında, yağışda, tufanda mənimlə belə ağır, dözülməz yollar aşıb 
 gəldiyini, bütün həyatını mənə etibar etdiyini dərindən duyur və anlayıram. 
SƏADƏT     - Ah, əzizim Rəşid, ata-anamdan söz salma... onların adı gələndə o 
 qədər məyus  oluram ki, az qala huşum başımdan çıxsın. O ki qaldı səninlə 
 çəkdiyim əzab-əziyyətə,  sıxıntılara, bu barədə narahat olma, bilsən, onlar 
 mənim üçün nə qədər xoşdur... Səninlə bir yerdə olmaq bütün çətinlikləri, 
 dərdləri unutdurur,  mənə başqa bir cür sevinc və fərəh verir.  
RƏŞID    - Görək də Əziz nə xəbərlə gəlir. Ümidvaram ki, hər şey qaydasınca 
 olacaq. Tez liklə ata-ananla barışıq da edərik.  
 
Elə bu an Əziz sevincək halda daxil olur. 
  
ƏZIZ   - Mənim ağam, mənim ağam, təbrik edirəm sizi! Görün necə bir cavab 
 gətirmişəm! Baxın görək Kazım xan nə yazıb? (Məktubu uzadır.)   
  
RƏŞID   - (Məktubu açıb oxuyur.) Adına və şəxsiyyətinə sayğılar bəslədiyim Rəşid 
 bəy,  Sizin, Səadət xanımın, hətta öz oğlumun yanında da günahkar  
 
      17 
 olduğumu bildirirəm.  Çünki mən oğlumu özündən iki dəfə yaşlı bir qızla 
 evləndirmək fikrinə düşmüşdüm.  Heç düşünməmişdim ki, həmin qız bir 
 başqasını sevir və həmin başqası tərəfindən sevilir. Öz düşünülməmiş 
 hərəkətimə  görə üzr istəyirəm. Sizinlə barışıram. Göz dikdiyim  yeganə 
 oğlumdan, varisimdən məni məhrum etmək ixtiyarında ikən, onu mənə 
 qaytarmağı təklif etdiyinizə görə Sizə minnətdarlığımı bildirirəm. Kazım xan. 
 (Sevincək halda)    Çox sağ ol, Əziz, belə bir məktub gətirdiyin üçün. Mən 
 inanırdım ki, Kazım xanın cavabı ancaq belə ola bilər. Gedim atamı 
 muştuluqlayım. O bir daha öz xeyir-duasını vermişdi, ancaq bu məsələyə görə 
 çox nigaran idi.  Daha toya başlaya bilərik.  
ŞAMAH       - (Xoş əhvalla daxil olur.) Mən də təbrik edirəm sizi! Bir xeyir xəbər də 
 məndən.  Kazım xan bir məktub da Səadət xanımın ata-anasına göndərib, 
 onlardan da üzr-xaqlıq edib. 
RƏŞID          - Ay Şamah, hardandı  səndə belə gözəl xəbər? 
ŞAMAH        - Şamah bilməyən işə qurd düşər. 
ƏZIZ            - (Süni bir şəkildə məyus görkəm alır.) Bütün qaranlıqlar arxada qaldı, 
hər şey aşkarlandı, aydınlaşdı, yalnız... yalnız... 
RƏŞID         - ( Gülümsəyir.) Yalnız nə, ay Əziz? 
 
Əziz guya utanırmış kimi başını yerə dikir. Şamah da üzünü yana çevirib başını yerə 
dikir.  
                        
                      Hə, niyə susursunuz?  Ay sizi... Narahat olmayın... Toy toya 
 qatışacaq.  Başqa nə cür olabilər ki? Xoşbəxtliyə qovuşmaq  ürəkdən 
 sevənlərin,  həqiqi aşiqlərin əsil  haqqıdır... Getdik. 
 
Öndə Səadətlə Rəşid, arxalarinca Əziz və Şamah  yavaş-yavaş səhnədən gedir. 
      
                                                   SON 
                                                                                    Füzuli  YAVƏR 
                         ser.f.yaver@mail.ru 
 
 
 
