  
 
 
 
 
 
 
 
 
  
 
 
 
 
Şeyxa Suad Əl-Sabah 
 
 
 
MƏNİ GÜNƏŞƏ APAR 
 
 
 
 
 
 
 
 
 
 
 
  
 
                     Kitab Azərbaycan Respublikasının Küveyt dövlətindəki səfirliyinin  
                dəstəyi ilə çap olunur 
                
 
 
Tərcümə edənlər:                                     Bəsti Əlibəyli 
                                                                  Babək Əhmədov 
 
 
 
 
         Kitabda çağdaş ərəb şeirinin görkəmli nümayəndəsi,  Küveyt şairəsi Şeyxa 
Suad Əl-Sabahın müxtəlif illərdə qələmə aldığı şeirlərindən kiçik bir 
güldəstə təqdim olunmuşdur.  
           Şeyxa Suad Əl-Sabah dünya ədəbiyyatında 60-cı illər mərhələsi kimi 
tanınan möhtəşəm bir dövrün yetirməsidir. Bu möhtərəm xanım Küveyt 
poeziyasında  həm yeni bir ənənə başlayaraq onu modern Avropa şeiri ilə 
qovuşdurması, həm də cəsarətli və azad düşüncəsi ilə öz xalqı qarşısında 
böyük xidmətlər göstərmişdir. “Məni günəşə apar” adlı bu kitab şeirləri 
dünyanın bir çox dillərinə tərcümə olunan şairənin Azərbaycan oxucuları ilə 
ilk görüşüdür. 
 
 
 
 
 
  
 
 
      *** 
Qol saatımın içində gizlənib 
zamanla birləşən cənab! 
Bilərziklərim, 
kipriklərim, 
libaslarım, 
dırnaq boyalarımla; 
həm kitablarım, 
sözüm-sovumla 
himləşən cənab! 
Qəhvə qoxusu da dəf edir məni... 
Artıq, getsən yaxşıdır. 
 
 
 
 
 
 
 
 
  
 
 
 
             *** 
Səninlə dözülməzdi, 
sənsiz də dözülməzdi 
                                zaman. 
Amma sənin barmaqlarınla 
son şəklini tamamlar 
                                   zaman. 
 ...                     
Mənim də son şəklimi 
O barmaqlar tamamlar. 
 
 
 
 
 
 
 
 
 
  
 
 
 
 
 
 
 
 
                        Buz üstündə yanğınlar 
 
 
 
 
 
 
 
 
 
 
 
 
 
  
 
 
 
 
 
 
                     1 
Ey bənzərsiz Kəs! 
Sən mənim aynamsan; 
çöhrəmi  
qənirsiz göstərən aynam! 
 
 
 
 
 
 
 
 
 
 
 
  
 
 
 
 
                 2 
Qapqaradı gözlərimdə 
Mejevdəki* buzlaqlar, 
Əsəblərimdə sürüşür sanki 
hamar buz üstə sürüşənlər. 
Qəbul etmək bir yana,  
danışmaq da istəmir mənimlə, 
Mejev tanıyar haqqımı yalnız 
qol-qola girsəm səninlə. 
Ey Mejevin bələdiyyə başçısı! 
Yardım edərsənmi mənə 
öz təsdiqinlə? 
 
Mejev-Fransada  yer adı 
 
 
 
 
  
 
 
 
               3 
                                    
Buzlaq xəritəsini 
 sən apardın özünlə, 
Mənsə yalnız sürüşdüm 
hüznümün buzu üstə. 
Sən Fransız qəhvəsi içdin, 
mən göz yaşlarımı. 
Sən orda özgür, məmnun, 
Mən burda 
sevincdən,  
sevgidən, 
qadınlıqdan məhrum... 
 
 
 
 
 
 
  
 
 
 
 
                     4 
Səsinin ətrinə bürünüb 
 Mejevin küçələri, 
Adına sifariş olunub 
kafelərdə stollar... 
Heyhat, dadı yoxdu sənsiz 
Savo pendirinin. 
Yaddaşıma həkk olunub 
buzdakı ayaq izlərin. 
Qaytar, 
xəritəsini qaytar mənə 
bu şəhərin. 
 
 
 
 
 
 
  
 
 
                              5 
Saat səslənir... 
Hüznümün zəngidir  saatın səsi. 
Başımdan aparır yun papağımı 
Qırmac kimi kəsən Alp küləkləri. 
Və buz öz oduyla yandırır məni... 
Sən damarlarımdan axırsan; 
damar-damar, 
qarış-qarış, 
hücrə-hücrə... 
Saat səslənir... 
Sevgiylə doluyam dişimə qədər. 
Ey buludların kipriklərində 
gizlənən Kəs! 
Yağdır gözəl yağışını, 
susuzluqdan  
cadar-cadardı günlərim. 
 
 
 
  
 
                            6 
Başımdan ayağıma, 
dodağımdan belimədək 
məni mərdlik əbasına bürüyən, 
Ağlı-qaralı günlərimdən 
 eşq qəsidələri yazan Kəs! 
Dərilmək istəyən meyvədi qəlbim.  
Yol gözləyən limantək açığam, 
qoy gəlib keçsin gəmilərin. 
Dodağını dənizlərin duzu 
 parçalayan Kəs! 
Mən bir qadın krallığıyam, 
qarmağını duyğu sahillərimə sanc. 
Pay ver mənə 
 atalıq bərəkətindən. 
Səndən başqa evim, 
 qəbiləm, 
səndən başqa 
 vətənim yoxdur. 
 
 
  
 
 
               7. 
 
Yenə coşur eşq dənizim, 
bütün sədlər yıxılır, 
Ağaclarım qopur kökündən, 
nitqim, 
yaddaşım yox olur. 
 
Milad yolkasıtək alışıram 
Mejevin buzları üstə, 
səsim səsinlə qovuşanadək, 
köküm torpağına batanadək... 
Qışqırıram, 
qanına qarışanadək... 
 
 
 
 
 
 
  
 
 
 
                                
               8 
Ey Adəmdən bəri 
gözlədiyim atlı! 
Qəlbim, 
 fikrim, 
hissim 
sənin həyəcanınla döyünür. 
En atından, ey atlı! 
Gəl, 
 məni dəlilik anlarımdan 
və  şeirlərimdən qurtar!.. 
 
 
 
 
 
 
 
  
 
 
         9 
Neyləyim, 
yasəmən ağacıtək 
qanıma hopan mirasınla neyləyim?! 
Çarpayımı xoruz kimi dimdikləyən 
səsinlə, 
otağımın hər yerində izi qalan 
zövqünlə neyləyim? 
Birgə baxdığımız tabloları,   
oxuduğumuz kitabları,  
dünyanın dörd yanından 
 topladığımız suvenirləri, 
Karib sahillərindən yığdığımız  
balıqqulaqlarını neyləyim? 
Mənə qoyub getdiyin  
bu ağır yüklə neyləyim? 
Çox çalışdım səndən 
 və xatirəndən xilas olmağa,  
amma tariximi satırmış kimi, 
 hisslərimi  
  
 
hörüklərimi 
 satırmış kimi utandım... 
 
 
 
 
                                10 
Hara gedim indi?! 
Axı, dünyanın xəritəsi səndə qaldı. 
Hansı kafeyə baş vurum? 
Axı, qəhvə ətri səninlə getdi. 
Hansı dildə danışım?- 
Özünlə apardın dilimin açarını... 
Ayın o biri üzünə göndərmək istədim səni,  
amma onun şüalarıyla geri döndün 
 və pəncərəmdə əks olundu rəsmin... 
Istədim sənə nazlanmağı, 
 şıltaqlığı, 
 marka yığmağı, 
hər gün 
 bir qadına vurulmağı öyrədən  
  
 
anana göndərim səni, 
Heyhat, 
 o da baratımı xoşluqla 
 mənə geri göndərdi! 
 
 
 
 
 
 
                              Məni bağışla.  
 
 
 
 
 
 
 
 
 
 
  
 
 
                      1 
Bağışla məni, sevgilim! 
Acı peşimanlıq didir qəlbimi; 
Sənsiz yaşanan ömrə təəssüf,  
hədər keçən günə, ilə, 
fəslə təəssüf. 
Kipriklərimi çəpər etmədim,  
qoynumda gizlətmədim,  
qayğına qalmadım sənin,  
təəssüf... 
 
                                   2 
Təəssüf, sevgilim! 
Rəngsiz, dadsız gəncliyimdən, 
Gün kimi yaşanmayan günlərimdən, 
mənasız həyat tarixçəmdən 
təəssüf. 
Nə oxuya bildim taleyimizi 
ovcundakı cizgilərdən, 
na də anlayıb-duydum şücaətini... 
  
 
Gülləri açmayan bağçamdan təəssüf, 
Yağmursuz səmamdan təəssüf... 
 
 
                      3 
Bağışla məni, sevgilim, 
yüzillik hicrana görə. 
Ağacları ağaclıqdan, 
bənövşələri bənövşəlikdən çıxaran 
 və şeir tarixini dəyişən 
bir qəsidə yazmaq fikri  
çıxmır başımdan... 
 
                      4  
 Bağışla məni, sevgilim! 
"Konkord" təyyarəsində 
tək-tənha uçuşa, 
sənsiz gəzdiyim şəhərlərə, 
dolaşdığım küçələrə, 
sənsiz islandığım yağışa görə. 
Bağışla, 
  
 
kitabxanalara təkcə baş vurduğuma, 
kimsəsiz otellərdə 
 gecələdiyimə 
və dörd divar arasında 
sənsiz ağladığıma görə...  
Bağışla! 
Səndən əvvəl çəkdiyim  
yetimçiliyə görə 
məni bağışla... 
 
 
                      5 
Bağışla məni, sevgilim! 
Sənə əks olan fikirlərimə, 
paltarımın zövqünü oxşamayan 
tikişlərinə görə bağışla. 
Əlçatmaz xəyallara; 
sənə doğulmazdan öncə yazdığım,  
ünvansız məktublara, 
göy qurşağı kimi 
anamın bətninə nəqş etdiyim, 
  
 
fəqət, sənə yetişməyən arzuma, 
Ay gölündən səninçün tutduğum 
 və qarşımda ölən balıqlara görə  
 bağışla... 
 
 
 
 
                      Yaddaş işğalı 
 
 
 
 
 
 
 
 
 
 
 
 
  
 
 
 
              1                           
Qəlbimlə deyil,  
xatirəmlə bağlıdır müşkülüm. 
Mən  razı olmadan,  
istəmədən,  
yüz ildir 
 işğal etdiyin xatirəmlə... 
 
 
 
        2                           
Yüz ildir 
yaşayırsan xatirəmdə 
 şəxsi mənzilin kimi; 
yataq və yastıqlar da, 
 şkaflar və   
buz dolabı da 
ixtiyarında. 
Uzanır, 
  
 
 mürgüləyir,  
paltarını dəyişirsən istəyəndə, 
ya da qəhvə dəmləyirsən 
keyfin istəyəndə... 
 
 
                         3 
Yüz ildir yosun kimi  
xatirəmi sarmısan, 
Qopmaq istəyirəm səndən, 
qopmursan. 
Yükünü qabqarır, 
 bilet alıram, 
üstümə atırsan. 
Yaxalaya bilmir 
polis də səni; 
 özüm yaxalanıram 
sonda... 
 
 
                 4                  
  
 
Yüz ildir səndən başqa 
 heç kim gəlmir yadıma, 
Bircə tarix bilmirəm 
sənin tarixindən başqa. 
Anlayışım yox 
coğrafiyadan da, 
sənin ovuclarından başqa. 
Bir ibtidai insanam, 
yazı-pozu bilməzəm, 
köynəyimə yazdığın 
“sevgi” sözündən başqa... 
 
 
                 5                         
Yüz ildir can atıram 
təbaşirlə çəkdiyin dairədən çıxmağa... 
Yüz ildir əlləşirəm 
qadın haqqımı tanıtmağa... 
Mülkiyyətə tapınan 
bir qəbilə oğlusan 
amma sən də, 
  
 
Dalğalanır yenə də 
qırmızı bayrağın 
yaddaşımın qülləsində... 
 
 
                            6 
Ey yaddaş torpağımı 
zəbt eləyən Kəs! 
Bircə gün azadlıq ver mənə, 
bircə gün əl götür amirliyindən. 
Hər yer sənin hökmünə tabe; 
adını daşıyır bütün küçələr, 
üzümə bağlıdı parklar, 
pənah apardığım kafelər... 
Dükanlar bir şey satmaz, 
sənin əmrin olmadan... 
Çıx mənim torpağımdan, 
 bu məhbusən ölmədən... 
 
 
                   7                 
  
 
  Doqquz aylıq körpə kimi 
 bətnimdə gəzdirirəm səni. 
Necə azad olum yükdən? 
Necə kəsim göbək bağını?  
Yun kələfi kimi 
 sarmısan canımı, 
Qarlı, tufanlı yollara 
 necə tullayım səni?! 
Deməli, qismət budur,  
ilk beşiyim kimi 
 doğmalıyam səni... 
 
 
                             8 
Dostum! 
Artıq Berlin divarları uçuldu, 
əski dünyanın qalaları yıxıldı. 
300 illik işğaldan sonra 
 ağdərililərdən azad oldu 
Cənubi Afrika da. 
Ey mənim ağdərilim! 
  
 
Bəs sən niyə çıxmırsan 
(minalar basdırırsan, 
atəşlər yağdırırsan) 
özgənin yaddaşından???  
 
 
                     9                      
Qırmızı dənizdəki 
 qayalara yapışan 
 mərcan kimisən, 
Yaddaşımdan  
necə qoparım səni, 
bilmirsən?... 
 
 
                        10 
Ey yaddaşımın əbədi icarədarı! 
Hansı otelə istəyirsən get, 
hesabını mən ödərəm. 
İstədiyin kafeyə gir, 
 hesabını mən ödərəm. 
  
 
İstədiyin qadınla evlən, 
mehr pulunu mən ödərəm! 
Sən, sadəcə, get... 
 
 
 
 
 
 
 
 
 
 
 
 
 
 
 
 
 
 
  
 
               Məni günəşə apar 
 
 
 
 
           1 
Düzünü söylə mənə! 
Sənə dəlicəsinə vurulan 
bir qadını sevdinmi 
məndən öncə? 
 
 
                2 
Söylə mənə! 
Sevən qadın  
necə çevrilir bəyaz gülə? 
Söylə mənə! 
Kölgəylə əsli arasında, 
gözlə sürmə arasında 
necə olur oxşarlıq? 
Söylə mənə! 
  
 
Necə etsin ki, qadın 
tən olsun aşiqinə?... 
 
 
 
 
                           3 
Elə dillə danış ki, mənimlə, 
o dili eşitməsin 
heç bir qadın. 
Bir sevgi adasına apar ki, məni, 
kimsə yaşamasın orda 
məndən başqa. 
O sözlərin yanına apar ki, məni, 
şerin sərhəddindən ötədə olsun. 
Mənə  "sevgimin əzəlisən" söylə ! 
Mənə "əhd-peymanımın ilkisən" söylə! 
Qulaqlarıma sevgi cövhəri damızdır, 
Gözlərimə ay çilə! 
 
 
  
 
                         4 
Ey canımın içində 
çiçəkləyən Gül, 
Uşaq kimi qəribə, 
dalğa kimi şiddətli, 
qumtək yumşaqsan. 
Mənim xiffətimi 
dərd eləmə özünə, 
sadəcə, adımı çək 
gündüz-gecə. 
Əfv elə, 
 dözə bilmirəm səssizliyə... 
 
 
                          5 
Sevgilim, tərk etmə məni! 
Xurma ağacıtək səbrimi içərəm. 
Kölgə əslindən ayrılmaz,  
Mən elə Sənəm... 
 
 
  
 
 
                           Səsinin ətri 
 
 
 
                            1 
Öz məhvərində fırlanır hər şey; 
kafelər də,  
sözlər və xatirələr də... 
Qadın izzətimi oxşayır sözlərin,  
boynuma dolanır xatirələrin. 
Otağıma qaçıram 
səsinin  bihuşdar ətrindən... 
 
 
                              2 
Ey dünyamın  fatehi! 
Balaca bir bölgə də 
mənə saxla 
səltənətindən uzaqda... 
Bayrağın dalğalanmayan 
  
 
bir qala da 
mənə ayır... 
 
 
                     3 
Həm çaxmaq, 
 həm qov olan Kəs! 
Məni gil  kimi yoğur, 
Sonra  
qızıl-gümüş təpəciyitək, 
badam və manqotək 
rəsmimi çək. 
Və məni 
 öz surətində çək, 
möhürünü bas... 
Çünki qəbul etmirəm 
 bunsuz  heç bir rəsmi... 
 
 
 
                   Səni sevəcəyəm həmişə  
  
 
 
 
 
                1                     
Eyiblərinə baxmadan 
sevirəm səni... 
Qollarına atılıram 
unudaraq özümü, 
unudaraq hər şeyi... 
 
 
                      2 
Səfehlik etdiyimi bilsəm də, 
Sadədil olduğumu anlasam da, 
Ən dayaz suda 
boğulacağımı duysam da, 
sevirəm səni. 
Bu sevgiyə görə 
bağışla məni... 
 
 
  
 
                        3 
 
Sən bulud təbiətli, 
şimşək, ildırım misallısan. 
Bunu bilsəm də, 
sevirəm səni... 
Bir fəsli-qışla evlənmişəm mən, 
nə irəliyə yol var, 
nə də geriyə... 
Sahilsiz, sərhədsiz dəniz kimisən, 
nə başlanğıcın görünür,  
nə də ki sonun... 
Amma sevirəm səni 
və əminəm özümə; 
istənilən havada  
 bir krallıq quracağam... 
 
 
 
 
                 4 
  
 
Səni çox sevirəm... 
Bilsəm də ki, umduğum 
göy qübbəsinə toxunmaq qədər 
əlçatmaz...  
Yenə sevirəm səni, 
 sevəcəyəm həmişə; 
ağlımı itirənə kimi, 
buxarlanana kimi, 
ruhum ruhuna qovuşana kimi. 
Sevəcəyəm sonsuza kimi... 
 
 
 
                          5 
Sərhədsiz, 
 qədərsiz, 
şərtsiz sevirəm səni. 
Bilsəm də ki, 
 bütün hədləri keçmişəm, 
taxt-tacımı bada vermişəm, 
yenə sevirəm səni. 
  
 
Gözləsə də  
məni hansı əzablar, 
qarşılıqsız, 
öhdəliksiz  sevirəm... 
 
 
 
                         6 
Səni çox sevirəm... 
Necə də istərdim 
bu sevgidən vaz keçəm. 
Amma 
 bütün qadınlar gücsüz bunda; 
Aşiq olanda 
təpəylə zirvəni, 
misrayla kitabı seçməz. 
Günahı savabdan, 
Peyğəmbəri 
 sələmçidən ayırmaz... 
Səni çox sevirəm, 
Görəsən, doğrudanmı  
  
 
özümə qəsd edirəm ? 
 
 
 
 
                        7 
Ey kiçik diktator! 
Qınamıram səni 
neyləsən də. 
Hisslərimi boğub, 
xəyallarımı puç eləsən də, 
yeri-göyü 
 bir-birinə vursan da, 
güclü olmamısan heç zaman. 
Sənin gücün-qüdrətin  
mənim zəifliyimdədir.  
Böyük olmamısan heç zaman, 
Göylərdə cövlan etməyin 
mənim sevgimin gücündəndir... 
 
 
  
 
                            8 
Ey sevgilim, 
 bağışla günahlarımı! 
Mən sadə bir şıltağam, 
Özüm kimi sadədir 
eşqim-məhəbbətim də. 
Bezib-qışqırsan da, 
gözümün sürməsindən, 
şabalıdı saçımdan 
qurtulmaq istəsən də, 
səni sevəcəyəm həmişə! 
Aramızda qan tökülsə də, 
səni sevəcəyəm həmişə... 
 
 
 
 
 
 
 
 
  
 
 
 
                           Fatimə tutulan gün 
 
 
                            1 
Qadın cinsli qəsidəni də 
sünnət eləyir bu ölkə, 
ailəni qorumaq naminə.  
Doğduğuna görə 
hətta günəşi də asmağa hazır, 
ailə namusunu yumaq naminə. 
Danışıb, düşünərsə, 
aşiq olarsa əgər 
bu ölkə qadının başını kəsər... 
 
 
                     2 
Bu ölkə sevmir 
etiraz eləyən, 
törəyə qarşı duran, 
  
 
haqqını istəyən qadını. 
Bu ölkə sevmir 
karvanın başında gedən qadını... 
 
 
 
 
                             3 
Bu ölkə 
qadınları udub da, 
qızmar günəş altında  
mürgü döyən əjdəhaya bənzəyir. 
Bu vaq-vaqlar ölkəsi, 
yasaqlayır 
fikri-düşüncəni də. 
Erkək dəvə kimi kəsilir 
qadın gəlinlik yatağında. 
Balıqlara üzmək, 
quşlara uçmaq yasaqdı 
 bu ölkədə... 
Qızılgülün açmasına, 
  
 
xoş ətir saçmasına nifrət var 
bu ölkədə... 
Xəyallara hakim 
yalnız işrət və yataqdı 
bu ölkədə... 
 
 
 
                        4 
Bu ölkə göy qübbəsini qapayıb, 
Qadınları mumiyalayıb. 
Torpağa da övrət kimi 
 baxılır burda. 
Səs övrət! 
Fikir övrət! 
Şeir övrət! 
Sevgi övrət! 
Göydə dolunay 
 və 
 mavi zərflər övrət!... 
 
  
 
                       5 
Bu ölkədə  
 bahar da, qış da yasaq, 
Göz də, 
gözdən axan yaş da yasaq. 
Ağlını qaçırıb, 
yaddaşını itirib 
bu ölkə... 
 
 
                     6 
Bu yatmış, tənbəl və qafil şəhərlər  
nə istəyir 
mən yırtıcı quşdan, 
 heyvandan, 
 döyüşçüdən? 
Ağlım istənilirsə, 
heyif, ağlımdan. 
Qadın nə edə bilər  
onun yağışlarında? 
Nə edə bilər 
  
 
 çaylarında? 
Mümkünmü, görəsən, 
 qızıl gül əkmək 
bu qısır ölkənin 
torpaqlarında?.. 
 
 
 
 
                           7 
Qadınından nə istəyir 
 bu ölkə?! 
Onu qaynadıb yemək, 
ya kababtək 
dişinə çəkmək istəyir? 
Bəlkə onun ətini 
 qovurmaq istəyir öz yağında? 
Bu ölkə 
 mumdan gəlin istəyir; 
hər an yatağa hazır, 
həm azyaşlı, həm cahil... 
  
 
Ailəni qoruyan 
bu ənənə, bu adət 
əskilərdə yazılmış 
həmin o on nəsihət*... 
On nəsihət* – İsa peyğəmbərin “İncil”dəki məşhur on nəsihəti nəzərdə tutulur 
 
 
 
 
 
                     8 
Bağışlayın məni, 
özümdən keçməyəcəm! 
Heç zaman  
caynaqlarımdan imtina etməyəcəm! 
Hər zaman  
karvanın önündə gedəcəyəm! 
Daima 
 ölüb- öldürəndən 
 biritək qalacağam!.. 
 
  
 
                       Balıq dənizə qayıdır... 
 
 
                                 1 
Beyrut dəniziylə üzbəüz dayanmışam! 
Gəlmişəm balıqlarla, quşlarla 
yenidən dost olmağa, 
mavi rənglə söhbətə. 
Susuzluq məni 
 əldən salandan sonra, 
Uzaq yollarda  
bihuş olandan sonra... 
Gəlmişəm, 
məni mühasirə eləyən 
qurunun cəngindən çıxmağa... 
 
 
                                  2 
Mənəm!  
Balıq kimi 
Əl-Avzai sahilinə tullanan. 
  
 
Mənəm! 
Hüzn yatağında  
yüz il yatandan sonra 
isti qumun üzərində uyuyan... 
 
                                3 
Mənəm!  
Yaddaş divarlarını uçuran, 
azadlıq kitabını oxumağı öyrədən 
 şəhərə varid olan. 
Mənəm! 
Arzuların sonsuzluğunu, 
Qadınlığın ölçülərini kəşf edən... 
 
 
                              4 
Doğru deyil Beyrutun  
Şərqdə dənizlə, 
 Qərbdə dağlarla sərhədlənməsi. 
Beyrut sonu görünməyən şəhərdir; 
Arzular kimi! 
  
 
Şeir kimi! 
Azadlıq kimi! 
 
 
 
                                5 
Doğru deyil Beyrutun 
 Aralıq dənizinə  
bir qəsidə olması. 
Doğru deyil bu təşbih, 
Beyrut şeirdi  
          başdan-başa!.. 
 
 
                    6 
Beyrut 
 gözümə sürmə çəkdi, 
tənimə ətir vurdu, 
camal verdi. 
Və 30 il açılmayan  
qızıl qolbaq taxdı qoluma... 
  
 
 
                         7 
Beyrut 
 qızılgül əkdi saçıma, 
30 ildi şeh damır 
o gülün ləçəyindən... 
                         8 
Beyrut  
mənə şeir açarı, 
ziya çırağı verdi; 
30 ildir o çıraq 
otağıma nur saçır... 
 
 
                        9 
60-cı illərdə 
bir səhra xurmasıydım, 
yağış arzulu, 
bir papatya gülüydüm, 
dibçək arzulu. 
Həm 
  
 
 azadlıq yağışında yudu, 
Həm  
mənə dibçək oldu Beyrut... 
 
 
 
 
                              10 
Aylı ölkəyə gəlişimdən 
 bir il sonra  
şeir yazmağa başladım 
ay dəftərinə... 
Zəhlədə sərçələrin,  
Şuveyr təpələrində sənubərin, 
Sınnin dağında buzun, 
Feyruzun səsindəsə  
dənizin dilini öyrəndim... 
 
 
 
                         11 
  
 
Aleyh şəhərində, 
üzüm meynələri,  
gilas ağacları,  
oleandr çiçəkləri arasında 
dünyaya gətirdim Mübarəkimi, 
şerimin ən gözəl qəsidəsini... 
Mənə qürur verən 
iki şəhadətnamə aldım Livandan; 
Həyat şəhadətnaməsi! 
Ana şəhadətnaməsi! 
 
 
 
                       12 
Əl-Yarzədəki evimizdə 
ağaclarla dostluq etməyi, 
həzin yağış səsində yuyunmağı, 
gecə böcəklərinin simfoniyasından  
zövq almağı öyrəndim... 
 
 
  
 
                         13 
Müharibə  
qalib gələ bilmədi Livana! 
Livanın parıltısına! 
Livanın uğuruna! 
Arzularını boğa bilmədi, 
İddialı qanadlarını kəsə bilmədi. 
Müharibə Livanın 
nə gözəl kişnərtisini durdurdu, 
nə ərz çiçəyinin 
 qürurunu sındırdı, 
nə də 
gözəl mahnılarını susdurdu... 
 
 
                           14 
Müharibə nə Cübranın, 
İlyas Əbu Şəbəkənin, 
nə də 
 Əl-Axtal Əs-Sağırın 
səsini boğa bilmədi... 
  
 
Müharibə, sadəcə, 
xarabazar yaratdı, 
fənərləri söndürdü. 
Lakin söndürə bilmədi 
 nə Saydunun,  
nə də Surun işığını,  
Əngəlləyə bilmədi 
Qadmusanın  
dəniz səfərini... 
 
 
 
                                   15 
17 il keçir 
 Beyrut alovlarından... 
Lakin  
nə qədər dağılsa da, 
odlara qalansa da, 
öz küllüyü içindən 
daha əzəmətlə boy verir. 
17 illik  alov dilləri altdan 
  
 
qızıl külçəsitək parıltı verir... 
 
 
 
 
 
 
 
 
 
 
 
 
 
 
 
 
 
 
 
                             Minqat gözəllik  
  
 
 
 
                          1 
Ey əlahəzrət kral! 
Sən Asiyalı qızların  
uzun, qara saçlarını sevirsən. 
Onlar da 
sənə ərməğan kimi 
kürəklərinə gecə pərdəsi çəkmişlər 
və saçlarını kəsməkdən vaz keçmişlər... 
 
                         2 
Ey eşqin atında dördnala çapan! 
Sən Asiyalı qızların 
 yanmış əsmər rəngini sevirsən, 
Onlar da sənin qarşına 
 günəşdə yuyunub çıxırlar... 
 
 
                          3 
Sən mənim təbii çöhrəmi 
  
 
 sevdiyin üçün 
ekvator yağışlarıyla yuyur 
qadınlar üzlərini. 
Gözləri parlasın deyə 
qızılgül suyunda çimirlər. 
Mənim səhər zanbağına bənzər çöhrəmi 
 sevdiyin üçün 
Tanrı bir gözəllik qatdı 
Sinqapur çöhrəsinə... 
 
 
                 4 
Məni sevdiyin üçün 
dünya daha da böyüdü, 
səma daha da genişləndi, 
dəniz daha da maviləndi, 
sərçələr daha azad oldu. 
İlham aldım bu sevgidən, 
mən də 
 min qat gözəlləşdim... 
  
  
 
                                    Səs evi 
 
                                     1 
Yorğanımla örtürəm  
ay kimi gözəl səsini, 
Bayram axşamı uşaq  
hədiyyəsini qucaqladığı kimi... 
 
                                     2 
 
Bülbül səsinə, 
yay fəslinə 
və  
İsveçrə meşələrinə 
bənzəyir səsin, 
Quru odun kimi, 
yanar köz kimi, 
və 
şam kimidir səsin... 
 
 
  
 
 
                                 3 
Soyuq gecələrdə geydiyim 
yun şal kimidir  səsin... 
Səsin çətirdir... 
Buluddur... 
 Şeir divanıdır... 
Səsin baş qoyduğum çiyindir... 
Səsin uyuduğum evimdir... 
 
 
 
 
 
 
 
 
 
 
 
                         Boz rəngin simfoniyası 
  
 
 
 
 
 
                           1 
Ey dostlarım! 
Sevgi şeirlərimdən 
 bir parça oxumaq istərdim 
bu gecə sizlərə. 
Elə parça ki, 
bütün yaşlardan, 
millətlərdən 
 və rənglərdən olan qadınlar 
bihuş olur o sözlərdən... 
Bu qum krallığından 
oğurlayıb bir anlığa sizləri 
yaşıllıqlar ölkəsinə aparmaq istərdim... 
Ey dostlarım! 
Qəlblərdəki musiqidən 
 bir parça oxumaq istərdim 
bu gecə sizlərə, 
  
 
indi ərəbin qəlbi 
döyünməkdən qalsa da... 
 
 
                          2 
Ey dostlarım! 
Deyin, necə biganə qalım, 
əjdəha dişlərində 
çabalayan Vətənə? 
Bu mənəvi iflasın, 
bu milli məyusluğun, 
quraqlığın, 
 səfalətin 
 üstündən necə adlayım?.. 
 
 
                       3 
Ey dostlarım! 
Sizləri şeir əyyamına 
 aparmaq istəyirəm, 
Bu vəhşiyə dönən dünya 
  
 
şeiri-sözü udsa da... 
Ey dostlarım! 
Deyin görüm; 
Azadlıq nəğməsi oxumaq olarmı 
dərin, zülmət quyuda? 
Qızılgül bitərmi zülm ağacında? 
Şair şeir deyə bilərmi 
Söz şişə taxılanda?! 
 
                           4 
Ey dostlarım! 
Deyin görüm; 
Fəqir cəsədindən buğda, 
dar ağacında qızılgül bitərmi? 
Ölüm həlqəsində 
 qırmızı çiçəklər açarmı? 
Qətl-edam tarixindən 
 şeir-qəsidə çıxarmı? 
Mədən yaddaşından 
su damlası axarmı?.. 
 
  
 
 
                            5 
Çin düyüsü kimi 
bir-birinə bənzəyir 
qatillərin üz cizgisi. 
Ölən ölənə ağlayır, 
kəllə ağı deyir başqa kəlləyə... 
Hətta ayaqqabı da 
tək atılmır 
yırtılanda... 
Amma  
bir şey bilməyir kimsə 
Həllacın qəbri barəsində. 
Çünki 
qətllərin yarısı adsızdır 
dünya fikir tarixində... 
 
 
 
 
 
  
 
 
 Beyrut: nifaq almasına dönən qızılgül... 
 
 
                            1 
Beyrut! 
Ey mənim şerimin şah qəsidəsi! 
Ey dəniz qızılgülü! 
Ey arzular adası! 
Ey qumlar,  
balıqqulaqları 
və buludlar üstünə 
 yazılan gözəl ömrüm! 
Ey göyərçinlər daşıyan 
 eşq məktublarım! 
Ey Ravşada, Əl-Yarzada, 
 ağ yelkənli gəmilərdə 
dalğalanan uzun saçım! 
Ey qırmızı küçədə  
azmış uşağa bənzəyən sevincim!... 
 
  
 
 
                               2 
Küveytdən gəlirəm... 
İstidə mürgü döyən  
yorğun xurma ağacı kimi... 
Məni çörəkləyən, 
 öz südüylə bəsləyən döşə gəlirəm. 
Mənə savad verən ocağa 
baş əyməyə gəlirəm. 
Məni günəşə aparan dənizə 
 təşəkkürə gəlirəm... 
 
                         3 
Beyrutda  
gözlərimin rəngini, 
 boyumun ölçüsünü, 
ötələrdə qalan gəncliyimi 
 və xatirələrimi axtarıram... 
İlk məktublarımı,  
ünsiyyətimi, 
vədlərimi, 
  
 
qəbiləm qəbul etməyən 
 eşq qəsidələrimi axtarıram... 
 
 
 
                            4 
Beyruta gəlirəm... 
Dostum Dənizlə görüşə... 
Dostum Şeirlə görüşə... 
Beyrutsuz 
 nə gözəl  bir şeir  
 oxumağım gəlir, 
nə də hekayə... 
Beyrutsuz 
 gözümdə həyat sönür, 
rəngi itir hər şeyin,  
dünya zülmətə dönür... 
 
 
                               5 
Beyrutda,  
  
 
otağımda unutduğum əşyaları, 
xiffətini çəkdiyim şeir kitablarını, 
sentyabr yağışlarını, 
 çətirimi, 
  və  
çantamda gizlədiyim 
 sevgi məktublarını axtarıram... 
Görən, kim qaytaracaq mənə 
o əlçatmaz uşaqlığı? 
Kim qaytaracaq o əsrarlı yaddaşı?.. 
 
 
 
                            6 
Beyruta gəlirəm... 
Sevgimi və dostlarımı, 
Mərruşda paxla yeməyini, 
bulvarda qəhvə satanları 
və  
kəklikotu piroqunu axtarmağa... 
Beyruta gəlirəm, 
  
 
öz sevimli qəzetimi oxumağa... 
 
 
 
                                7 
Beyrut, ey iki parlaq göz! 
Ey dəniz mirvarisi! 
Ey azadlıq meydanında kişnəyən dayça! 
Ey ləçəklərini və ətrini itirib 
nifaq almasına dönən qızılgül!!! 
 
 
 
                                     8 
Beyruta gəlirəm... 
Gəncliyimdə cızma-qara elədiyim 
 şeir dəftərimi axtarmağa... 
Duyğu-düşüncə bir yana, 
kağız-qələmi də  
müsadirə eləyən bir ölkədə  
şeir dəftəri axtarıram... 
  
 
Sözə, 
Şeirə, 
Sevgiyə qadağa qoyulan,  
Oruc-namazı yasaqlayan 
bir ölkədə 
nə zamansa dediyim 
sözləri axtarıram!!!... 
 
 
                                    9 
Beyrutda sevgi azadlığını, 
öz azadlığımı axtarıram... 
Beyrut kimi şeirə layiq  
ikinci bir şəhər yox. 
Beyrut kimi sevişməyə 
ikinci bir şəhər yox. 
Beyrut kimi mənə bənzəyən 
 ikinci bir şəhər yox!... 
 
 
                10          
  
 
                
Şutura və Zahladakı günlər  
gözəldən gözəl idi... 
Piyalələrin cingiltisi susmasa, 
aşiqlərin gözləri yumulmasa, 
şeirlər də sübhədək susmurdu... 
Hanı o günlər indi? 
Kaş, bir sərçə olaydım, 
 hər an  
Şama uça bilən bir sərçə... 
 
 
                                11 
Bir dəfə ağlımı başdan alan, 
bir dəfə məni 
qadınlıq taxtına çıxaran 
Beyruta gəlirəm. 
Amma nə Beyrut 
o kişilik əyyamının beyrutudu, 
nə də qadın 
əzəlki qadın... 
  
 
Beyruta gəlirəm, 
Bircə günlüyə keçmişi qaytarmağa, 
Azadlığımla 
görüşüb-qucaqlaşmağa... 
 
 
 
            12                     
Bu gün 
içimdəki həyəcandan, 
milli ağrılardan, 
yalançı sülhlərdən qaçaraq  
sənə gəlirəm, Beyrut!.. 
Cəhalətdən, 
parçalanıb dağılmaqdan, 
alver qafasından, 
 zülmət zəkasından qaçaraq 
sənə gəlirəm!.. 
 
 
                           13 
  
 
Sənə gəlirəm, Beyrut! 
Tarixini yandıran, 
öz ərəb törəsini, 
dini-islamı unudan 
şəhərlərdən qaçaraq. 
Minalanmış sahələrin üzəriylə, 
bir sevdalı nəzəriylə 
sənə gəlirəm... 
 
 
                14                   
 
Cənubi Livana gəlirəm... 
Torpağın limon, zeytun, 
 həm də şərəf-izzət 
 və qəhrəmanlar 
yetişdirən vaxtı. 
Gəlirəm, 
Atları, 
Qılıncları  
və  
  
 
Mübarizləri öpməyə. 
Cənubi Livana gəlirəm, 
Gəlirəm içimdəki bu sualla üz-üzə: 
Yalnız cənubdamı başlanıb, 
cənubdamı bitəcək mübarizə?.. 
 
 
 
 
 
 
 
 
 
 
 
 
 
 
 
 
  
 
                   Torpağın simfoniyası 
 
                
Davam edir o torpağın  
əzəmətli simfoniyası... 
Davam edir 
taleyin zərbələri kimi. 
Davam edir 
Beytulləhmdəki, 
Qəzzadakı, 
Əl-Nasıradakı kimi... 
Davam edir 
Rolet masasını 
 üstümüzə aşıran, 
ayaqlarımızı yerdən  
qəfil üzən zərbələr... 
 
 
                 1         
       
Bir andaca süpürüb atdı 
  
 
 bütün liderlərin adını. 
Möhürləyib bağladı 
siyasət yuvalarını. 
Nə əmiri, nə də ağası var 
bizim şerimizin, 
Onun əmiri daşdandı- deyib 
istefa əmri verdi 
 öndə gedən şairlərə... 
 
 
                     2 
Davam edir 
o torpağın simfoniyası... 
Davam edir 
kilsə zəngləri kimi, 
şeir musiqisi kimi... 
Üstümüzə şimşək çaxıb, 
yağış yağdırır, 
Bütün yazarların kitabını yandırır, 
Bütün natiqlərin dişlərini çıxararaq 
Saqra tullayır... 
  
 
 
 
 
 
 
                 *** 
O bütlərin uşaqlarıycün 
xalçalar döşəyin, qızılgüllər səpin, 
Gül-çiçəklə basdırın onları... 
Bir şüşə ev idi İsrail, 
artıq sındı o şüşə... 
 
 
                      3 
Xəbərlər üstümüzə 
 kəpənək kimi uçur. 
Xəbər dalınca xəbər, 
daş dalınca daş yağır... 
Kirpiklərimiz üstündə 
 buğda, papatya və qızılgüllər... 
Günəşi torbada gizləyir, 
  
 
ildırımları ovlayır, 
Ad və Səmudun mirasına 
üsyan edir 
yeni gələn nəsillər... 
 
               *** 
Budur, ciyərparalarımız 
İbranilik zamanını qətl edir, 
Yəhudi əfsanələrini 
və on nəsihəti 
 oda atırlar... 
 
 
 
                    4 
Nə gözəldir bu yağış! 
Torpaq danışanda, 
Ağac yeriyəndə nə gözəldir... 
Budur qalxır küçələrdən 
ot kimi, 
Qızlar çöl nanəsi kimi, 
  
 
Oğlanlar ay kimi. 
Nə gözəldir!.. 
 
 
 
 
             *** 
Budur, 
 səf-səf düzülərək 
tarla sərçəsi kimi, 
ölümə gedir onlar. 
Amma çoxu çadırına 
 əl-ayaqsız qayıdır... 
Bağlamayın, 
sübhədək açıq saxlayın qapıları, 
o səflərin arasında 
 İsa, Əli, Ömər qayıdır... 
 
 
              5               
 
  
 
Dirəniş göstərin, 
 ey gözəl əllər! 
İnanmayın uydurma yalanlara! 
Azad olmayıb Fələstindən 
 bir qarış torpaq... 
 Bizi azad edəcək yalnız 
sizin peyğəmbəranə əllər!... 
 
 
