 
 
 
 
 
 
 
 
 
Qorxulu Əhvalatlar silsiləsindən 
“10 IL ZİRZƏMİDƏ” 
Fərhad MƏMMƏDOV 
Proloq 
Xronoloji ardıcıllıq: 
2011- Isveçrəli alim Henri Makramın “Blue Brain” adlı layihəsi iflasa uğrayır. 
Təkcə bir insan beyninin kompyuterdə simulyasıyası üçün 16 min prossesor belə 
kifayət etmədiyindən, layihənin maaliyələşdirilməsinə xitam verilir. 
2015- Heyvanların klonlaşdırılmasını və nəsli kəsilmiş bitki növlərinin gen 
mühəndisliyini Birləşmiş Millətlər Təşkilatı və WWF fondu dəstəkləyir və üzv 
dövlətləri qanunvericiliklərində müvafiq dəyişikliklər aparmağa çağırır.  
2017- NASA və Mərkəzi Kəşfiyyat İdarəsinin gizli əlbirliyi ilə məxfi idarənin 
depozitində saxlanılan saç telindən alınmış genlə Eynşteynin iyirmidən artıq klonu 
yaradılır. Klonların hamısı 2019-ilin aprel ayında naməlum səbəblərdən həlak olur. 
Sonralar müəyyən olunur ki, Albert Eynşteyn – orjinal Eynşteyn-  iki yaşında ağır 
iltihab keçirib. Gendə həmin məlumat qaldığından heç bir klon həmin keçid 
dövrünü adlaya bilməyib. 
2018 – Gizli əməliyyat haqqında xəbərin BiBiSi kanalında yayımlanması dünyada 
ajataj doğurur. Bir neçə gündən sonra, BMT-nin Baş Assambleyasının növbədən 
kənar iclası çağrılır. Hitler, Stalin kimi təhlükəli tarixi şəxslərin klonlaşdırılmasını 
əngəlləmək üçün üzv dövlətlər yekdilliklə insan klonlaşdırılmasının qadağan 
olunması haqqında qətnaməni qəbul edirlər. 
2022- Venera planetində daimi enerji mənbəyi aşkar edilir. 
2023 – Planetdə dəhşətli dərəcədə yüksək təzyiqin olmasını nəzərə alaraq müvafiq 
texnoloqiyaların və köçürmə infrastrukturun hazırlanması üzrə dünya ölkələri 
ümumilikdə 150 milyard dollar pul ayırırlar. Fonda nəzarət etmək üçün tam yeni 
institut yaratmaq əvəzinə NASA-nın baş hərfini dəyişməklə GASA (nationalın 
əvəzinə global) –nı təsis edirlər. Mərkəzi qərargah əvvəlki kimi ABŞ-da qalır. 
2027- Yeni aşkar edilmiş enerji resursu “triumfat” əsasında ilk daimi hərəkət 
mühərriki yaradılır 
2035- İnsanları on-iyirmi il cavanlaşdıran gövdə hüceyrələrinin tətbiqatına 
beynəlxalq qadağa qoyulur. 
2037- Dünya Alyansının əsası qoyulur.Bu alyansa Çindən başqa bütün dövlətlər 
qoşulur 
2039- Dünya Alyansı ənəvi metodlarla və müxtəlif metal növlərindən  hazırlanan 
robotların istehsalına qadağa qoyur. Proqram təminatlarında pozuntu yaranan 
zaman insan həyatına təhlükə olmasın deyə robotların hazırlanması zamanı yalnız 
silikon, protosanqra, novaskin tipli materiallardan istifadəyə icazə verilir (ümumi 
skletə alternativ kimi) 
2040- Beynəlxalq Statistika qeyri-adi faktları üzə çıxarır və telekomunla elan edir 
ki, Marsda yaşayan insanlar, Yer planetində və uzaq Olerobda yaşayan insanlara 
nisbətən 4 dəfə gec qocalır. Bu Marsa olan immiqrasiyanı sürətləndirir, 2050-ə 
kimi dünya əhalisinin 1/9-i Marsa köç edir 
2042- Parçadan hazırlanan geyimlərin geyilməsi və tikilməsi qadağan edilir. Şəhər 
həyatına hələ də tam uyğunlaşmamış kəndlilər, yeni novaskin geyimlərə alışa 
bilmir, nəticədə tez-tez cərimələrlə üzləşməli olur, evlərində müntəzəm olaraq 
axtarışlar həyata keçirilir. 
2043-Köhnə tipli gecə geyimləri (parçadan) hazırlayan qanunsuz istehsalçılara 
qarşı VENOM adlı agentlik yaradılır. 
2044-VENOM bir il ərzində fəaliyyəti ilə özünü doğrultduğundan, Dünya Alyansı 
VENOM təşkilatına istənilən növ cinayət və xətalarla mübarizə səlahiyyəti verir.  
İNTERPOL və Beynəlxalq məhkəmə ləğv edilir. 
2079- Marsa ağac və bitki toxumlarının göndərişinə xitam verdiyinə görə Mars 
höküməti Yer Planetinə müharibə elən edir və Olerob planetiylə ittifaqa  girir...   
 
Azərbaycan, paytaxt Masallı şəhəri, 2085-ci il 
 
I 
Şöbənin gur işıqları onsuzda yorğun, əldən düşmüş yeniyetməyə pis təsir 
edirdi. Başı gicəllənir , tez-tez ürəyi bulanırdı. Masa arxasında əyləşsə də, fasiləli 
şəkildə, titrəmə tuturdu uşağı. Bütün vücudu elektroşok verilən debillər tək güclü 
vibrasiya verirdi. Qırmızı mundirdə olan kapitan,  MİNİSOLAR adlandırılan, ovuc 
ölçüsündə olmasına rəğmən otağı kifayət qədər işıqlandırıb, isidən mikro portativ 
günəşciklərin uşağa pis təsir etdiyini hiss edib işarə barmağını sensor panelin 
üstündə gəzdirdi və  günəşcikdə gedən termal prosesləri 30 dəfə azaltdı. Uşaq artıq 
gözləri qamaşmasa da, son dərəcə çaşqınlıq içində idi. Sanki ayını qış yuxusundan 
oyatmışdılar. Eynəkli kürən kapitanın ətrafına göz gəzdirirdi ki, otağa novaskin 
tipli şəffaf kostyum geymiş, əlində sini olan katibənin daxil olduğunu gördü. 
Katibə naz-qəmzəylə rəisinin masasına yaxınlaşıb sininin üzərində olan fincanı 
kapitanın qabağına qoydu. Maraqlı idi ki, uşağa qəhvə gətirmək yaddan çıxmışdı. 
Kapitan uşağın qəribə şəkildə baxdığını görüb, “Mən bilirəm, sən qəhvə içmirsən”-
deyə acı kinayə ilə dilləndi. Yeniyetmə,... görünür susuzluğu olmadığından 
kapitanın belə alçaq hərəkətinə göz yumdu. Qıcıqlanmadı belə.  
Katibənin əynində olan şəffaf novaskin adından da göründüyü kimi, adamı lüt-
anadan gəlmə şəkildə əks etdirirdi. 
Qoyulmuş məhdudiyyətlərə görə, hətta alt-paltara da icazə vermirdilər. Şəhvətin 
qarşısını almaq üçün isə, səhər yeməyindən sonra və ya işdən öncə,  istehlak 
miqdarına görə artıq siqareti üstələmiş “yaşıl həb” atılırdı. Şəhvət lazım olduqda 
isə satışına görə ondan geri qalmayan, “qırmızı həb” qəbul edirdilər. İş vaxtı 
“qırmızı həb” atanı və ya ümumiyyətlə dərman qəbul etməyəni işdən qovalayır, ən 
pis halda isə bir neçə aylıq şərti cəzayla Venera planetinə teleportasiya edirdilər, 
plantasiyalarda robotlara nəzarətçi qismində. Bütün bu məhdudiyyətlərlə bərabər, 
belə ciddi qanunda da boşluq var idi. Belə ki, iş vaxtı qurtarmamış şəhvət oyadan 
qırmızı həbi udmaq geniş yayılmışdı bosların, rəislərin, menecerlərin arasında. 
Amma orası da var idi ki, müdir iş vaxtı qırmızı həbi atan zaman sadəcə 
pornoqrafik jurnala baxan seyrciyə bənzəyirdi. Belə ki, bütün əndamları görünən 
gözəl ofis asistentlər, qırmızı həbi iş vaxtı atmağdan çəkinirdilər. Belə ki, bu əmək 
kodeksinin pozulması zamanı qadınların boynuna daha böyük məsuliyyət düşürdü. 
Bir sözlə qırmızı və yaşıl həblər gündəlik qida məhsullarına çevrilmişdi. 
Azərbaycanda qloballaşmanın əleyhinə çıxmışlar, Aran ərazisində nəhəng qapalı 
şəhər yaratmışdılar. Onlar nə biyabırçı novaskin geyinir, nə də ki, şəhvəti işə salan 
və ya öldürən həblərdən istifadə edirdilər.  
Fərid, -  həmin solğun yeniyetmə -, kapitanın, uzaqlaşan katibəsinin arxasınca 
diqqətlə baxdığını gördü. Katibə otaqdan çıxan kimi kapitanın canlanmış gözləri 
yenidən zavallı Fəridə qayıtdı. Fincanı qaldırıb iki qurtum aldı içəri.  
- Hmm...sənin yəqin ki, hələ qırmızı həb qəbul edən vaxtın deyil 
- Qırmızı həb...mən ümumiyyətlə başa düşmürəm,...nədir “qırmızı həb”? 
- Bəsdi görüm,...bunu sən bilmədin kim biləcək axı.Sənin yaşında olanda, 
bilirsən nə oyunnardan çıxırdım...bilərəkdən pasport məsələmi yubadırdım 
ki, bu lənətə gəlmiş tabletkaların uçotuna düşməyim,...hardasa bir beş il belə 
şelləndim...Amma şelləndim deyəndə ki, çox vaxt elə ancaq baxmaqla 
kifayətlənirdim, axı günün günorta vaxtı yaşıl həb atmamış hansı qadın 
xaylağına rast gəlmək olar...Sadəcə baxırdım...Ha-ha-ha. Görürəm, səndə 
axı deyəsən, mənim kimi simulyatorsan,... görürdüm katibəmin sinəsinə 
necə baxdığını. 
- Siz nə danışırsız - deyə Fərid bərk qızardı. Nəzərləri yenidən kapitanın 
başının üstündə, divardan asılmış nəhəng yazıya qayıtdı. Divarda nəhəng 
qırmızı şriftlərlə VENOM deyə yazılmışdı. 
Kapitan eynəyini çıxardıb, şüşələrini masanın üstündə saxladığı xüsusi pampıqla 
silməyə başladı. Eynəksiz, kapitan, tam fərqli görünürdü. Silgi işini bitirib, eynəyi 
yenidən gözlərinə qaytaran kapitan birdən ciddi sifət alaraq, masanın yeşiklərindən 
birindən şəhvət detektorunu çıxardı. Düyməsini basıb, narıncı rəng paneli başının 
ətrafına dolandırdı. Heç bir siqnal çıxmadı. Fərid kapitanın belə gözlənilməz 
hərəkətinə donub qalmışdı. Əslinə qalanda, otaqda olan hər şey, eşitdiyi hər söz, 
gördüyü hər obyekt Fərid üçün yeni idi. Dəhşətli dərəcədə çaşqınlıq içində idi. 
Qırmızı həb...VENOM, lüt bədənə rəisinə qulluq edən katibələr,...son 10 ildə Fərid 
inkişafdan çox geridə qaldığını hiss etdi. Yəni on ilə bu qədər şey dəyişə bilərdi. 
Fikirlərini yenidən kapitanda cəmlədi. 
- Elə bilirsən, səninlə zarafatlaşırdım...yoxsa elə bilirdin vaxtından əvvəl 
qırmızı həbi atmışam,...yox sadəcə səni psixoloji analiz etmək məqsədilə 
qurdum bu şouyu...əslinə qalanda mən sənin kimi murdarlardan 
iyrənirəm...Sənin tək iyrənc yaratığları, psixo-analiz etmək nədir, sizin heç 
bir hərəkətinizə düz əməlli açıqlama verməy olmur...Əlimdə imkan 
olsaydı...bütün qanunlara tüpürüb, səni parça-parça edərdim. 
Fərid hönkürə-hönkürə ağlamağa başladı. Bununla belə yaşla dolu mavi okeana 
bənzəyən gözləri hələ də kapitanı güdürdü. Kapitan isə yeniyətmənin göz yaşlarını 
və çığırtısını görüb diksindi. Sanki uşağın ağlayacağını heç bir vəchlə gözləmirdi. 
Əvvəl ağzı bir qədər aralı şəkildə,  uşağa diqqətlə seyr etdi. Səs tonunu 180 dərəcə 
dəyişib, olduqca sakit səslə...  
- İndi danış...Sən bu yaramazların əlinə necə düşmüsən...Əvvəldən danış 
Fərid ağzını açmaq istəyirdi ki, kapitan onu qabaqlayıb, “Axı bu mümkün olan şey 
deyil” deyə dodaqaltı donquldandı. Elə bil özüylə danışırdı. Fərid başladı... 
- İlləri, günləri saymağ imkanım olmurdu...axı bütün günü 
işlədirdilər...Təxminən 10 il bundan əvvəl  başladı hər şey...Qışın sonuncu 
qarlı gecəsində... 
 
II 
- Tofiq, o maymağ gəlməmiş, gəl tez qar yığıb, qar adamı düzəldək...Sonra 
gəlib imkan verməyəcək, əclaf...Evdən kök gətirə bilərsən- deyə yeddi yaşlı 
Fərid məhlə uşağı Tofiqi kök dalınca göndərdi. 
  Yaşadığı binanın önü həmişəki kimi qaranlıq idi. Çovğun-qarlı havada 
işıqların olmaması, lap Rəşid Şerifin karikaturasında qar-adamının dediklərini 
xatırladırdı. “Nə işıq var, nə qaz...Romantika”. 
Ətrafa göz gəzdirən Fərid, havanın tədricən soyuduğunu hiss etdi. Açıq-aşkar 
hiss olunurdu ki, şaxta artır. Çəhrayı paltosunun altında üç qat isti geyim və bir qat 
da alt geyimi olmasına rəğmən, vicvicə artıq sümüklərinə doğru istiqamət alırdı. 
Qarın qalınlığı yarım metri keçdiyindən qəsəbədəki, binalar arası maşın yolları 
demək olar ki yoxa çıxmışdı. Atasının maşını da çöldə qar yorğanına qurşanmışdı. 
Maşına vaxtında antifriz tökmək yadından çıxdığından, avtomobili işə sala 
bilmədi. Ona görə də düz üç gün idi ki, maşın çölün ortasında nəhəng qar təpəsi 
şəklində dururdu. 
 Yığdığı yeni qar topasını diyirləyə-diyirləyə böyüdürdü. Bir neçə dəqiqəlik 
diyirləmə dövrəsi vurub topanın artıq televizor böyüklüyündə olduğuna çox 
sevindi. Nəhayət, gövdə hissə hazır olduğundan bir qədər nəfəs almağı lazım bilib 
oturdu  topanın üstünə. Gözünə poçt binası tərəfdən işıq düşdü. O qədər də gur 
olmayan işıq, yaxınlıqlardakı binalardan birinə gələn qonaq və ya mənzil sakinin 
avtomobili olmalı idi. Elə də oldu. Maşın heç əlli metr hərəkət etməmiş sağdakı 
döngədən yoxa çıxdı. Yenidən ətraf zülmətə qərq oldu. Amma buna mütləq 
qaranlıq demək olmazdı. Sanki qar və az-maz görünən səma cisimləri, ətrafdakı 
materiyanı olduğu kimi görməyə imkan verirdi. Birdəki, Fərid ən azı iki saat idi ki, 
çöldə qar-topu oynayırdı. Gözləri lazımı qədər öyrəşmişdi qaranlığa. Arxasından 
heç bir səs və ya hərəkət hiss etməsə belə, ürəyindən keçdi ki, fırlanıb bir arxaya 
göz gəzdirsin. Qonşu dörd mərtəbə binanın qarşısında yalnız bir neçə evin 
pəncərəsindən zəif və dəyişkən tezlikli işıq gəlirdi. Külək yaşıl örtüklü bağçaların 
ətrafındakı salafan bağlamaları arxasınca harasa aparırdı.  Başqa heç bir hərəkət, 
heç bir canlı gözə dəymirdi. Ancaq nəisə Fəridi, ətrafa daha diqqətli nəzər salmağa 
səsləyirdi. Təsadüfən yığdığı topanın sol tərəfindən keçəndə iyirmi metrə qədər 
uzanan insan ləpirləri gördü. Əgər Tofiqin və ya özünün geydiyi ayaqqabı 44-45 
ölçülü olsaydı, Fərid bu qədər təşfişə düşməzdi. Halbuki, qar üstündə olan 
naməlum ləpirlər, böyük adama məxsus (kişi) ayaq izləri idi.  Uşaq olsa belə, əmin 
idi ki, yaxın iki saat ərzində buralarda heç bir “böyük” dolaşmayıb. Ləpirlər lap 
təp-təzə idi. Şaxtalı havaya zidd, bədənindən isti qorxu keçdi. Ləpirlərin sonuncusu 
qar adamının yaxınlığından bitirdi. Əlbəttə ki, uşaq olduğundan Fəriddə belə bir 
sual yaranmadı ki, axı bu ləpir birdən birə necə bitə bilərdi. Ləpirin sahibi gərək 
havaya uçsun, ya da ki, nəyinsə üzərinə dırmaşsın ki, yeni iz qoymasın. Əgər yeddi 
deyil ən azı on beş yaşı olsaydı, intellektin inkişaf mərhələsinə görə, belə 
məqamları onu yerindəcə şoka salardı. Bununla belə yaxınlıqda kiminsə olduğunu 
altıncı duyğu vasitəsilə hiss edirdi. Ləpir haqda fikirlərdən Fəridi, uzaqdan eşitdiyi 
haray, daha doğrusu öz adının haraylanması ayırdı.  
- Fərid,...ay Fərid!-deyə padyezdin qarşısına çıxmış və əyninə belə soyuq 
havada heç bir isti geyim almadığından büzüşərək, əllərini ovuşduran bir 
orta yaşlı xanım – anası İlahə, gözüylə sonsuz ağ fonda oğlunu axtardı. 
- Nədi mama? 
- Nə sırtığ şeysən eh,...adə nə qədər qarnan oynamağ olar, gəl çıx evə də 
balam, saatdan xəbərin var?! 
- Eh, mama,...qaradamını düzəldim gəlirəm 
Birdən anası həyəcanlı şəkildə 
- Fərid, arxanda duran dayı kimdir elə 
Bircə kəlmə kifayət etdi ki, yeddi yaşlı Fəridin miniatur ürəyi ağzına gəlsin. Tez-
bazar fırlanmaqdan çəkindiyinə görə, üzünü tədricən çevirməyə başladı. Qara 
paltoda və çeçenka papaqda olan dayı, nəsillərində insest halları adi olan Misir 
şəhzadələrinə bənzəyirdi. Sifəti olduqca uzunsov idi. Sağ gözünün çəp olması 
Fəridi daha çox qorxutmuşdu. Dayının yaşı uzağı qırx-əlli olardı. Buna rəğmən 
üzündə saqqal kələ-kötür şəkildə çıxmışdı. Bir  sözlə qırx-yaşlı çəpgöz kosa. Gecə 
vaxtı belə birisiylə qarşılaşmaq heç də məsləhət deyil. Kişi uşağın- onun heybətli 
sifətində qorxduğunu görüb, gülər üz aldı. Arxasında gizlətdiyi kökü Fəridə 
uzadıb, 
- Tofiq mənə tapşırdı ki, sənə gətirəm. O,...gələsi olmadı. Mən Tofiqin 
dayısıyam. 
Fərid, Tanrıya şükür etdi ki, monoloq istədiyi və gözlədiyi şəkildə qulağa dəydi. 
Ürəyi çox sakitləşmişdi. Gülümsəyərək, kökü əlindən aldı. Birdən anası yadına 
düşübmüş kimi, 
- Hə, mama...Tofiqin dayısıdı, qaradamıyçın kök gətirib- deyə üzünü çevirib 
podyezdə tərəf baxanda sözləri boş havaya dediyinin şahidi oldu. Anası 
yerində yox idi. Bu dəfə buzlu qorxu keçdi damarlarından. Eşidiləcək  
şəkildə udqunub dayıya tərəf fırlanırdı ki, kişinin əliylə nəm dəsmalı ağız-
burnuna sıxdığını hiss etdi. Bir neçə saniyəlik çabalasa da, artıq nəfəsi 
çatışmadığından məcbur olub dəsmalda olan mayeni iynədi. Əzələləri get-
gedə boşaldı. Fərid dərin yuxuya gedərək, çəpgözün üstünə yıxıldı.  
 
III 
  
Kapitanın əhval-ruhiyyəsi tam dəyişmişdi. Uşaq görünüşlü yeniyetmənin 
danışdıqları ona çox maraqlı gəlmişdi. Fərid bircə şeyi başa düşə bilmirdi ki, 
danışdığı dəhşətli hadisəni yaşlı kapitan gözündə məzəli edən nə idi. Olanları 
rəvayət edən zaman,  kapitan Fəridə istehzayla baxır, bic-bic gülümsəyirdi. Fəridə 
bir şey qane edirdi ki, kapitan artıq ona qarşı nifrət hisslərini biruzə etmirdi. Bəlkə 
də belə apatiya ümumiyyətlə yoxa çıxmışdı.  
Fəridə bir qədər fasilə etməsini tapşırıb otağı tərk etdi. Təxminən on beş 
dəqiqə sonra, əlində sini, sinin üzərində isə isti buxar buraxan qab-qacaq, 
yaxınlaşdı Fəridin önünə. Əslində bu kabinetdə, kapitan özü heç vaxt yemək 
yeməsə də, bu gün Fəridin xətrinə, ilk “müstəsna” etmək qərarına gəldi. Sinini 
Fəridin qabağına qoydu və “Buyur...Nuş olsun” deyə sakit şəkildə dilləndi. Sinin 
üzərində iki yemək dolu qab və bir stəkan mavi soda var idi. Kapitan özü 
yemədiyindən burulan yataş kreslosuna qayıdıb, yenə də gülümsədi və dodaqaltı 
“heç inanmağım gəlmir...sən bir işə bax” deyə özünə müraciət etdi. Fərid isə 
çaşqınlıq içində idi. Təxminən on il olardı ki, qaçırılmış və zirzəmidə 
saxlanılmışdı. Və bu 10 il ərzində yediyi şeylər ancaq, mərci supu və gülkələm-
kartof qızarması idi. Hal-hazırda da önündə eyni təamlar tüstüləyirdi. Yəni on il 
ərzində mərci şorbası bu qədər dəbə düşüb. Əslində bu iki yemək növü onun 
ürəyini çoxdan vurduğuna baxmayaraq, mədəsi boş idi. Tərəddüd etmədən girişdi 
şorbaya. Qaşığı dodaqlarına toxundurub fısıltı ilə içəri alanda, təsadüfən gözləri 
kapitana sataşdı. Yenə də qəribə şəkildə gülümsəyirdi. Fərid hiss edirdi ki, hal 
hazırda yediyi yeməklərin, on il ərzində, hər gün, yediyi təamlarla müəyyən əlaqəsi 
var idi. Bu sadə bir təsadüf deyildi.  
- Əminəm ki, sən yeyə-yeyə də danışa bilərsən. ...Davam et, sonra nə oldu. 
Fərid marçıldaya-marçıldaya, rəvayətinə davam etdi. Lakin rəvayətinə 
başlamazdan əvvəl qulaqları növbəti pıçıltını tutdu. “On il yeməsəm, mən də 
şorbanı gözümə belə soxaram” 
 
IV 
Sözün həqiqi mənasında ağsaqqal kişi, bir kasa şorbanı yerdə uzanmış uşağın 
yanına sanki itə yemək verirmiş kimi qoyub: 
- Gəl tez ol tıx...-deyə çığırır. 
Gündə yalnız bir dəfə yemək verilirdi yeddi yaşlı qaçırılmış Fəridə, bir porsiya 
mərci şorbası və bir porsiya gülkələm-kartof qızartması. Fasiləsiz işləməkdən 
qüvvəsi tükənmiş, əldən-düşmüş zavallı uşaq yeməyi sözün əsl mənasında “gözünə 
soxurdu”. Hələ çıxmamış bığ yeri və çənəsi yağ içində olurdu. Köynəyi də nadir 
hallarda yuyulduğundan, sap-sarı idi. 
  Mavi suyun əvvələr nə olduğunu başa düşə bilmirdi. Soruşmağa da imkanı 
yox idi axı. İtə Fəriddən yaxşı münasibət bəsləyirdilər. Heç bir sualına cavab ala 
bilmirdi. Sonralar biləcəkdi ki, həmin mavi içki, xüsusi kimyəvi maddələrdən və 
yeni meyvə növünün miksturasından ərsəyə gəlmiş sok idi. Ev sahibləri onu 
“soda” deyə dilə gətirdilər. 
İlk dəfə bu zəif işıqlandırılmış zirzəmidə göz açanda, gördüklərinin dəhşətli yuxu 
olduğunu zənn etmişdi. Əlini nə qədər çimdikləsə də, oyanmırdı ki, oyanmırdı. 
Vəziyyətin gərgin olduğunu görüb hönkürməyə başlayırdı. Bir piləkanların üstündə 
yerləşən, zirzəmiyə yeganə giriş vasitəsi olan dəmir qapıya miniatür yumruqlarını 
çırparaq, burnu axa-axa, anasını çağırırdı. Heç bir faydası yox idi. Onu 
sakitləşdirən yalnız təxminən iyirmi metr uzanan zirzəminin o biri başından gələn 
haray oldu. Qız uşağının səsi idi. 
- Qapını çox bərk döymə, yoxsa gəlib bizi döyərlər.  
Fərid göz yaşını silib, səs gələn tərəfə baxdıqda, müxtəlif növ parça qalaqlarının 
üstündə sinəsi üstə uzanmış, çənəsinə ovuclarına dirəmiş təxmini həmyaşıdı, bir 
suyuşirin qızcığazı gördü. 
Fərid qızın belə soyuqanlılığına valeh olub, daha da dərin qorxuya düşdü, göz 
yaşları yenidən gözlərindən yanaqlarına axdı. Yenidən qapını çırpmağa başladı. 
Qışqırıq və ritmli qapı çırpıntısı xaotik bir səs fonu yaradırdı. Nəhayət qapının 
arxasından, uzaqdan səslər gəldi. Yaşlı bir kişinin küfrləri və deyinməsi eşidilirdi. 
- Şeytanın övladları, qoymazdar namazımızı qılaq,...indi gəlib səni yaxşıca 
kötəkləyərəm onda bilərsən Kərəm kişini namazdan ayırmaq nə deməkdir. 
Qapı hələ də açılmasa belə, artıq kişinin dedikləri Fəridi bərk qorxutmuşdu. 
Qapının çırpmağını dayandırıb, pilləkanlardan aşağı düşdü. Deyinən və pis-pis 
söyüşlər söyən kişinin səsi tədricən yaxınlaşırdı. Birdən qapı arxasından başqa bir 
səs də gəldi.  
- Ay kişi, günaha batarsan, yazığların nə günahı var axı,...a kişi, səni o 
qıldığın namaza and verirəm, onlara dəymə...qıldığın namaz qəbul olmaz. 
Fərid başa düşə bilmirdi ki, əgər dindar ailənin evindədirsə, onu niyə qaçırıb, 
əziyyət verirlər. Tam paradoksal bir hal idi. Fərid pilləkanlardan aşağı düşməsəydi, 
zirzəmiyə açılan dəmir qapı, iti sürətlə üstünə çırpılıb, ən yaxşı halda ağız-başını 
yaracaqdı. Qapını çırparaq içəri daxil olan yaşlı baba- , başında açıq rəngli araqçın, 
ağ saqqallı, göz kisəcikləri tünd qara, qara şalvarlı, ağ köynəkli, qara jiletli- 
yuvasına düşmən girmiş canavar kimi hiddətli gözləri ilə onu narahat edəni 
axtarırdı. Pilləkanların aşağısında lal-dinməz və ağzı yarı-açıq durmuş Fəridi 
görcək, hədəfi seçibmiş kimi, zavallı uşağın üstünə şığıdı. Fərid inanırdı ki, ən 
uzaq halda qulaq burması görəcək.  Ona görə də, səhvini boynuna alanlar kimi 
başını aşağı salıb cəzasını gözlədi. Fərid yamanca yanılmışdı. Aldığı ilk şillə-
yumruqdan iki metr arxaya uçaraq, yerə sərildi. Fərid o qədər çaşqınlığa düşdü ki, 
aldığı zərbənin ağrısını duymağa macal tapmadı belə. Vəziyyətin heç də 
ümidverici olmadığını görüb, ev yiyəsinin qaydalarına tabe olmaq məcburiyyətində 
qaldı. Ağlamağı bir tövr saxlayıb, özünü ələ almağa çalışdı. Yenə də gözləmədiyi 
halda, hiddəti soyumamış qocanın amansız təpiklərini yeməli oldu. Kişi uşağı elə 
vəhşicəsinə taptalayırdı ki, sanki gözünün qabağında arvadına sataşmış biri 
düşmüşdü əlinə. Bu son damla, oldu. Yeddi yaşlı zərif fizioloji quruluşa malik 
Fərid, artıq ağrıya dözə bilməyib, zarıltı ilə ağlamağa başladı. Gözü yaşlı, ağzından 
nazik tellə qatı tüpürcək sallanan, alnından qan açılan  uşaq, təpiklərini durdurmuş, 
ancaq gözləri hələ də hirsdən soyumamış heybətli sifətə baxıb. 
- Ay mama, hardasan...gəl qurtar məni bu heyvanın əlindən...Mama, ay mama, 
qurban olum...ordasansa çıx, söz verirəm dayı, özümü əvvəlki kimi 
aparmayacam, söyüşləri də tərgidərəm görərsən...ay mama. 
Dəmir qapıdan daxil olan qadını görüncə anasının nəhayət ki, özünü yetirdiyinə 
inandı. Pilləkanlardan aşağı düşdükdən sonra isə, anası olmadığını gördü. Daha 
möhkəmdən ağlamağa başladı. Başı bağlı, dolu bir qadın ərinin yanına çatan kimi 
pişik tək cırmaqları ilə kişinin üstünə cumdu. Kişi bir təhər arvadın caynaqlarından 
azad olub, arvadı da yerə sərdi. 
- Ay arvad,  sənə min dəfə demişəm ki, mənim işimə qarışma...Sənin yənin 
belə donuzlara yazığın gəlir 
Arvadı yenidən qalxsa da bu dəfə kişinin üstünə cummadı. Əvəzində beton 
döşəməyə sərilib, gözlərini ovuşduran və zırıldayan Fəridə yaxınlaşıb, uşağı 
səmimi qəlbdən qucaqladı. Fəridi bu bir qədər sakitləşdirdiyindən, o da öz yerində 
ana nəvazişinə ehtiyac duyduğundan, onun müdafiəsinə qalxmış sahibəni anaya 
surroqat sayıb, möhkəm sarıldı boynuna.  
- Xala, bəlkə sən bilirsən anam hardadı? 
Kərəm kişinin həyat yoldaşı Səidə xanım, uşağın dediklərini eşitcək, üzünü ərinə 
tərəf çevirərək 
- A kişi, bu nə danışır, ...bunun anası da var? 
- Bilmirəm nə sarsağlayır...bu dəfə bizə lap donuzun donuzu qismət olub. 
Hmm ananı çağırana bax mənimçin...sənin kimilərin anası olmur, murdar...-
deyə yerə tüpürərək pilləkənlərdən yuxarı qalxdı. Səidə xala isə qucağına 
sarılmış Fəridi, yellədə yellədə, başını sığallıya-sığallıya, sakitləşənədək 
yanında qaldı. Fəridi gözləyirdi ki, belə çətin vəziyyətdə ona əl uzatmış 
xanım, yaralarına da baxıb, ərinin əlindən daha da hiddətlənək. Ancaq bu 
baş vermədi. 
Bütün hadisələrin gedişi zamanı zirzəminin o biri başında, nəhəng parça 
qalağının üstündə uzanmış balaca qızcığaz qımıldamadı belə. Hansı pozada 
uzanmışdısa elə həmin pozada da qalmaqda idi. Uşağın artıq sakitləşdiyini və 
gözlərini yumduğunu görən Səidə xala, uşağı qucağına alıb, qızcığazına yanındakı 
digər topanın üzərində uzandırdı və qızcığaza “Az, uşağa yaxşı bax, sən artıq 
qaydalarmızı bilirsən...ona da başa salarsan”-deyə əri kimi zirzəmini tərk edərək 
arxadan dəmir qapını çəftələdi. 
 
V 
 
Yemək Fəridin qüvvəsini bərpa etdi. Titrəmə aradan qalxmışdı. Radioloji 
filterdən keçirilmiş çayını içməkdə idi. Çay da eynilə hər gün içdiyi çaydan dadıyla 
heç də fərqlənmirdi. Fərid uzun müddət zirzəmidə qaldığından elə hesab edirdi ki, 
zirzəmidən “yuxarıda” yaşayan camaat da, bu dörd qida növünü həmişəlik, 
gündəlik ratsiona daxil edib. Zabit elə hey gülümsəyirdi. Fəridin sıppıltıyla 
fincandakı son qurtumu içəri aldığına əmin olub, yenidən ağız açdı. 
- Mənə bir şey maraqlıdır... sən eşidəcəyindən heç də həyəcanlanma, amma 
sözlərimi yalan da sayma...mənə maraqlıdır ki, on il ərzində sən necə olub 
ac-susuz sağ qala bilmisən 
Fərid kapitanın çox diqqətsiz olduğuna heyfsləndi. Görünür belə “boss”-ların işi 
gücü ancaq dediyi kimi həblərin qəbulu qaydalarında xətalara yol verməkdən 
ibarətdir. Yəni Fəridin bu qədər danışdıqları sağ qulağından girib sol qulağından 
çıxmışdı?! Üz-gözünü büzüb, melanxolik səs tonuyla, 
- Mən Sizə dedim axı, məni qul...daha doğrusu əsir kimi saxlasalarda, gündə 
bir kərəm versələrdə, hər gün yedizdirirdilər,...bol porsiyalarla. Elə lap 
indiki kimi 
Kapitan yenidən özünəməxsus şəkildə gülümsədi. Bu yeniyetmə Fəridin sinirlərinə 
oynamağa başlayırdı. 
- Orasını başa düşdüm...Mən sənin zirzəmidə qaldığın, dediyin “təxmini on 
il”-i nəzərdə tutmuram. Növbəti on ili və ya yenə də dediyin kimi “təxmini 
on ili” – ikinci on ili nəzərdə tuturam. 
Fərid bir qədər çaşdığından, götür-qoy etmək məqsədilə azacıq fasilə etdi. Bir an 
sonra yəqin etdi ki, zabit yenə də diqqətsizliyi ucbatından səhvə yol verib. Ağzını 
açmaq istəyirdi ki, zabit yeniyetməni qabaqlayıb 
- Demək istəyirsən ki, yanılmışam, yəni sənin rəvayətini diqqətlə 
izləmədiyimdən rəqəmdə səhvə yol vermişəm...amma səni əmin edirəm ki, 
elə deyil 
- Onda heç nə başa düşmürəm 
- İndi başa düşərsən...bizim VENOM qaçaqmalçıları, köhnə dəm-dəsgah 
istehsalçılarını daima izləyir. Halbuki tam dəlil və sübut olmasa, heç bir 
vətəndaşı narahat edə bilmərik. Bunun məcəlləyə görə məsuliyyəti çox 
ağırdır. Nəisə qanunvericiliklə başını ağratmayım, sən hələ çox cavansan. 
Demək istədiyim odur ki, “səni qaçırdıqlarını” zənn etdiyin Həmdilər ailəsi, 
- daha doğrusu Kərəm Həmdi çoxdan bəri bizim casuslar tərəfindən təqib 
olunurdu. Kərəm Həmdi uzun illər, müntəzəm olaraq qohumlarını görmək 
adıyla qapalı şəhərə ziyarət edirdi. Halbuki qayıtdıqda heç zaman əlində 
bağlama, və ya qadağan olunmuş parçaların gizlədilə biləcəyi hər hansı bir 
vasitə olmurdu. Ona görə də evinə basqın edə bilmirdik. 
- Bəs necə oldu ki... 
- Səbrin olsun, indi eşidəcək eşitmək istəmədiklərini...əslində on il idi ki, 
Həmdilər ailəsi VENOM-un qara dəftərindən çıxmışdı. Mən özüm bu 
şöbəyə beş il olar gəlməyimə baxmayaraq, bu şöbənin Həmdilərin təqibinə 
uzun müddət öncə xitam verdiyini bilirdim. Ona görə ki,...-yenidən 
gülümsədi 
- Nəyə görə...? 
- Ona görə ki, Həmdilər ailəsi təxminən on il bundan qabaq, yəni iki min 
yetmiş altıncı ildə Marsa köç etmişdilər. Sən indi elə bilirsən ki, biz səni 
zirzəmidən xilas edəndə, Həmdiləri tutub basmışıq içəri...Yox balası, elə 
deyil. Onlar on ildir ki, səni saxladıqları evdə yaşamırlar...Artıq Həmdilər 
Marsa köç edəndən sonra onların boynuna düşən bütün şübhələr aradan 
qalxmışdı. Sahibsiz qalan (sənədlərə əsasən dörd sot torpağı olan üç 
mərtəbəli həyət evi hələ də Kərəm Həmdinin adınadır) evə baxış keçirməyə 
ehtiyac duyulmadı belə...-həyəcanlanmış Fəridin çaşqınlığı daha da 
dərinləşdiyindən kapitanın sözünü kəsərək etirazını acıqlı şəkildə ifadə 
etməyə çalışdı. 
-  Mümkün olan şey deyil...mən Kərəm kişini axırıncı dəfə srağa gün 
görmüşəm... 
- Dedim axı həyəcanlanma...səbrin olsun...əvvəl axır bu məsələyə qarşılıqlı 
şəkildə məntiqli bir açıqlama taparıq. Hə...deyirdim ki, evi yoxlayası 
olmadıq. Bəs belə bir sual ortaya çıxır. VENOM niyə on il sonra evdə 
axtarış aparmaq qərarına gəldi. 
Hər şey elə srağagün qərara alındı.  Bir neçə ay əvvəl, yaxınlıqda  yaşayan 
uşaqlar, gizlən qaç oynayan zaman, alçaq hasardan həyətə daxil olmuş, evin 
içində gizlənmək istəmişlər. Evdə gizlənən zaman döşəmənin altından 
qəribə boğuq səslərin, möhkəm çəkic zərbəsinə bənzər səslər və insan 
səsləri,...qorxudan evdən raket kimi uçan uşaqlar, evdə olanları ruh bilib 
valideynlərinə xəbər eləmişlər. Valideynlərdən biri isə Namiq, bizim 
şöbənin etika və nizam-intizam  sahəsi üzrə koordinatorudur. O da məzəli 
əhvalat kimi, həmin evdə ruhların gəzdiyindən danışdı . Hamı danışdıqlarına 
ötəri bir şey kimi baxıb, ünvanın kimə məxsus olmasıyla maraqlanmadı belə. 
Daha sonra belə “ruh” görənlərin sayı getdikcə artdı. Ünvanın Həmdilər 
məxsus olduğunu bilib, dərhal qəti qərar qəbul etdik ki, evdə axtarış aparaq. 
Evin gizli zirzəmisini aşkar edib içəri daxil olduq. İçəri daxil olanda isə 
gözlərimiz kəlləmizə çıxdı. Ala-qaranlıq zirzəmidə tonlarla qadağan 
olunmuş parçadan hazırlanmış geyimləri səliqəylə nəhəng Afin sütunları 
şəklində yığılmışdı. Gözlərimiz kəllədən də yuxarı, təpəyə o vaxtı çıxdı ki, 
geyimlərin (əsasən gecə geyimlərinin ) son bir ayda tikildiyini müəyyən 
etdik. Axı bu necə ola bilərdi. On il bundan əvvəlki köç dəqiq qeydə alınıb 
və Marsla müharibədən əvvəl aldığımız son məlumatlarda, Həmdilərin 
qırmızı planetdə firavan həyat yaşadıqları göstərilib. İndi suala cavab ancaq 
səndədir...Həmdilərdən başqa evdə kimsə qala bilərdi? 
Fərid suala-sualla cavab verdi 
- Məni harda tapdız? 
- Sən zirzəminin digər başında hələ istifadə olunmamış parça topasının 
üstündə yatmışdı. Nə qədər oyatsaq da oyanmadın. Elə mən də fikirləşəndə 
dəli oluram ki, yəni on il uzunluğunda yuxuya getmək olar. Məntiq sahibi 
olduğumdan və mövhumatları əlimdə olan arqumentlərlə təkzib edən biri 
olduğundan bunun ağılasığmaz olduğunu bilirəm- kapitan yeniyətməylə 
oynayırmış kimi yenidən bic-bic gülümsədi-deməli evdə başqa bir gizli 
adam da olmalı idi ki, istehsalatı davam etdirsin. Sən indi yadına sal ki, 
axırıncı dəfə evdə kimi görmüsən, əgər doğrudan da Həmdiləri srağagün 
görmüsənsə, olanları ətraflı şəkildə danış. 
Uşağın təşvişə düşməməsi üçün kapitan ürəyində saxladığı əsas sualı vermədi ki,  
“Axı necə olub iyirmi il ərzində böyüməmisən” – cavabı özünə su kimi aydın olsa 
belə. 
 
VI 
Əgər yuxuları marqinal üstünlük baxımından bir-biriylə müqayisə etsək aydın 
olar ki, ən şirin yuxu, ən arzu olunan yuxu, həyatımızın ən ekstremal, ən qorxulu, 
ən gərgin günündə gördüyümüz yuxudur. Məktəbdə, işdə və s. yerlərdə, boş 
boşuna demirlər ki, “...axşam olsaydı, yatardım”. Bu yanaşmanı Fəridə də aid 
etmək olardı. Yuxu bir neçə saat öncə baş verən dəhşətli anları, uzaq xatirələrə 
çevirmişdi. Vaxt deyil, yuxu ən güclü təbibdir.. 
Bir neçə saat əvvəl olanlar sanki kölgə idi. Sanki Fəridin deyil, başqasının 
başına gəlmişdi. Ən gözlənilməz gedişlər əvvəl onun ruhi tarazlığını pozmuşdusa 
da, sonradan yeddi yaşlı uşaq, möhkəmlənib, döyülməyin (əvvəllər hesab etdiyi 
kimi) o qədər də qorxulu bir şey olmadığını hiss etdi. Döyülmək Palanikin Fayt 
Klub əsərinin qəhramanı Teylor kimi ona da qismən ləzət etmişdi. Adrenalinin 
hələ nə olduğunu bilməsə də, onun kəskin şəkildə çoxalmasını və məzəli ağrı şəkli 
almasını ilk dəfə idi ki, təcrübədən keçirirdi.  
Soyuqqanlı qızcığaz isə artıq iş başında idi. Portativ paltar-tikən maşının 
qabağında oturub, müxtəlif parçaları bir-birinə tikməylə məşğul idi. Dəzgah kifayət 
qədər böyük olsa belə, ölçüsünə layiq səs çıxarmırdı. Yalnız arabir boğuq vıyıltı 
səsləri gəlirdi ki, tezliyin arabir dəyişdiyini göstərirdi. Ortadan tağ ayrılmış və hər 
iki tərəfə paralel şəkildə çənəsinə kimi uzanmış qara telli, son dərəcədə ağ dərili 
qızcığaz, ət parçası kimi hərəkətsiz şəkildə uzanmış Fəridin  artıq yuxudan 
uyandığını görüb, yerindən qaldxı. Maşını durdurub, Fəridə tərəf addımladı. 
Dəzgahın uğultusu kəsildiyindən, ətrafda şəfaverici bir sakitlik yarandı. Belə 
sükunət Fəridi çox rahatlaşdırırdı. Qız yenə dəmir parçası tək əyilməz sifət 
quruluşu ilə Fəridə baxdı. Fərid gülümsədi. Ona çox qəribə gəldi ki, qız öz yerində 
ona cavab təbəssümü qaytarmadı. Axı bu vaxta qədər həmişə belə idi. 
- Sənə əsas şeyi başa salım...Burda “ana-ata” sözünü dilinə gətirmə...Biz 
onlara borcluyuq, onları bizi yedirir, içizdirir, geyindirirlər,...biz onlara 
borcluyuq...Onlar elə bilirlər ki, bizim ata-anamız yoxdur. Mən bunun belə 
olmadığını bilsəm də,onların yanımda özümü kimsəsiz bir uşaq kimi 
aparıram.- bir qədər mövzudan uzaqlaşaraq- Sənin anan sənə yeməyə nə 
bişirirdi, 
- Yeməyə? Nə bilim...cürbəcür şeylər... Amma ən əsası...-Fərid sözünü 
tamamlayacaqdı ki, qız nəisə gizlədirmiş kimi kinayə ilə 
- Mərci şorbası... 
- Mərci şorbası...İşə bax eh! Sən hardan bildi? 
- Bilirəm...anaların çox mərci şorbası bişirir, o cümlədən mənim anam. 
- Sən bura necə düşmüsən, səni çoxdan qaçırıblar? 
- Yox məni qara bazardan alıblar,...onların ağzından eşitdiyimə görə belə 
bazara “qul bazarı” deyirlər. Mən anam haqqımda çox az şey bilirəm. Bircə 
onu dəqiq bilirəm ki, məni dünyada hamıdan çox sevirdi. Mənə bax- zərif 
boynundakı  zeytun budaqlarından hazırlanmış boyunbağı göstərərək bax bu 
mənə anamnan qalıb. 
- Burdan bir təhər qaçmaq olar? Necə çıxmaq olar bu zirzəmidən. 
- Nəyinə lazımdır qaçmaq. Axmaqlama. Bundan yaxşı sahib hardan 
tapacaqsan , gör necə yaxşı yedizdirirlər, geyizdirirlər. Özünü yaxşı aparsan 
hələ üstəlik birinci zirzəmiyə də arabir qaldıracaqlar səni 
- Birinci  zirzəmi? 
- Bu zirzəmi bundan daha böyük zirzəminin içində yerləşdiyindən birinci 
zirzəmi adlandırlır. Mən özü məsələn keçən ay düz dörd dəfə ikinci 
zirzəmidə oldum. Bilirsən necə rahat idi. İçəridən burdakı kimi nəm yuyucu 
tozu iyi gəlmir. Hələ üstəlik ilk dəfə zəif də olsa birinci mərtəbədən içəri 
axan gün şüalarını gördüm. Birinci zirzəminin qapısı xana dəmirlərdən 
ibarətdir, yəni qapıdan rahatca yuxarı mərtəbədə olanları görmək olur. Mənə 
söz veriblər ki, gələn ayın partiyasını vaxtında qurtara bilsəm məni birinci 
zirzəmidə yerləşdirəcəklər. Bilirsən necə əntiqqədir gün işığı. Gözlərim 
yaman qamaşmışdı. 
- Sən məgər indiyə dək, gün işığı görməmişdin 
- Yox.. 
Yuxarıdan ayaq taqqıltısının səsləri gəldi. Qızcığaz çox diksindi. Halbuki Fərid ilk 
dəfə idi ki, qızın sifətinin belə dəyişdiyini görürdü. Qız başa düşmüşdü ki, taqqıltı 
bilərəkdən ona xəbərdarlıq etməyə niyyətlənmiş bir jest idi. Görünür, maşın 
söndürüldüyündən, artıq uğultu səsi yuxarı mərtəbələrə çata bilmirdi. Ev sahibi isə 
məhsuldarlığın azalmasını istəməyən qatı kapitalist kimi yol verə bilməzdi ki, qul 
uşaqlar işləmək əvəzinə çənə vursunlar. 
 
  ***   ***   *** 
Fəridin təxmini hesablamalarına görə, ən azı iki il ötmüşdü, son dəfə anasını 
gördüyündən. Buna rəğmən elə gündüz, elə gecə olmazdı ki, sevimli anasını 
xatirələrində yad etməsin. Qızcığazla yaxın dosta çevrilmişdi. Həmin qızın adı Jalə 
idi. Adətən uzun müddət eyni insanla eyni məkanda qaldıqda bütün ictimai 
maskalar yerə düşür. Halbuki bunu heç bir vəchlə, hədələyici heybətli, bununla 
belə çox gözəl Jaləyə ayırd etmək olmaz. Əvvəldən necə soyuqqanlı, təbəssüm 
defisitli bir matəm idisə, elə də qalmaqda idi. İiki il keçsə də, Fərid nadir hallarda 
üzündə təbəssüm şahidi olurdu. Bununla belə özlərindən başqa heç kimlə ünsiyyət 
qurmaq imkanı olmadığından möhkəm “dil-daş”-a çevrilmişdilər.  
İki il kifayət etdi ki, Fərid etibarlılıq dərəcəsinə yetişib, birinci zirzəmiyə giriş 
hüququ əldə etsin. 
- Fərid, qara sap topu qurtardı, nə qədər Kərəm kişi, səsini işə salmayıb, qaç 
yuxarıdan götür.  
İki ay olardı ki, birinci və ikinci zirzəmilər arasında olan  qapı açıq vəziyyətdə idi. 
Bir şərtlə qapının açılı qalmasına razı qaldılar ki, soyuqqanlı Jalə, özündən yaşca 
bir novruz böyük olan Fəridi öz öhdəsinə gətirsin. Jalənin sədaqətinə tam əmin 
olsalar da, Fəridin qeyri-adi hərəkətləri və anormal görünən istəkləri ev sahiblərini 
yaman qorxudurdu.  
Fərid başını bulayaraq yellənə-yellənə piləkanları qalxdı. Üst zirzəmi alt 
zirzəmidən fərqli olaraq o qədər də geniş deyildi. İkincinin yarısı boyda olardı. 
Həm də bu zirzəmi içində olan hər şey olduqca səliqəli şəkildə çeşidlənmiş, 
maksimal dərəcədə boş yer saxlamaq üçün millimetrinə kimi dəqiq yerbəyer 
olunmuşdu. Bu zirzəminin təmizliyini nədənsə Fəridlə Jaləyə həvalə etmirdi ev 
sahibəsi və sahibi. Jalə bunun səbəbini başa düşsə də, Fəridin onsuz da öz 
yanaşmalırı və fərziyyələri ilə oturub durduğunu bilib, bu barədə açıqlama verməyi 
artıq sayırdı. 
Açıq qapıdan təzə keçmişdi ki, çox qəribə bir dəyişiklik duydu interyerdə. Elə 
bil gün işığı əvvəlkindən daha çox işıqlandırırdı monoton suvaq divarları. 
Gözlərini yerdən qaldırıb önə zillədikdə, bir neçə saniyə ağzı açıq şəkildə donub 
qalmalı oldu. Belə halla bu lənətə gəlmiş zirzəmidə sözün əsl mənasında qulluq 
etdiyi müddətdə ilk dəfə idi ki, rastlaşırdı. Azdan-çoxdan  Jalədən də öyrənmişdi 
ki, belə hal bu evdə heç vaxt baş verməyib və baş vermə ehtimalı yoxdur belə. 
Neyləmək olar ki, gözlə görülən şey tam başqa bir haldır. Bədənində fizioloji 
inkişaf getdiyindən, məntiqi düşüncələri və götür-qoy, öncədən görmə bacarıqları 
getdikcə təkminləşirdi. Özündə bunu hiss edən Fərid, ağlında ancaq əsirlikdən 
qaçmağın yolları keçirdi. İyirmidən çox variant gəlmişdi ağlına son bir ildə. Amma 
belə asan variant, taleyin öz qanadlarında endirdiyi bir “imkan” ölsəydi də ağlına 
gəlməzdi. Əsas zirzəmiylə birinci mərtəbə arasında olan dəmirbarmaqlılıq tay-ba-
tay açıq idi. Evdən qaçmaq üçün bundan əlverişli imkan ola bilməzdi. İki il bundan 
öncə belə bir vəziyyətə düşsəydi, əlbəttə ki, gördüyü saniyədən etibarən, 
fikirləşmədən, qapıya doğru şığıyardı. Ancaq fizioloji “böyümə” öz sözünü 
demişdi. Skeptisizmin ilk notları çalınmışdı Fəridin beynində. “Bəlkə ev yiyəsi, 
qapının arxasında durub, mənim nə edəcəyimi gözləyir, məni yoxlayır...yoxlayır 
ki, görsün qaçacam yoxsa qaçmayacam.” , “Bəlkə   Kərəm kişi qapını ona görə 
açıq qoyub ki, yuxarıdan ağır bir nəsə daşıyacaq içəri, ...qapı mane olmasın deyə.”, 
“Bəlkə...” 
Fərid özü də belə tərəddüdlərin hardan gəldiyini tapa bilmirdi. Nəhayət 
“ləhnət şeytana” deyib, casusyana, xırda səssiz addımlarla qapıdan başını çıxardı. 
Xeyr. Heç kim yox idi qapı arxasında. Birinci variyanta bir quş. Deməli elə, ev 
sahibi və ya sahibəsi qapını yaddan çıxarıb açıq qoyublar. Qulağını lakator tək 
qapıdan çölə istiqamətləndirdi. Həyətdən gələn quş səslərindən və qaynayan 
çaynikin fitindən başqa heç bir səs gəlmirdi. Fərid çox sevindi. Əgər çay qaynayıb 
özünü öldürürsə, və buna əhəmiyyət verən yoxdursa deməli, evdə elə bir fors-
major baş verib ki, zirzəminin qapısını da bağlamaq yaddan çıxıb. Fəridin bildiyinə 
görə, Kərəm kişinin arvadı sonsuz idi, və yaşlı olmalarına rəğmən övladları yox 
idi. Fərid ev sahibəsinin ona və Jaləyə qarşı ərindən fərqli olaraq çox nəzakətli 
olmasının səbəbini ancaq bununla izah edirdi. Jalə və Fərid, Səidə xanımçün bir 
növ surroqat idi – bir növ övlad əvəzi. Ərinin evdən getdiyini eşidən kimi, 
uşaqların yanına düşüb, saatlarla uşaqlarla şirin-şirin söhbət edərdi. 
Artıq tələsmək gərəkirdi. O qədər həyəcanlandı ki, Jaləni də arxasınca 
aparmaq yadından çıxdı. Bədəni tam şəkildə qapı çərçivəsindən bayıra çıxdı. Çox 
qəribə idi. Son iki ildə ilk dəfə idi ki, zirzəmidə deyildi. Piləkanı qalxırdı ki, 
arxadan möhkəmcə bir dartıntı hiss etdi. Çevrilib gördü ki, Jalə gözlərindən yaş 
gələ-gələ, onu buraxmaq bilmir, səssiz şəkildə elə hey uzunboğaz  çəhrayı 
vodolaskasından içəriyə doğru dartır. Fərid aqressiv şəkildə qızın zərif əllərini 
boşaldıb, var gücüylə özündən itələyir. Jalə yerə sərilib, göz yaşlarını daha da 
sürətləndirir. 
- Fərid, sən qaçsan ikimizi də öldürəcəklər. Qurban olum getmə...Burda nə pis 
var ki, Səidə xala bizə ana kimi baxır, yeməyimiz var, içməyimiz var...daha 
Kərəm kişi də əvvəlki qədər döymür bizi...Nolar getmə... 
Fəridin ağlında yalnız anası olduğundan həmişə soyuqqanlı davranmış Jalədə 
gedən belə kəskin psixoloji dəyişiklik belə onun qətiyyətinə təsir edə bilmədi.  
- Dalımca gəlirsənsə gəl...Gəl qaçaq...ta bundan yaxşı imkan düşməz əlimizə. 
Jalənin inkar əlaməti olaraq üzünü dizləri arasında gizlətdiyini görüb, əlini “Eh” 
deyənlər kimi, havada süzdürüb, zirzəmini tərk etdi. Ev Fəridin gözlədiyi kimi, o 
qədər də, böyük deyildi. Zirzəminin pilləkanları mətbəxə aparırdı. Mətbəxdən isə 
həyət aydınca görünürdü. Gözünə düşən ilk günəş şüası, həmin anca Fəridi 
müvəqqəti kor etdi. Təxminən bir dəqiqədən sonra, qızarmış gözlərini açan Fərid, 
pəncərədən gözəl bir bahar mənzərəsinin, çiçəklənmiş alça ağacı, yaşıllaşmış kol-
kos, şehli həyət hasarı  və digər göz oxşayan şeylərin şahidi oldu. Tərəddüd 
etmədən mətbəxin çölə çıxan qapısına tərəf istiqamət aldı. Qapını açan kimi üzünə 
sərin yel vurdu. Gözlərini yumub, həqiqətən “yolunu çox gözlədiyi” bu sərin yeli 
nəfəsiylə içinə aldı. Azadlıqla əsirliyin arasında artıq yalnız həyət hasarı qalmışdı. 
Hasardan bir neçə metr kənarda durub, gözləriylə o qədər də hündür olmayan 
hasarı aşmağı bacarıb-bacarmayacağını hesabladı. Təkan alıb var sürətilə hasara 
tərəf qaçdı və yığdığı enerjiyə iki əl, iki ayaqla, iki cəhddən hasarın üstünə çıxdı. 
Hasarın çölünə nəzər salmaq belə vəziyyətdə yersiz olduğundan, ilk növbədə 
hasardan aşağı düşməyə çalışdı. Aşan zaman hasarın kubikinin üzərində biz kimi 
çıxmış bir neçə balıqqulağı sağ əlini iki yerdən kəsdi. Fəridi çox sevindi  ki, əli 
dərin cızılsa da, qanlamadı. Ətrafa göz gəzdirmək olardı. Ancaq bu göz-gəzdirmə 
günəşin qızmar istisində belə  onu ikinci dəfə dondurdu. Ətrafdakı evlər, həyətlər, 
futbol meydançasından da böyük tərəvəz sahəlir deyildi, Fəridi donduran. Onu 
donduran ətrafda dolaşan insanlar idi. Hara baxırdı işləyən həm yaşıdlarını 
görürdü. Biri su daşıyır, o biri, torpağı şumlayır, biri hasar hörür o biri, Fəridə 
naməlum ancaq daha çox portativ su kaçalkasını xatırladan yad mexanizmi təmir 
edir. Hamı nimdaş boz və qəhvəyi, solğun geyimlərdə. Hamının üzləri ləkəli. 
Gözləri yorğun. Fərid dəhşətə gəlmişdi. O, qullar şəhərində idi bütün bu zaman 
ərzində. Jalə necə də düz deyirdi, ev sahiblərinin onlara qarşı münasibətlərini tərif 
edəndə. Bir öz əynində olan təmiz paltara baxdı, birdə həmyaşıdlarının geydiyi, 
yağlı-ləkəli, uzaqdan belə iy verən geyimlərinə. Mütləq fərq göz qabağında idi. 
Əlində özündən iki dəfə ağır bir kisəni yerə sürüyə-sürüyə aparan qız Fəridə 
əhəmiyyət verməyirmiş kimi yanından ötüb keçdi. Maraqlısı onda idi, ki, bu 
uşaqların başının üstündə heç bir nəzarətçi, heç bir sahib olmasa belə, ağıllarından 
qaçmaq, azadlığa çıxmaq fikri keçmirdi. Sanki barışmışdı hər kəs acı taleyi ilə. 
Xeyr. Fərid özünə and verdi ki, heç zaman belə pessimistlərin, həyatdan əl 
üzənlərin halına düşməyəcək. Xeyr o, anasını tapmalı idi. Anası üçün burnunun 
ucu göynüyürdü. Atası evdə nadir hallarda olduğundan, ona qarşı o qədər də 
məhəbbət bəsləmirdi. Halbuki ailədən kənarda istinkt və himayə effekti əlbəttə ki, 
onu anadan sonra ikinci ən əziz adam edirdi Fəridə.   
Anasının yadına düşməyindən idi, ya başqa şeydən, Fərid əmin idi ki, elə bu 
dəqiqəcə tərəvəz sahəsində, dizüstə oturub qabarmış əlləriylə alaq edən, kol-
kosu kökündən çıxaran Jalə yaşlı bir qarabəniz qıza, uzun qara saçlı bir xanımın 
yaxınlaşdığını gördü. Uzaqda olduğundan sifətini aydın seçə bilmədi. Qadın 
uşağın qarşısında əyilib, başını sığalladı və ona bir-iki kəlmə nə dedi-nə 
demədi, bayaqdan bəri tutqun sifətli, çirkin sifətli uşaq gülümsəyərək, əsl 
məsum sifətini aşkar etdi. Fəridin ürəyi bərk-bərk döyündü. Uzaqdan bu necə 
də Fəridin anasına bənzəyirdi. Bir addım atıb, ikincini atmağa tərəddüd etdi. 
Xanımın sağ əliylə peysərini qaşıması onun bütün sinirlərini oyandırdı. Ola 
bilməz. “And olsun ki, mənim anamın belə vərdişi var idi...İkinci belə xanıma 
dünyada rast gəlmək mümkünsüz şeydir...” Var gücü ilə qışqıraraq “Ana...ay 
ana” deyə nə ki enerjisi var verdi anası istiqamətində şütüyən ayaqlarına.  Anası 
isə onu eşitmədiyindən, hələ də qızla söhbət etməkdə idi. Nəhayət  anasına 
çatıb, xəbərdar etmədən, boynundan sarıldı. Qadın da, yanında dizüstə əyləşmiş 
qızcığaz da çox diksinib, kənara atıldılar. Xanım üzünü çevirən zaman, sanki 
Fərid üçün dünyanı baş-aşağı çevirdilər. Qadın onun anası deyildi. Qadın şoka 
düşdüyündən, qul oğlandan belə qəribə hərəkətin izahını da istəməyə heyi 
olmadı.  Fərid isə torpağa disüstə oturub, ovuclarını və başını nəm torpağa 
çırpdı. Ətrafdakıların belə paranoik tamaşanı seyr etməkdən başqa bir əlacı 
qalmamışdı. Başını artıq üçüncü dəfə torpağa çırpandan sonra gözlərinin qeyri-
iradi şəkildə qapandığını  hiss etdi.    
 
 
 
 
VII 
Azdan-çoxdan beş saat olardı ki, fasiləli şəkildə sorğu-suala tutulurdu. Bununla 
belə ürəyində ömrü boyu gizlətdiklərini aşkar etdikcə, boşaldıqca, özündə mənbəyi 
bilinməz bir rahatlıq duyurdu. Danışdığı son əhvalatdan sonra gözləri doldu. Başını 
günahını boynuna almış vicdanlı cinayətkar tək aşağı salıb, altdan-altdan ağladı. 
- Bəs sonra nə oldu...Səni yenidən geri qaytardılar? 
Fəridin səsi bir qədər boğuq gəldi. Dili də pəltəkləyirdi. 
- Əclaflar, necə demişdilər, elə də oldu. Məni cəzalandırmaq əvəzinə, mənim 
məsuliyyətimi daşıyan Jaləni öldürdülər...Əvvəl elə bildim, bu sadəcə bir 
yersiz zarafatdır. Ancaq onun  meyitini zirzəmiyə atanda, həqiqətin nə qədər 
acı olduğunu gördüm. O gündən özümə də ev yiyəsinə də ləhnət oxudum. 
Hər şeyə nifrət etdim. Yazıq Jalə mənə görə həyatını dəyişdi. Elə gecə 
olmayıb ki, buna görə vicdan əzabı çəkməyim. Hər gün yuxuma gəlir.  
Qızı möhkəm taxta döyənəklə öldürmüşdü Kərəm kişi, hər halda, meyitin 
kəlləsinin arxasından olan nəhəng çat və deformasiya buna təsdiq idi. Necə 
də dəhşətli bir şey idi. Bu ev sahibindən nə desən gözləmək olardı. Artıq 
qorxu o həddə çatmışdı ki, tam yoxa çıxmışdı. Ölümdən qorxmurdum daha, 
bilərəkdən əvvəlkindən az işləyirdim. Günün çox hissəsini qalağın üstündə 
uzanıb, Jalə haqqında, anam haqqında fikirləşirdim. Artıq yeganə işçi qüvvə 
olduğumdan məni də əldən verməmək üçün məni qarşı o qədər də zorakı 
tədbirlər görmürdülər... 
Kapitan üzünü turşudaraq: 
- Əslinə qalanda bu melodrama mənlik deyil, sən əsas sualıma cavab ver, on il 
ərzindən zirzəmidə necə iş gedə bilərdi. Axı bu ailə çoxdan Marsa 
köçmüşdülər... 
- Yeraltı yol...yeraltı yol var idi iki-üç kilometr uzunluğunda...Parçaları da elə 
bu yeraltı yollarla daşıyırdılar, sonra isə hazır məhsulları yeraltı bazarlarda 
mübadilə edirdilər. Belə yeraltı yollar əslində bir növ hörümçək toruna 
bənzəyirdi. Bu yolla istənilən “qara” istehsalçının zirzəmisinə girmək olardı. 
Bu yeraltı şəhərə açılan yol bizim zirzəmidən olmasa da, Jalənin dediyinə 
görə, həyətdəki tövlənin zirzəmisindən başlayırdı. On il ərzində kimin 
işləməsinə qaldıqda isə mən heç özümdə başa düşmürəm, bildiyim qədəri 
mən bütün bu vaxtı dərin yuxuda olmuşam. 
Kapitanın üzü kəskin şəkildə dəyişdi. Dondurma verilən ərköyün uşaq tək sifət 
alıb, yerin qalxdı və “dondurmanı verənə” tərəf addımladı. Fəridin də təəcübünə, 
gülümsəyərək, Fəridin alnından öpdü, başına sığal çəkərək. 
- Sən bizə çox kömək oldun, balası...Heç ağlımıza da gəlməzdi, belə yeraltı 
bazar mövcud ola bilər. Nəhayət ki, bu parça paltar tikən, satan əclaflara son 
qoya biləcəyik. İndi mən sənin istədiyini şeyini, əlimdən gələn qədəri, 
etməyə hazıram. Nə sualın, nə istəyin var de, çəkinmə... 
Fərid dərhal... 
- Bir istəyim var,...məni anama qaytarın. Anamı çağıra bilərsiz. 
Kapitan başını qaşıyaraq, lazımı cavab axtarmağa çalışdı. 
- Bilirsən, sənin anan haqqında sənə, professor daha geniş məlumat verə bilər. 
Səni yaxşı tanıyan biri kimi, O, məndən yaxşı aydınlıq gətirər bu olduqca 
qəliz məsələyə. Əslinə qalanda bizim səninlə sorğu-sualımızın əksər 
hissəsini arxa otaqda quraşdırılmış səs gücləndiricilərdən eşidib. Gözlə indi 
onu çağırım.  
Əlini qapının dəstəyinə atırdı ki, birdən nəisə yadına düşübmüş kimi 
- Sonda bir sual verim sənə, bu sual hər şeyə aydınlıq gətirə bilər...Sonuncu 
dəfə nə vaxt yemək yemisən 
Fərid bu mənasız, əslində isə arxasında böyük həqiqətlər gizləyən sual qarşısında 
aciz qalsa da, şübhələr dolu xırıltılı səslə 
- Məgər bayaq sizin yanınızda yemək yeyən mən deyildim? 
Kapitan başını bulayıb otağı tərk etdi. Bir neçə saniyə sonra içəri girən mavi xalatlı 
və mavi kalpaklı, daha çox cərrah təsiri bağışlayan, professor keçib, rəisin 
kreslosunda rahatca əyləşdi. Fərid başa düşdü ki, artıq kapitan bu söhbətdə iştirak 
etməyəcək. Həkimin sifətinə baxanda qəribə tanışlıq hiss etdi. Elə bil professorun 
obrazlı yaddaşı onun neyronlarının lap dərinliklərində batıb qalmışdı. Bilə bilmirdi 
bu professoru harda görüb. 
- İndi tapa bilmirsən ki, məni harda görmüsən...Adım Abdulladır, 
nanotexnologiya və novalafaloqiya üzrə dosent, professor Əlimətov. Bizim 
necə tanış olduğumuz qalsın sonraya, ilk növbədə səni aydınlıq dünyasına 
çıxarmaq lazımdır. Səni düşüncələrini düzgün səmtə vermək və bunu 
mərhələli şəkildə etməliyik, əks halda bu sənin iflasına səbəb ola bilər. 
- Zabit dedi ki, Siz anamın harada olduğunu bilirsiz? Anamı tapıb çağıra 
bilərsiz? 
- Fərid, heç də xoş xəbərim yoxdur sənə. Sənin anan uzun müddət bundan 
əvvəl dünyasını dəyişib. Sənsiz yaşa bilməyib, özünü zəhərləmişdi. 
Həkimlər nə qədər əlləşsələr də, artıq çox gec idi. 
- Yox ola bilməz...Yalan deyirsən...Əclaf, gözünün içinə kimi yalan deyirsən. 
- Mən elə bilirdim ki, bunu anlatmaq çox çətin olacaq... İndi ki, məsələnin ən 
pis tərəfini bildin, keçək həqiqətin ümumi şəkildə açılmasına. Sən ömrü 
boyu elə bilmisən ki, səni kimsə qaçırıb, o qarlı gecədə, o soyuq qış 
gecəsində. Amma səni inandırım, səni heç vaxt qaçırmayıblar. Səni 
Həmdilər ailəsi lap kiçik yaşlarından “qul bazarından” alıblar.  
- Heç nə başa düşə bilmirəm.  
- İndi başa düşərsən. Hər şey təxminən 80 il bundan əvvəl baş verib. 
- Səksən il? 
- Bəli daha doğrusu 74 il bundan öncə. 2011-ci ildə. Sən, yəni Fərid, qar 
adamı düzəldən zaman özünü qonşu uşağın dayısı kimi təqdim edən, əlində 
kök sənə yaxınlaşan bir manyak elə ananın qarşısındaca səni öldürüb. İndi 
başa düşdün, səni heç kim qaçırmayıb... Bunların hamsı səndən yaddaş 
kombinasıyalarının alternativ uzlaşma axtarmasından baş verib 
Fərid həkimin dəli olduğunu sanıb, məsəlini lağa verdi 
- Hə, mən iki min on birdə ölmüşdümsə indi burda nə itim azıb. Bəlkə bu 
başqa dünyadır, xəbərim yoxdur. 
- Biraz səbirli ol, Artek,... 
Artek? Yəni onun adını da yadda saxlaya bilməyən bir həkim, həqiqəti bilə bilər. 
Bununla belə Artek adını hardasa əvvəllər eşitmişdi. Çox tutqun idi yaddaşı bu 
professorla bağlı.  
- ...Anan saydığın İlahə xanımın, gözünün qarşısındaca sənin boğazını yortur, 
həmin məqsədsiz əclaf manyak. Sonradan atan sənin intiqamını ala 
biləcək,...Ancaq bunun səni itirmiş anana heç bir isti-soyuğu olmayacaq. Bir 
neçə gündən sonra özünü zəhərləyib öldürəcək. 
Mən demişdim ki, həqiqəti mərhələli şəkildə açıqlamaq lazımdır, 
TƏDRİCƏN, əks halda bu həqiqət çox güclü əks effekt verə bilər. 2011-ci 
ildə, səni öldürən ...gülümsəmək lazım deyil, “səni öldürən” deyən zaman nə 
demək istədiyimi bir aza başa düşəcəksən...yəni elə manyakların sayı 
həddindən artıq çoxalmışdı. Bəzilər bunu seksual doymamazlıq, digərləri 
seksual çatışmamazlıq kimi səbəbləndirirdi. Hər ölən övladdan sonra mütləq 
ailə dağılırdı. Əvvəl evin dirəyi ana ölür, ardınca ata dünyasını dəyişir, 
alternativ uşaq isə yetim qalaraq, onsuzda böhranın həyatı iflic etdiyi bir 
sağ-qalma cəngəlliyinə atılır. Bir sözlə ailələr dağılır. Öz övladı da manyak 
tərəfindən xüsusi amansızlıqla öldürülmüş və ardınca hamilə həyat yoldaşını  
itirmiş professor Cəmilzadə özünə söz verir ki, daha bu üzdən heç bir ailə 
dağılmayacaq...-onun övladı səndən qabaq öldürülmüşdü...- Bir sözlə 
klonlaşdırma istiqamətində gizli tədqiqatlara başlayır. Sənin ölümün onun 
üçün əlverişli imkana çevrilir. Sənin meyitin morqdan yoxa çıxır. Bir neçə 
ay sonra, bədənin kanalların birində aşkar olunsa da, bədəndən ustacasına 
ayrılmış başından əsər-əlamət olmur. Belə ki, Cəmilzadə sənin kəllə 
hissəndən öz əməliyyatlarında istifadə etdiyi üçün öz gizli labaratovarında 
saxlayır.Bu vaxta qədər görünməmiş texnoloqiyalarla, beyninin bir  neçə 
uğurlu klonlarını yetişdirə bilir, təcrübələrini sonradan ABŞ-da həyata 
keçirdiyindən,  onun Mərkəzi Kəşfiyyat Agentliyi ilə həmməqsəd olduğu 
məlum olur. Agentlik Cəmilzadənin uğurlu layihəsini maliyyə yardımı ilə 
dəstəkləyir. Sənin beynlərinin bir neçə yüz identik klonu yaradılır. Sənin tam 
klonunun  yaradılması isə nədənsə hər zaman ertələnir. Görünür, ABŞ 
hökümətinin məqsədi heçdə klon insan yaratmaq deyildi. Bəs bu klon 
beyinlər nəyə lazım idi. Bax hər şey də bundan başladı. 2018-ci ildə 
Eynşteynin klonlaşdırılması qalmaqalı ortaya çıxdıqdan sonra, layihəyə 
xitam verilir. Bir neçə ildən sonra isə novaskin və digər yad tipli 
materialların və daimi enerji mənbəyinin aşkarı azacıq tətbiqatlar böyük 
nailiyyətlər əldə etməyə əlverişli şərait yaradır. Dünya Aliyansı yaranır və 
dünya əhalisinin onsuzda az qalmış əhalisinin rahat həyatını təmin etmək 
məqsədilə yeni bir fundament axtarışına düşür. Belə fundament qismində 
təzəcə yaranmış UNİNOVAROBOTİKS təşəbbüs göstərir. Professor 
Cəmilzadənin gizli təcürbələrini və metodlarını öyrənib, üstəlik minlərlə 
klon beyni aşkar edib öz məqsədləri üçün istifadə edir. Bir sözlə süni 
insanların, bədənində bir dənə belə metal və ya sümük tipli möhkəm 
quruluşun olmadığı tam yeni robotların istehsalına başlayır. Yeni robotlar 
görünüşə görə heçdə insandan fərlqlənmir. Blue Brain layihəsinin iflası 
bütün dünyaya açıq aşkar təsdiq etmişdi ki, Yücə Varlığının yaratdığı insan 
beynini heç bir süni proqram əvəz edə bilməz. Ona görə bu robotlarda insan 
beynləri yerləşdirilirdi...Sən Fərid deyilsən. Sənin əsl adın Artek-147-dir. 
Özün kimilərin yüz qır yeddincisi...Sən indi Alyansın diqqət mərkəzindəsən. 
Çünki yeganə çıxdaş, zay çıxan robotsan. Yaddaşın işə salınmazdan əvvəl 
silinsə də, hansısa yolla, anan haqqında məlumatlar beyn hüceyrələrinin qatı 
dərinliklərində toxunulmaz qalıb. Sən elə bilirsən ki, hər kəs sənin 
danışdıqlarından duyğulanıb, göz yaşı tökəcək. Halbuki indi hər bir ailənin 
evində sən və Jalə tək novarobot mövcuddur. Alyansın qanunvericiliyi isə 
istifadəçilərə novarobot üzərində istənilən səlahiyyətləri verir. Jalənin 
öldürülməsi tip şeylər, gündə minlərlə baş verən haldır. Və burada zorakı bir 
şey yoxdur...Aha yaxşı yadıma düşdü rəis bilirsən niyə sənin nə vaxt yediyin 
haqqında sual vermişdi? Sənə bu absurd görünə bilər, axı sən 
novarobotsansa, yemək necə yeyə bilərdin. Cavab yenə də acı olsa da 
məntiqə sığınır. Sən bu nə bir saat öncə bu otaqda, nə də ki, ömrüboyu 
zirzəmidə heç bir şey yeməmisən. Bu sənin və səninkimilərin beyninə 
yazılmış avtomatik rejimli yaddaş törədicisidir. Yəni sən heç zaman özünə 
belə bir sual vermirdin ki, hər zaman, hətta rəisin otağında belə, eyni 
yeməklərlə qidalanırdın – mərci şorbası, gülkələm-kartof qızartması, hər 
zamanda gümüşi sini üzərində. Həqiqətdə mövcud olan yalnız sinidir. Sini 
sənin və sənin kimilərin beynində hər zaman yeməklə bağlı avtomatik 
assosasiyalar yaradır, yaddaş neyronlarında oynamalara səbəb olur. Bax belə 
mənim dostum, Artek, dediyim kimi, hər həqiqəti mərhələli şəkildə aşkar 
etmək lazımdır. Bu çox effektiv vasitədir. Sənin gələcək həyatın həqiqəti 
qəbul edib etməyəcəyindən asılıdır. Sən elə bilirdin ki, bis səni zirzəmidən 
ona görə xilas etmişik ki, səni iztirablarına son qoyaq. Xeyr, sənin kimi 
milyonlarla novarobot sənin düşdüyün vəziyyətlərdən də ağır şəraitdə fasilə 
bilmədən işləyir. Sənin insana bənzəməyin heç bir istifadəçinin xoşuna 
gəlməz. Mənə bir şey maraqlıdır ki, Həmdilər ailəsi necə olub, səni əvvəldən 
deinstalizə etməyiblər. Görünür övladları olmadığından həqiqi surroqat kimi 
səni seçiblər, sənə olan məhəbbətlərini gizləsələr də, əslində sənə çox 
möhkəm bağlanıblar. Ona görə də, sən evdən qaçanda, səni deinstalə etmək 
əvəzinə, daha tipik robot Jaləni, əslində Şlyuz-1200-ü ölürüblər.  
Fərid heç bir müqavimət göstərə bilmirdi, tədricən beyninə nüfuz edən  
həqiqətlərə. Müqavimət göstərməsə belə, həqiqətləri hələ də qəbul etmək istəmirdi. 
Birdən professor Əlimətov qalın səslə: 
- Kök, İlahə, qar, maşın, işıq, zirzəmi...- deyə bir-birinə yad olan, əslinə 
qalanda isə olduqca əlaqəli bir qatar isim adı çəkdi. Fəridi bu sözləri 
özündən asılı olmayaraq yerindən qaldırdı. Stulu çəkib, fərəqətdə durdu və 
növbəti əmri gözlədi. Artek-147, yaddaşından bütün anayla bağlı 
məlumatları sil və məruzə et.- deyə professor otağı tərk edib, heç vaxt 
böyüməyəcək Fəridi tək başına buraxdı. Artıq anasıyla bağlı yaddaşının 
altmış faizi silinmişdi. 
 
SON 
