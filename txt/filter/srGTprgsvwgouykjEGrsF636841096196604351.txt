 
Dünya ədəbiyyatının görkəmli nümayəndələrinin əsərlərinin Azərbaycan dilində nəşr 
edilməsi haqqında Azərbaycan Respublikası Prezidentinin Sərəncamı . 24 avqust 2007-ci il 
//Azərbaycan. - 2007.-25 avqust. - № 189. - S. 4. 
Sərəncamın mətni 
DÜNYA ƏDƏBİYYATININ GÖRKƏMLİ NÜMAYƏNDƏLƏRİNİN ƏSƏRLƏRİNİN  
AZƏRBAYCAN DİLİNDƏ NƏŞR EDİLMƏSİ HAQQINDA  
 
AZƏRBAYCAN RESPUBLİKASI PREZİDENTİNİN  
SƏRƏNCAMI  
 
Azərbaycan Respublikası Prezidentinin “Azərbaycan dilində latın qrafikası ilə kütləvi nəşrlərin 
həyata keçirilməsi haqqında 2004-cü il 12 yanvar tarixli və “2005-2006-cı illərdə Azərbaycan dilində 
latın qrafikası ilə çapı nəzərdə tutulan əsərlərin siyahısının təsdiq edilməsi haqqında” 2004-cü il 27 
dekabr tarixli sərəncamlarına uyğun olaraq Azərbaycan və dünya ədəbiyyatının görkəmli 
nümayəndələrinin əsərləri kütləvi tirajla nəşr olunaraq ölkənin bütün kitabxana şəbəkəsinə hədiyyə 
edilmişdir. Hər iki sərəncam üzrə Azərbaycan və dünya ədəbiyyatı, eləcə də lüğət və ensiklopediyalar 
silsiləsindən ümumi tirajı 9 milyondan artıq kitab kitabxanalara göndərilərək oxucuların ixtiyarına 
verilmişdir. Proses indi də davam etməkdədir. Bu nəşrlər sayəsində gənc nəslin latın qrafikası ilə çap 
olunmuş bədii və elmi ədəbiyyata ehtiyacının ödənilməsi istiqamətində mühüm işlər görülmüşdür. Lakin 
həmin kitabların satışının nəzərdə tutulmaması və kitab həvəskarlarının öz şəxsi kitabxanalarını latın 
qrafikasında nəfis şəkildə çap olunmuş ədəbiyyat nümunələri ilə zənginləşdirmək tələbatı onların ayrıca 
olaraq nəşri zərurətini meydana çıxarmışdır.  
Müasir Azərbaycan oxucularının dünya ədəbiyyatına olan mənəvi tələbatını təmin etmək 
məqsədi ilə qərara alıram:  
1. Azərbaycan və dünya ədəbiyyatı nümayəndələrinin əsərlərindən ibarət 150 cildlik “Dünya 
ədəbiyyatı kitabxanası” nəfis tərtibatla nəşr edilsin.  
2. Azərbaycan Respublikasının Nazirlər Kabineti Azərbaycan Respublikası Mədəniyyət və 
Turizm Nazirliyinin, Azərbaycan Respublikası Təhsil Nazirliyinin, Azərbaycan Milli Elmlər 
Akademiyasının və Azərbaycan Yazıçılar Birliyinin tövsiyələrini nəzərə almaqla bu Sərəncamın 1-ci 
bəndində qeyd olunan “Dünya ədəbiyyatı kitabxanası”nın nəşri ilə bağlı təkliflərini bir ay müddətində 
Azərbaycan Respublikasının Prezidentinə təqdim etsin.  
3. Bu Sərəncam imzalandığı gündən qüvvəyə minir.  
İlham Əliyev  
Azərbaycan Respublikasının Prezidenti  
Bakı şəhəri, 24 avqust 2007-ci il. 
 
 
 
 
 
 
 
 
 
 
 
 
 
 
 
 
 
