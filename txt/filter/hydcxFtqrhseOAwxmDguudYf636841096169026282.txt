 
AMERİKADA  NƏŞR  EDİLƏN 
"AZƏRBAYCAN  İNTERNƏŞNL" 
JURNALININ  BEŞ  İLLİYİNƏ 
HƏSR  OLUNMUŞ  MƏRASİMDƏ 
NİTQ 
 
M.F.Axundov adına Respublika Kitabxanası  
 
20 noyabr 1997-ci il 
 
Hörmətli xanımlar və cənablar, dostlar! 
Bugünkü mərasim "Azərbaycan internəşnl" jurnalının 
beşillik fəaliyyətinin qeyd olunmasına həsr edilmişdir. 
Son illər belə bir ənənə yaranıbdır ki, yeni bir maraqlı kitab, 
yaxud jurnal, toplu, məcmuə, başqa bir əsər meydana çıxan 
zaman onun təqdimat mərasimi keçirilir. Bu ənənədən fərqli 
olaraq "Azərbaycan internəşnl" jurnalı beş il bundan əvvəl 
özünün ilk addımlarını atıbdır və heç bir təqdimat mərasimi 
keçirməyibdir. Ancaq ötən illərdə ilbəil öz fəaliyyətini artırıb, 
gücləndirib və jurnalı çox yüksək səviyyəyə qaldırıbdır. Hesab 
edirəm ki, indi jurnalın fəaliyyətinə qiymət vermək üçün bu 
mərasim çox lazımlı on mərasimdir. 
Mübaliğəsiz demək olar ki, "Azərbaycan internəşnl" jurnalı 
müstəqil Azərbaycanın həyatında, ümumiyyətlə, dünya 
Azərbaycana məxsus olan çox əlamətdar və nadir bir hadisədir. 
Azərbaycan daim öz milli mədəniyyətini, nailiyyətlərini 
xalqımızın    ənənələrini    dünya    xalqlarına,    ictimaiyyətinə 
tanıtmağa çalışmışdır. Bu sahədə Azərbaycanın mütəfəkkir 
insanlarının  tarix  boyu  göstərdikləri  xidmətləri  biz  daim 
qiymətləndirməliyik. Ancaq bu səylər nə qədər olmuşdursa 
Azərbaycan dünyada, dünya xalqları içərisində indiyədək heç 
vaxt tanınmamışdır. 
 2 
Sübhəsiz ki, indi dünyada tanınmağımızın ən əsas səbəbi 
Azərbaycanın dövlət müstəqilliyi əldə etməsidir və dövlət 
müstəqilliyi əldə edəndən sonra bir müstəqil dövlət kimi 
Azərbaycanın Dünya Birliyinə daxil olmasıdır. Ancaq bu fakt 
da yəni bu hüquqi, siyasi akt da öz-özlüyündə Azərbaycanı 
dünyada istədiyimiz kimi heç vaxt tanıda bilməz. Bunun üçün 
daim ardıcıl, çoxsahəli işlər görmək lazımdır. Bu işlər bütün 
sahələrdə aparılmalıdır. Dövlət orqanları, bizim ictimai 
təşkilatlarımız, mədəniyyət, elm xadimlərimiz - hamımız 
birlikdə Azərbaycanı dünyaya açmağa, tanıtmağa çalışmalıyıq, 
Azərbaycanın həqiqətlərini dünyanın hər bir guşəsinə 
çatdırmağa çalışmalıyıq. 
Bu,  indi  xüsusən  ona  görə  daha  da  çox  lazımdır  ki, 
Ermənistanın Azərbaycana təcavüzü başlayandan, Ermənistan-
Azərbaycan münaqişəsi davam etdiyi dövrdə Ermənistanın 
tərəfdarları, dünyada olan erməni diasporunun təbliğat maşını 
çox  güclü  olmuşdur.   Onlar  Azərbaycana  təcavüz etdikləri,    
torpaqlarımızı    işğal    etdikləri,    işğal    olunmuş 
ərazilərimizdən  bir  milyon  insanı  öz  yerindən-yurdundan 
zorla didərgin saldıqları halda Azərbaycanı məhkum etməyə 
çalışmışlar, Azərbaycan haqqında yalan, iftiralar, böhtanlar 
yaymışlar.  Təəssüf ki,  Azərbaycanın  təbliğatı  olmadığına 
görə, yaxud da çox zəif olduğuna görə onlar üstünlük əldə edə 
bilmişlər və öz istədiklərinə nail olmuşlar. Yaranmış şərait bir 
tərəfdən bizim vəziyyətimizi çox mürəkkəbləşdirmişdir, ikinci 
tərəfdən də Azərbaycan haqqında dünyaya məlumat verməyin. 
Azərbaycanı dünyaya tanıtmağın  nə qədər vacib, zəruri, 
əhəmiyyətli olduğunu bir daha sübut etmişdir. 
Qeyd etmək lazımdır ki, son illər bu sahədə çox işlər 
görülmüş, birinci növbədə Azərbaycanın ardıcıl xarici siyasəti, 
ardıcıl, çox təşəbbüskar, doğru-düzgün xarici siyasəti 
Azərbaycan ilə dünyanın bir çox ölkələri arasında sıx əlaqələr 
əməkdaşlıq yaratmış və Azərbaycanın həqiqətlərini dünyaya 
çatdırmağa böyük imkanlar açmışdır. 
 3 
İnformasiya orqanlarımız da, ictimai təşkilatlarımız da və 
bizim Yazıçılar Birliyi, Bəstəkarlar İttifaqı, elmi 
təşkilatlarımız, Elmlər Akademiyası və başqaları da bu sahədə 
bir çox işlər görmüş və müəyyən nailiyyətlər əldə etmişlər. 
Ancaq bunlar heç də yetərli deyil, hələ çox iş görülməlidir. Çox 
səylər qoymalıyıq ki, Azərbaycanı hər yerdə, hər ölkədə olduğu 
kimi tanısınlar, bilsinlər, Azərbaycan xalqının tarixini, 
nailiyyətlərini, xüsusiyyətlərini, keyfiyyətlərini həqiqətən 
bilsinlər. 
Hələ çox iş görülməlidir, bir də ona görə ki, təəssüflər olsun 
ki, bizim xarici düşmənlərimizlə yanaşı, Azərbaycanın 
daxilində olan, bəzən guya müxalifət mövqeyində duran bəzi 
qüvvələr öz şəxsi məqsədləri naminə, öz şəxsi məqsədlərinə 
çatmaq üçün Azərbaycanı bir çox yerlərdə ləkələməyə, 
Azərbaycanın həqiqətləri haqqında yalanlar, iftiralar yaymağa 
çalışırlar. Bu da həmin o düşmən qüvvələrinin səyləri ilə üst-
üstə gələrək Azərbaycanın həqiqətlərinə kölgə salır. 
"Azərbaycan internəşnl" jurnalının fəaliyyəti xüsusi qiymətə 
layiqdir. Çox qətiyyətlə demək olar və bunu etiraf etməliyik ki, 
indiyə qədər xarici ölkələrdə dərc olunan, nəşr edilən cürbəcür 
nümunələr - kitablar, jurnallar içərisində "Azərbaycan 
internəşnl" jurnalı qədər Azərbaycan haqqında dolğun, düzgün 
və çox parlaq, gözəl, cazibədar məluma yayan jurnalımız, 
toplumuz olmayıbdır. 
Maraqlı,  sevindirici  cəhət  də  bundan ibarətdir ki, jurnalı 
nə Azərbaycanın dövlət  orqanları,  nə  bir ictimai təşkilat, nə 
də respublikamızdakı hansısa bir təşkilat yaradıb. Bu jurnalı 
yaradanlar Azərbaycanı sevən, ona ürək yandıran, 
Azərbaycanla dostluq edən iki şəxs - xanım Betti və Piruz 
Xanlıdır. Onlardan biri amerikalı, o birisi isə azərbaycanlıdır, 
amma Amerika vətəndaşıdır. Onlar şəxsi təşəbbüs göstəriblər 
və öz fədakarlıqları nəticəsində o jurnalı yaradıb, indi belə bir 
yüksək səviyyəyə gətirib çıxarıblar. 
 4 
Mən xanım Bettinin və Piruz Xanlının təşəbbüsünü və ötən 
illərdə gördükləri işləri, Azərbaycana göstərdikləri münasibəti, 
dostluğu və ölkəmiz haqqında çəkdikləri bu qədər zəhməti çox 
yüksək qiymətləndirirəm. Onların gördükləri iş, əldə etdikləri 
nailiyyət onu göstərir ki, insan bir işə həvəslə, ürəklə, canla 
yanaşarsa, həqiqətən xalqa xidmət etmək istəyərsə, o, çox işlər 
görə bilər. O, təkbaşına da çox işlər görə bilər. 
Azərbaycanda nə qədər nəşriyyat orqanları, ictimai 
təşkilatlar, cürbəcür nə qədər kitab, jurnal buraxanlar var. 
Onlardan indi hansı gəlib buna bərabər bir nümunəni ortaya 
qoya bilər ki, Amerika Birləşmiş Ştatlarında belə bir jurnalın 
yaranmasını və bu qədər yüksək səviyyəyə çatmasını təmin edə 
bilsin? Heç birisi yoxdur. Əgər kiminsə varsa, ortaya çıxarsın, 
meydana qoysun. 
Bu jurnalın yaranması və onun varlığı, bugünkü səviyyəsi 
məni həddindən artıq sevindirir. Bu, eyni zamanda onu göstərir 
ki, insan nəyə qadirdir. Bu, eyni zamanda onu göstərir ki, bizim 
Azərbaycanın cürbəcür təşkilatlarının, böyük-böyük imkanlara 
malik olan təşkilatlarının istifadə olunmamış nə qədər 
imkanları var. 
Bu gün biz bu jurnalın ilk nömrəsinə də, son nömrəsinə də 
baxdıq.   Mən   1993-cü   ildən   bu  jurnalın   hər   nömrəsini 
oxuyuram, ona baxıram, müşahidə edirəm. Bu jurnalın ayba-ay 
hər nömrədən-nömrəyə keyfıyyətinin artmasını, onun 
səhifələrinin genişlənməsini görürəm. Görürəm ki, bu jurnal 
günbəgün nə qədər inkişaf edir, genişlənir və Azərbaycanın 
həyatını nə qədər geniş əhatə etməyə gəlib çatıbdır. 
Bu insanlar - xanım Betti və Piruz Xanlı öz işlərinə 
sadiqdirlər, ancaq eyni zamanda onlar Azərbaycanın ən gözəl 
dostlarıdır, Azərbaycanın həqiqətlərinə, xalqımızın bugünkü 
həyatına sadiqdirlər. Ona görə də mən onlara səmimi-qəlbdən 
təşəkkür edirəm. 
"Azərbaycan internəşnl" bütün parametrlərinə, xüsusiy- 
yətlərinə görə dünyada, ən inkişaf etmiş ölkələrdə nəşr edilən 
 5 
yüksək səviyyəli jurnallarla rəqabət apara bilən bir jurnaldır. 
Sovetlər İttifaqı mövcud olan zaman ABŞ-da bir "Amerika" 
jurnalı çıxırdı və o da siyahı ilə abunə yazdırılıb paylanırdı. 
Mənim xatirimdədir, bu "Amerika" jurnalına abunə yazılmaq 
üçün Azərbaycana da müəyyən limit verilirdi və keçmiş 
Azərbaycan hökumətində də bunun üçün siyahı tərtib edilirdi. 
Kim bu siyahıya düşər, kim də düşə bilməzdi. Həmin jurnalı 
kim ala bilirdisə, o özünü xoşbəxt hesab edirdi. Bu jurnalın 
qiyməti də sovet jurnallarının qiymətinə nisbətən çox baha idi. 
Çoxları onu oxuyub mənasını başa düşmürdülər. 
Həmin jurnal çox nəfis nəşr olunurdu, oradakı rəsmlər, 
fotoşəkillər çox gözəl idi, bir də Amerikanın həyatından 
cürbəcür mənzərələr verilirdi. Biz o vaxt Amerikanın həyatını 
o qədər də yaxşı bilmirdik. Ona görə də insanlar bu jurnala çox 
böyük maraq göstərirdilər. Həmin jurnal mənim yaxşı 
xatirimdədir. O vaxt biz bu jurnalı daim alırdıq, baxırdıq, vaxt 
olanda ayrı-ayrı məqalələri oxuyurduq. 
Bəli, o jurnal mənim yadımdadır. Doğrudur, Amerikada 
onun keyfiyyəti sonralar nədənsə get-gedə aşağıya düşdü. 
Ancaq o vaxt həmin o "Amerika" jurnalının həsrətini çəkən 
azərbaycanlılar - yəqin, həmin adamlardan indi bu mərasimdə 
iştirak edənlər də var - bu "Azərbaycan internəşnl" jurnalını 
əllərinə alsınlar və əgər arxivlərində varsa, gedib o jurnalı 
çıxarsınlar, müqayisə etsinlər. "Azərbaycan internəşnl" ondan 
qat-qat üstün səviyyədə nəşr olunan bir jurnaldır. 
Jurnalın yüksək qiyməti onun yalnız nəşr keyfiyyəti ilə baglı 
deyıl.  Mənim bu jurnala verdiyim yüksək qiymət onun 
məzmunu ilə əlaqədardır. Bu, nə qədər məzmunlu jurnaldır! 
Azərbaycanın tarixi, mədəniyyəti, müasir həyatı, ölkəmizin 
ayrı-ayrı     görkəmli      şəxsiyyətlərinin      əsərləri,      onların 
yaradıcılığı, Azərbaycanın həyatının cürbəcür mənzərələri və 
çoxlarımızın tanımadığımız, çoxdan unutduğumuz səhifələr - 
hamısı bu jurnalda böyük ustalıqla, məharətlə, deyə bilərəm ki, 
 6 
çox böyük sevgi ilə, məhəbbətlə açılıb, dərc olunub. Bu məni 
heyran edir. 
Biz bir neçə il vaxt bundan əvvəl burada Azərbaycan 
qaçqınlarının vəziyyətinə həsr olunmuş fotoalbomun təqdimat 
mərasimini keçirdik. Ancaq təəssüf ki, o, gec bir zamanda 
oldu. "Azərbaycan internəşnl" jurnalı iki nömrəsini Azərbaycan 
qaçqınları mövzusuna həsr edibdir və nə qədər məzmunlu, 
mənalı fotoşəkillər tapıb dərc edibdir. Şübhəsiz ki, bax, bunu 
oxuyan hər bir insan Azərbaycanda qaçqınların olduğunu və 
onların nə vəziyyətdə yaşadığını çox gözəl dərk edə bilir. 
"Azərbaycan internəşnl" jurnalında Azərbaycanın parlaq 
nailiyyətləri, tarixinin parlaq səhifələri necə gözəl əks olunur! 
Mən   sonuncu    nömrəyə    baxdım.    Burada    Azərbaycan 
kinosunun  tarixindən  bir  çox   səhifələr,   bir  çox  məşhur 
kinofılmlərimiz, onların ayrı-ayrı kadrları haqqında çox gözəl 
rəngli   fotoşəkillər   verilibdir.   Orada   "Nəsimi",   "Babək", 
"Arşın mal alan", "Məşədi İbad" və başqa kinofilmlərimiz, 
kino xadimlərimiz haqqında  fotoşəkillər  dərc olunubdur. 
Bılirsiniz, onlara baxanda çox şeyləri unutduğumuzu görürük. 
Bizim mədəniyyətimizin  bütün  sahələri,   o  cümlədən kine-
matoqrafiya sahəsi nə qədər zəngindir, nə qədər gözəl işlər 
yaranıbdır. Bunu bizim özümüz bilirik, amma çoxları indi 
unudubdur. Ancaq bunları Amerika da, İngiltərə də, Almaniya 
da, Fransa da bilməlidir. Bütün dünya bilməlidir, ki,   
Azərbaycan   xalqının   mədəniyyəti   bu   qədər   yüksək 
səviyyələrə qalxıbdır. 
Bu jurnalın ən gözəl xüsusiyyətlərindən biri də odur ki 
bizim çoxlarımızın həyatımızda olan, bəzən görmədiyimiz 
gözəl hadisələri gedir, tapır, çıxarır, öz səhifələrində göstərir. 
Bu məlumatlar bəzən bizə, o cümlədən mənə də jurnal 
vasitəsilə gəlir. Bu da çox maraqlıdır. 
Məsələn, bir gənc müğənnimiz var - Surxay Əsgərov. O, iki 
ildir ki, meydana çıxıbdır, çox gözəl gələcəyi olan bir gəncdir. 
Şəxsən mən Surxay Əsgərov haqqında ilk məlumatı bu 
 7 
jurnaldan almışam. Betti xanım bu jurnalı mənə təqdim 
edərkən Surxay Əsgərov haqqında geniş məlumat veribdir. 
Bundan sonra, gərək ki, bir axşam incəsənət muzeyində 
konsertini düzəltmişdilər. Mən orada Surxay Əsgərovu 
dinləyib onun istedadı ilə tanış olmuşam. 
Bu jurnal həm Üzeyir Hacıbəyovu, Rəşid Behbudovu, 
Niyazini, həm bizim böyük şairlərimizi, rəssamlarımızı təbliğ 
edir, həm də bu gün meydana gələn gənc istedadlarımızı təbliğ 
edir. Bu, nə qədər gözəl təşəbbüsdür, işdir! 
Mənim bu jurnal haqqında o qədər böyük təəssüratım var ki, 
bütün bunlar barədə çox danışmaq olar. Ən mühüm cəhət bir 
də ondan ibarətdir ki, bu jurnal artıq 47 ölkədə yayılır, 7 min 
nüsxə tirajla nəşr olunur. Demək, bu jurnal 47 ölkədə, özü də 
yüksək dövlət dairələrində, ictimai təşkilatlarda, böyük biznes, 
maliyyə mərkəzlərində yayılır. Bu, çox əhəmiyyətlidir. 
Jurnalın gördüyü çox gözəl işlərdən biri də Azərbaycan 
musiqisinin kompakt disklərə yazılması və dünyaya 
yayılmasıdır. Xanım Betti bu barədə geniş məlumat verdi. Bu 
bizim üçün çox faydalı bir işdir. Onlar şəxsən mənə də kömək 
ediblər. Mən indi məni ziyarət edən qonaqlara "Azərbaycan 
internəşnl" jurnalını və Azərbaycan bəstəkarlarının gözəl 
musiqi əsərlərindən ibarət kompakt diskləri hədiyyə verirəm. 
Bu jurnalı nəşr edənlərin fəaliyyətinin ən gözəl cəhəti bir də 
ondan ibarətdir ki, onların nə redaksiya heyəti, nə böyük ştatı, 
nə katibləri, nə də çoxlu telefonları var. Heç bir şeyləri yoxdur. 
Ər-arvad - Betti xanım və Piruz Xanlı, bir də bizim alimimiz 
Məzahir onlarla birlikdə bu jurnalı yaradırlar. Görün onlar nə 
qədər gözəl nümunə göstərirlər! Respublikamızda bir jurnalın, 
qəzetin çıxması üçün deyirlər ki, buna böyük ştat, avtomobil 
vermək, tez telefon çəkmək, özü də hökumət telefonu çəkmək, 
sonra başqa şeylər lazımdır. Amma qəzetin də, jurnalın da 
keyfıyyəti yoxdur, çoxları da heç onu oxumurlar. Ancaq 
görürsünüz, bu iki-üç adam nə qədər iş görür. 
 8 
Bunlar hamısı ona görə mümkün olur ki, onlar Azərbaycanı 
çox sevirlər, ölkəmizə çox ədalətli münasibəti olan insanlardır 
və öz işlərinin çox böyük entuziastlarıdır. Yalnız və yalnız 
böyük entuziastlar möcüzələr yarada bilərlər. Onlar  məhz bu 
cür insanlardır. Ona görə də mən onları xüsusi 
qiymətləndirirəm. 
Ümid etmək olar ki, bu jurnal daim yaşayacaq, təkcə 
Amerika Birləşmiş Ştatlarında yox, dünyanın bir çox 
ölkələrində Azərbaycanın həqiqətlərini gündən-günə daha da 
parlaq şəkildə yayacaqdır. Ümid edirəm ki, bu jurnalın illik 
sayı da artacaqdır. Onlar bu jurnalı ildə dörd dəfə buraxırlar. 
Çox arzu edərdim ki, onlar işlərini, jurnalın sayını bir az 
artırsınlar, onun sayı ildə bəlkə beş, altı dəfə olsun. Bunu da 
edəcəklər. Çünki birinci nömrədən sonuncuya qədər olan 
böyük inkişafı görərkən hesab edirəm ki, qarşıdakı iki-üç il 
içərisində onlar jurnalı həm sayca, həm keyfıyyətcə, həm də 
məzmunca daha da yüksəklərə qaldıracaqlar. 
Jurnalın son xidmətlərindən biri də Azərbaycan 
prezidentinin Amerika Birləşmiş Ştatlarına ilk rəsmi səfərinə 
həsr olunmuş, onların yaratdığı və burada təqdim etdikləri 
kitabdır. Bu kitab da çox yüksək səviyyədə yaranıbdır. Hesab 
edirəm ki, jurnal kimi, bu kitab da Azərbaycanın bugünkü 
həyatının, həqiqətlərinin, xarici siyasətimizin və Azərbaycan 
Amerika   Birləşmiş   Ştatları   əlaqələrinin   dünyada   təbliğ 
olunması üçün çox dəyərli xidmətlər edəcəkdir. 
Mən Sizi, xalqımızı, vətəndaşlarımızı Azərbaycan üçün çox 
böyük əhəmiyyətli olan "Azərbaycan internəşnl" jurnalının 
əldə etdiyi nailiyyətlər münasibətilə təbrik edirəm. Mən bu 
jurnalı yaradıb bu qədər yüksək səviyyəyə çatdıran insanları - 
xanım Bettini, dostumuz Piruz Xanlını ürəkdən təbrik edirəm. 
Onlara təşəkkür edirəm və bu xeyirxah işlərində yeni-yeni 
uğurlar arzulayıram. Sağ olun. 
 
 
