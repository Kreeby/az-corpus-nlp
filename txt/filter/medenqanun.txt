Mədəniyyət haqqında 
Azərbaycan Respublikasının Qanunu 
 
Bu Qanun Azərbaycan Respublikasında mədəniyyət sahəsində dövlət siyasətinin 
əsas prinsiplərini, vətəndaşların hüquq və azadlıqlarını, milli mədəniyyət sərvəti 
obyektlərinin qorunub saxlanmasının və inkişafının, mədəniyyət sisteminin demokratik 
əsaslarla təşkili və idarə olunmasının, mədəniyyət sahəsində fəaliyyətin hüquqi əsaslarını 
və beynəlxalq əlaqə formalarını müəyyən edir. 
Bu Qanun bütün xalqların mədəni özünəməxsusluğunun mənbəyi olan şifahi xalq 
yaradıcılığının, adət-ənənələrin qorunmasına və inkişafına, daha çox insanın mədəni 
irsdən və mədəniyyət sərvətlərindən istifadəsini təmin etmək məqsədilə bu sərvətlərin 
yaradılmasına, artırılmasına və yayılmasına təkan verir, habelə yaradıcı işçilərin sosial 
müdafiəsini təmin edir. 
I fəsil 
Ümumİ müddəalar 
 
Maddə 1. Mədəniyyət sahəsində dövlət siyasətinin əsas prinsipləri və 
vəzifələri 
 
Azərbaycan Respublikasının mədəniyyət sahəsində dövlət siyasətinin əsas prinsipləri 
aşağıdakılardır: 
sosial və maddi vəziyyətindən, milli, irqi, dini və cinsi mənsubiyyətindən asılı 
olmayaraq hər kəsin mədəniyyət sərvətlərinin yaradılmasında, istifadəsində və 
yayılmasında hüquq bərabərliyi; 
hər kəsin istedadının, əqli imkanlarının üzə çıxarılmasının və yaradıcılıq azadlığının 
təmin edilməsi; 
milli mədəniyyətin bəşər mədəniyyətinin tərkib hissəsi kimi inkişaf etdirilməsi. 
Azərbaycan Respublikasının mədəniyyət sahəsində dövlət siyasətinin vəzifələri 
aşağıdakılardır: 
mədəni həyat tərzinin formalaşdırılması; 
milli və dünya mədəniyyəti sərvətlərinə qovuşmağa yönəldilən təhsil sisteminin inkişaf 
etdirilməsi; 
mədəniyyət sahəsində inhisara yol verilməməsi; 
dövlət mədəniyyət sisteminin müxtəlif mənbələrdən maliyyələşdirilməsinin 
uzlaşdırılması; 
yaradıcılıq fəaliyyətinin bütün sahələr üzrə yüksəlişi üçün şərait yaranmasına kömək 
etmək məqsədilə ictimai müzakirələrin müxtəlif formalarından, ekspertiza və 
müsabiqələrdən istifadə etməklə mədəniyyətin inkişaf istiqamətlərinin hazırlanması; 
mədəniyyət sərvətlərinin qorunması və artırılması; 
Azərbaycan Respublikasının mədəniyyət potensialının inkişafına, mühafizəsinə və 
ondan hərtərəfli istifadə olunmasına, mədəniyyət sahəsində geniş miqyaslı beynəlxalq 
əməkdaşlığa şərait yaradılması; 
dövlət mədəniyyət sisteminin elmi və mütərəqqi metodlarla idarəçiliyinin təmin 
edilməsi; 
tarix və mədəniyyət abidələrinin qeydiyyata alınması, qorunması və bərpası üçün 
müvafiq tədbirlərin görülməsi; 
mədəniyyətin inkişafına dair milli proqramların hazırlanması və həyata keçirilməsi, 
beynəlxalq proqramların hazırlanmasında iştirak edilməsi; 
görkəmli mədəniyyət xadimlərinin xatirəsinin əbədiləşdirilməsi üçün tədbirlər 
görülməsi; 
mədəniyyətin inkişafı fondlarının yaradılmasının təmin edilməsi; 
Azərbaycan Respublikasında milli mədəniyyətin tərəqqisi və müasir dünya 
mədəniyyəti ilə inteqrasiyasını, milli ənənələrin dirçəldilməsi və inkişafını, əhalinin mənəvi 
tələbatının ödənilməsini təmin edən mədəniyyət əsərlərinin yaradılması üçün həvəsləndirici 
tədbirlərin görülməsi; 
mədəniyyət və incəsənətin nailiyyətlərindən istifadə edilməsində vətəndaşların 
konstitusiya hüquqlarının, əhalinin zəngin milli və dünya mədəniyyəti sərvətlərindən 
faydalanmasının təmin edilməsi; 
mədəniyyət təsisatlarının normal fəaliyyətinin, onların maliyyələşdirilməsinin və 
maddi-texniki bazasının möhkəmləndirilməsinin təmin edilməsi; 
mədəniyyətin ixtisaslı kadrlara olan ehtiyacının təmin edilməsi. 
 
Maddə 2. Azərbaycan Respublikasının mədəniyyət sahəsində 
qanunvericiliyi 
 
Mədəniyyət sahəsində qanunvericilik bu Qanundan və Azərbaycan Respublikasının 
digər normativ hüquqi aktlarından ibarətdir. 
Mədəniyyət sahəsini tənzimləyən normativ hüquqi aktlarla Azərbaycan 
Respublikasının tərəfdar çıxdığı dövlətlərarası müqavilələr arasında ziddiyyət yaranarsa, 
həmin beynəlxalq müqavilələr tətbiq edilir. 
 
Maddə 3. Tarix və mədəniyyət abidələrinin qorunması 
 
Azərbaycan Respublikasında bütün hüquqi və fiziki şəxslər tarix və mədəniyyət 
abidələrini qorumağa borcludurlar. 
Tarix və mədəniyyət abidələrinin qorunmasının qaydaları Azərbaycan Respublikasının 
müvafiq qanunu ilə müəyyən edilir. 
 
Maddə 4. Mədəniyyət sahəsində yerli özünüidarə orqanlarının səlahiyyətləri 
 
Yerli özünüidarə orqanları bu Qanundan irəli gələn bütün hüquqların və azadlıqların 
sərbəst həyata keçirilməsinə şərait yaradırlar. 
Maddə 5. Mədəniyyət haqqında qanunvericiliyin pozulmasına görə məsuliyyət 
Mədəniyyət haqqında qanunvericiliyin pozulmasına görə məsuliyyət Azərbaycan 
Respublikasının mülki, cinayət, inzibati və digər qanunvericiliyi ilə müəyyən edilir. 
II fəsil 
 Mədənİyyət sahəsİndə vətəndaşların hüquqları, azadlıqları və vəzİfələrİ 
Maddə 6. Mədəniyyət hüququ 
Azərbaycan Respublikası Konstitusiyasının 40-cı maddəsinin I hissəsinə uyğun olaraq 
hər kəsin mədəni həyatda iştirak etmək, mədəniyyət təsisatlarından və mədəni 
sərvətlərdən istifadə etmək hüququ vardır. 
Mədəni sərvətlərdən istifadə hüququ yalnız Azərbaycan Respublikasının 
qanunvericiliyi ilə müəyyən edilmiş hallarda və qaydada məhdudlaşdırıla bilər. 
Azərbaycan Respublikasının ərazisində əcnəbilər və vətəndaşlığı olmayan şəxslər 
Azərbaycan Respublikasının vətəndaşları ilə bərabər mədəniyyət hüququna malikdirlər. 
Maddə 7. Yaradıcılıq azadlığı 
Azərbaycan Respublikası Konstitusiyasının 51-ci maddəsinin I hissəsinə uyğun olaraq 
hər kəsin yaradıcılıq azadlığı vardır. 
Hər kəs öz maraqlarına və qabiliyyətinə uyğun istənilən yaradıcılıq fəaliyyəti ilə 
məşğul olmaq hüququna malikdir. Bu hüquq həm peşəkar, həm də həvəskar əsasda 
həyata keçirilə bilər. Müəlliflik hüququ, əqli mülkiyyət hüququ, yaradıcılıq fəaliyyətinin 
nəticələrindən sərbəst istifadə etmə və dövlət tərəfindən dəstəklənmə baxımından 
yaradıcılıq fəaliyyəti ilə məşğul olan şəxslər bərabər hüquqludurlar. 
Hər kəsin özünün yaradıcılıq fəaliyyətinin nəticələrinə mülkiyyət hüququ vardır. Bu 
hüquq Azərbaycan Respublikasının qanunvericiliyi ilə müəyyən edilmiş qaydada həyata 
keçirilir. 
Azərbaycan Respublikasının qanunvericiliyi ilə müəyyən edilmiş qaydada Azərbaycan 
Respublikası vətəndaşının özünün yaradıcılıq fəaliyyətinin nəticələrini nümayiş etdirmək, 
satmaq, habelə bu məqsədlər üçün xarici ölkələrə aparmaq hüququ vardır. 
Maddə 8. Mədəni özünəməxsusluq hüququ 
Hər kəsin özünün milli mədəni özünəməxsusluğunu qoruyub saxlamaq, mənəvi, 
estetik və digər dəyərləri sərbəst seçmək hüququ vardır. 
Dövlət şəxsin mədəni özünəməxsusluq hüququna təminat verir. 
Maddə 9. Mədəniyyət sahəsində ictimai birliklər və müəssisələr yaratmaq 
hüququ 
Azərbaycan Respublikası vətəndaşlarının Azərbaycan Respublikasının qanunvericiliyi 
ilə müəyyən edilmiş qaydada mədəniyyət sahəsində ictimai birliklər, müəssisələr yaratmaq, 
habelə bu sahədə sahibkarlıq fəaliyyəti ilə məşğul olmaq hüququ vardır. 
Maddə 10. Mədəniyyət sahəsində vəzifələr 
Azərbaycan Respublikası Konstitusiyasının 40-cı maddəsinin II hissəsinə uyğun 
olaraq hər kəs tarixi, mədəni və mənəvi irsə hörmətlə yanaşmalı, ona qayğı göstərməli, 
tarix və mədəniyyət abidələrini qorumalıdır. 
Hər kəs: 
mədəniyyət sahəsində Azərbaycan Respublikası qanunvericiliyinin tələblərinə əməl 
etməli; 
xalqın mədəni ənənələrinə hörmət etməli; 
Azərbaycan xalqının, o cümlədən Azərbaycan Respublikasının ərazisində yaşayan 
bütün etnik qrupların mədəniyyətinə, dilinə, adət və ənənələrinə hörmət bəsləməli; 
uşaqların və yeniyetmələrin estetik tərbiyəsinə, mədəni inkişafına qayğı göstərməli; 
Azərbaycan Respublikasının qanunvericiliyi ilə müəyyən edilmiş digər vəzifələri yerinə 
yetirməlidir. 
Heç kəs və ya heç bir təsisat bütövlükdə mədəniyyət fəaliyyətini və ya mədəniyyət 
fəaliyyəti növünü inhisarda saxlamamalı və vətəndaşların sərbəst mədəniyyət fəaliyyətinə 
mane olmamalıdır. 
Azərbaycan Respublikasının ərazisində əcnəbilər və vətəndaşlığı olmayan şəxslər 
mədəniyyət sahəsində Azərbaycan Respublikasının qanunvericiliyi ilə müəyyən edilmiş 
vəzifələri yerinə yetirməlidirlər. 
III fəsil 
 Dövlətİn mədənİyyət sahəsİndə vəzİfələrİ 
Maddə 11. Milli mədəniyyətin qorunub saxlanması, onun inkişafına yardım 
göstərilməsi 
Dövlət milli mədəniyyətin (Azərbaycan xalqının, o cümlədən Azərbaycan 
Respublikasının ərazisində tarixən yaşayan və ya məskunlaşmış bütün etnik qrupların 
özünəməxsus mədəniyyətinin) qorunub saxlanmasına, onun inkişafına təminat verir. Milli 
mədəniyyət sahəsində həyata keçirilən fəaliyyət dövlətin himayəsindədir. 
Maddə 12. Milli mədəniyyət sərvətlərinin mühafizəsi 
Dövlət milli mədəniyyət sərvətlərinin mühafizəsini təmin edir. 
Dövlət Azərbaycan Respublikasından çıxarılmış milli mədəniyyət sərvətlərinin geri 
qaytarılmasını təşkil edir. 
Respublika ərazisinə qaytarılan milli mədəniyyət sərvətlərinə görə gömrük rüsumu və 
digər rüsumlar alınmır. 
Milli mədəniyyət sərvətlərinin mühafizəsinin və onlardan istifadənin, habelə milli 
mədəniyyət sərvətlərinin Azərbaycan Respublikasından kənara çıxarılmasının qaydalarını 
müvafiq icra hakimiyyəti orqanı müəyyən edir. 
Maddə 13. Mədəniyyət və yaradıcılıq fəaliyyəti ilə məşğul olan subyektlərin 
hüquqlarının və azadlıqlarının müdafiəsi 
Dövlət mədəniyyət və yaradıcılıq fəaliyyəti ilə məşğul olan subyektlərin hüquqlarına və 
azadlıqlarına təminat verir. 
Müvafiq dövlət orqanları mədəniyyət və yaradıcılıq fəaliyyəti ilə məşğul olan 
subyektlərin hüquqlarının və azadlıqlarının pozulmasına yönəldilmiş hərəkətlərin qarşısını 
almalıdırlar. 
Maddə 14. Mədəniyyət sərvətlərindən istifadənin təminatı 
Dövlət maddi və mənəvi mədəniyyət sərvətlərindən hər kəsin bərabər hüquqlarla 
istifadə etməsinə təminat verir. 
Dövlət mülkiyyətində olan mədəniyyət sərvətlərindən istifadə rejimini müvafiq icra 
hakimiyyəti orqanları müəyyən edirlər. 
Maddə 15. Mədəniyyət təsisatlarının yaradılması və inkişafına yardım 
Dövlət mədəniyyət sərvətlərinin yaradılması, çoxaldılması və yayılması, mədəniyyət 
fəaliyyəti sahəsində vasitəçilik fəaliyyəti ilə məşğul olan təşkilatların, müəssisələrin və 
idarələrin yaradılmasına və inkişafına yardım göstərir. 
Maddə 16. Əhalinin mədəniyyət xidmətlərilə minimum təmin olunması 
Müvafiq icra hakimiyyəti orqanı əhalinin mədəniyyət xidmətlərilə minimum təmin 
olunması üçün dövlət mədəniyyət təsisatları (kitabxana, muzey, klub, kinoteatr, teatr, sərgi 
və konsert salonları, musiqi və incəsənət məktəbləri) normalarını müəyyən edir. 
Maddə 17. Mədəniyyət fəaliyyətinə dövlət müdaxiləsinin məhdudlaşdırılması 
Dövlətin mədəniyyət fəaliyyətinə müdaxiləsi zorakılığa, irqi, milli və dini müstəsnalığa 
çağırışların, ümumbəşəri mənəvi dəyərlərə zidd fəaliyyətin, pornoqrafiyanın, 
narkomaniyanın təbliğinin qadağan olunması, onların qarşısının alınması ilə məhdudlaşır. 
Bu maddənin birinci hissəsində göstərilən hər hansı mədəniyyət fəaliyyəti müvafiq icra 
hakimiyyəti orqanının müraciətinə əsasən yalnız məhkəmə tərəfindən Azərbaycan 
Respublikasının qanunvericiliyi ilə nəzərdə tutulmuş qaydada qadağan edilə bilər. 
Mədəniyyət fəaliyyətinə müdaxilənin digər formalarına yol verilmir. 
Maddə 18. Mədəniyyət sahəsində inhisarın qarşısının alınması 
Mədəniyyət sahəsində inhisarın qarşısının alınması Azərbaycan Respublikası 
qanunvericiliyi ilə nəzərdə tutulmuş qaydada müvafiq icra hakimiyyəti orqanı tərəfindən 
həyata keçirilir. 
Maddə 19. Mədəniyyət statistikası 
Müvafiq icra hakimiyyəti orqanları mədəniyyət sahəsində rəsmi statistika aparırlar və 
statistik məlumatların düzgünlüyünə, vaxtında toplanmasına cavabdehdirlər. Azərbaycan 
Respublikasında mədəniyyət sahəsində statistik məlumatlar açıqdır. 
 
IV fəsil 
Mədənİyyət fəalİyyətİ və onun növlərİ 
Maddə 20. Dövlət mədəniyyət sistemi və onun vəzifələri 
Azərbaycan Respublikasının dövlət mədəniyyət sistemi dövlətə məxsus mədəniyyət 
sərvətlərindən, bu sərvətlərin və milli mədəniyyətin inkişafı, mühafizəsi, təbliği və artırılması 
ilə məşğul olan mədəniyyət müəssisələri şəbəkəsindən, mədəniyyəti idarə edən 
orqanlardan, milli-mədəni əmlakın bərpası, mədəniyyət müəssisələrinin maddi-texniki 
bazasının möhkəmləndirilməsi ilə məşğul olan digər dövlət mədəniyyət təsisatlarından 
ibarətdir. 
Dövlət mədəniyyət sisteminə dövlətin mülkiyyətində olan aşağıdakı təsisatlar daxildir: 
1. Teatr-konsert müəssisələri: 
opera, balet, dram, musiqili komediya, musiqili dram, gənc tamaşaçılar, kukla, mahnı, 
muğam, və digər teatrlar; 
filarmoniyalar, konsert salonları və sarayları, musiqi zalları, sirklər, folklor qrupları, 
peşəkar orkestrlər və musiqi kollektivləri; 
teatr-studiyalar, teatr-emalatxanalar, eksperimental və tədris teatrları, teatr, musiqi və 
təsviri sənət mərkəzləri; 
2. Kitabxana müəssisələri: 
milli kitabxana; 
kütləvi, gənclər, uşaq, korlar, şəhər, rayon, kənd, qəsəbə kitabxanaları və onların 
filialları, mərkəzləşdirilmiş kitabxana sistemləri; 
sahə kitabxanaları, elmi kitabxanalar; 
3. Muzey müəssisələri: 
bədii və incəsənət, tarix və tarix-diyarşünaslıq muzeyləri; 
ədəbiyyat, teatr və musiqi profilli, memorial, xatirə muzeyləri; 
muzey qoruqlar; 
4. Rəsm qalereyaları və sərgi salonları; 
5. Zooparklar, akvariumlar, planetarilər, nəbatat bağları; 
6. Mədəniyyət və tarix profilli arxivlər; 
7. Klub və asudə vaxtın təşkili müəssisələri: 
şəhər, rayon, qəsəbə, kənd mədəniyyət sarayları və evləri, klublar, klub tipli 
müəssisələr; 
mədəniyyət və istirahət parkları, asudə vaxt mərkəzləri; 
8. Təhsil və tədris müəssisələri: 
mədəniyyət profilli ali və orta ixtisas təhsil müəssisələri, ixtisasartırma kursları, uşaq 
musiqi, incəsənət, rəssamlıq, muğam və xoreoqrafiya məktəbləri; 
9. Elmi, metodiki mərkəzlər və kabinetlər: 
mədəniyyət üzrə elmi-tədqiqat institutları və mərkəzləri; 
mədəniyyət, muzey işi üzrə elmi-metodik mərkəzlər, musiqi təhsili üzrə metodiki 
kabinet, muzey sərvətlərinin və xatirə əşyalarının elmi bərpa mərkəzi; 
10. Mədəniyyət və incəsənətin təbliği və yayımı müəssisələri: 
mədəniyyət və incəsənət profilli nəşriyyatlar, qəzet, jurnal və bülleten redaksiyaları, 
informasiya mərkəzləri, informasiya-reklam müəssisəsi, bədii-istehsalat müəssisələri, 
kinoteatrlar, kinostudiyalar, televiziya, radio və sairə. 
Dövlət mədəniyyət sisteminin başlıca vəzifəsi milli mədəniyyət sərvətlərinin, dünya 
mədəniyyəti nümunələrinin etibarlı şəkildə toplanıb qorunaraq gələcək nəsillərə 
çatdırılmasından, onların əhali arasında geniş təbliğindən, Azərbaycan xalqının adət və 
ənənələrinə bağlı, milli, mənəvi və mədəni, bəşəri dəyərlərə yiyələnən, müstəqil və yaradıcı 
düşünən vətəndaşlar yetişdirilməsinə fəal yardım etməkdən ibarətdir. 
Maddə 21. Mədəniyyət fəaliyyəti və onun növləri 
Mədəniyyət sərvətlərinin yaradılması, toplanması, tədqiqi, təbliği, yayılması, nümayişi 
və qorunması mədəniyyət fəaliyyəti hesab olunur. 
Azərbaycan Respublikasının qanunvericiliyi ilə müəyyən edilmiş qaydada bütün 
hüquqi və fiziki şəxslər mədəniyyət fəaliyyəti ilə məşğul olmaq hüququna malikdirlər. 
Mədəniyyət fəaliyyəti muzey, ədəbiyyat, təsviri və tətbiqi sənət, kinematoqrafiya, teatr, 
musiqi, kitabxana, mədəni-maarif, kitab nəşri, arxiv, memarlıq, dizayn, televiziya, radio və 
sair fəaliyyət növlərindən ibarətdir. Mədəniyyət fəaliyyətinin ayrı-ayrı növləri sahəsində 
münasibətlər müvafiq qanunvericilik aktları ilə tənzimlənir. 
Maddə 22. Muzey fəaliyyəti 
Elmi, mədəni, mənəvi və estetik tələbatın ödənilməsi məqsədilə insan, onun fəaliyyəti 
və yaşayış mühiti haqqında mədəniyyət sərvətlərinin və maddi nümunələrin əldə edilməsi, 
qorunması, uçotu, tədqiqi, təbliği və nümayişi muzey fəaliyyəti hesab olunur. 
Muzeylərin, yaradılma məqsədlərinə və muzeylərdəki mədəniyyət sərvətlərinin 
nüfuzuna xələl gətirən kommersiya fəaliyyəti ilə məşğul olmaları, digər muzeylərin 
kolleksiya toplamaq hüquqlarını pozmaları qadağandır. 
Maddə 23. Ədəbi, təsviri və tətbiqi sənət, teatr, musiqi və konsert fəaliyyəti 
Ədəbi, təsviri və tətbiqi sənət, teatr, musiqi və konsert fəaliyyəti vətəndaşların 
mədəniyyət sərvətlərindən istifadə hüququnu təmin etmək, onların bədii-estetik tələbatını 
ödəmək, səhnə, musiqi və ifaçılıq sənəti sahəsində yaradılan bədii əsərlərdən tam və 
sərbəst surətdə faydalanmaq məqsədilə həyata keçirilir. 
Ədəbi, teatr, təsviri və tətbiqi sənət, musiqi və konsert fəaliyyəti sahəsində yeni bədii 
dəyərli əsərlərin yaradılması və meydana çıxmasını təmin etmək məqsədilə dövlət 
yaradıcılıq sifarişləri tətbiq olunur. 
Maddə 24. Kitabxana fəaliyyəti 
Kitabxana fəaliyyəti vətəndaşların sərbəst surətdə informasiya almaq hüququnu təmin 
etmək, onların kitablara, dövri nəşrlərə və kitabxana fondunu təşkil edən başqa sənədlərə 
olan tələbatını ödəmək məqsədilə həyata keçirilir. 
Nəşriyyat məhsulunu və digər çap məhsullarını hazırlayan müəssisə sifarişçinin 
hesabına buraxılmış kitabların və mətbu nəşrlərin pulsuz məcburi nüsxələrini 
qanunvericiliklə müəyyən edilmiş kitabxanalara və təşkilatlara göndərir. i[1] 
Maddə 25. Mədəni-maarif fəaliyyəti 
Mədəni-maarif fəaliyyəti özfəaliyyət əsasında sərbəst yaradıcılıq fəaliyyətinin həyata 
keçirilməsinin təmin olunmasıdır. Mədəni-maarif təsisatı ayrı-ayrı növlərdən olan 
mədəniyyət xidmətləri göstərə bilər, öz tərkibində digər mədəniyyət təsisatı (kitabxana, 
teatr, incəsənət məktəbləri və s.) yarada bilər. 
Maddə 26. Kinematoqrafiya fəaliyyəti 
Kinematoqrafiya fəaliyyəti kinofilmlərin yaradılmasına, yayılmasına və qorunmasına 
yönəldilən yaradıcılıq, istehsalat, elmi, texniki və təhsil kompleksini əhatə edir. 
V fəsil 
 Mədənİyyət sahəsİndə təşkİlatİ və mülkİyyət münasİbətlərİ 
Maddə 27. Mədəniyyət və yaradıcılıq fəaliyyəti ilə məşğul olan subyektlər 
Mədəniyyət və yaradıcılıq fəaliyyəti ilə məşğul olan fiziki şəxslər, mədəniyyət 
təsisatları mədəniyyət və yaradıcılıq fəaliyyətinin subyektləridirlər. 
Mədəniyyət təsisatları - əsas vəzifəsi mədəniyyət və yaradıcılıq fəaliyyəti olan 
təşkilatlar, idarələr və müəssisələrdir. 
Mədəniyyət və yaradıcılıq fəaliyyətinin subyektləri qanunla müəyyən olunmuş vergiləri 
və məcburi ödəmələri verməyə borcludurlar. 
Mədəniyyət və yaradıcılıq fəaliyyətinin subyektləri özlərinin yaradıcılıq və iqtisadi 
fəaliyyətlərində sərbəstdirlər. 
Maddə 28. Mədəniyyət təsisatlarının yaradılması, yenidən təşkili və ləğvi 
Mədəniyyət təsisatları müvafiq icra hakimiyyəti və yerli özünüidarə orqanları, istənilən 
hüquqi və fiziki şəxslər tərəfindən yaradıla bilər. 
Mədəniyyət təsisatlarının yaradılması, yenidən təşkili və ləğvi Azərbaycan 
Respublikasının qanunvericiliyində müəyyən edilmiş qaydada həyata keçirilir. 
Mədəniyyət təsisatının mülkiyyətçisi (təsisçisi) ilə mədəniyyət təsisatı arasında 
münasibətlər Azərbaycan Respublikasının qüvvədə olan qanunvericiliyi ilə və onların öz 
aralarında bağladıqları müqavilə ilə nizamlanır. 
Mədəniyyət təsisatının mülkiyyətçisi (təsisçisi) ilə mədəniyyət təsisatı arasında 
bağlanmış müqavilədə tərəflərin öhdəlikləri, əmlakdan istifadənin şərtləri və qaydaları, 
mədəniyyət təsisatının maliyyələşdirilməsi qaydası, tərəflərin maddi məsuliyyəti, 
müqavilənin ləğv edilməsinin əsasları və şərtləri, sosial və əmək məsələlərinin həlli 
qaydaları müəyyən edilə bilər. 
Dövlət mədəniyyət müəssisələrinin yaradılması, yenidən təşkili, ləğv olunması və 
profilinin dəyişdirilməsi müvafiq icra hakimiyyəti orqanının qərarı ilə həyata keçirilir. 
  
Maddə 29. Mədəniyyət sahəsində mülkiyyət münasibətləri 
Mədəniyyət sərvətləri, habelə mədəniyyət təyinatlı daşınar və daşınmaz əmlak, 
mədəniyyət təsisatları dövlət, bələdiyyə və xüsusi mülkiyyətdə, habelə mülkiyyətin qarışıq 
formalarında ola bilər. 
Mədəniyyət sahəsində mülkiyyətçinin hüquqları və vəzifələri Azərbaycan 
Respublikasının müvafiq qanunvericiliyi ilə müəyyən edilir. 
Mədəniyyət sahəsində dövlət mülkiyyəti müvafiq icra hakimiyyəti orqanları tərəfindən 
idarə olunur. Mədəniyyət sahəsində dövlət mülkiyyəti yalnız qanunvericilikdə müəyyən 
edilmiş qaydada digər təşkilatların istifadəsinə və ya idarəçiliyinə verilə bilər. Bu halda 
mədəniyyət mülkiyyətindən təyinatına uyğun istifadə edilməlidir. 
Maddə 30. Mədəniyyət təsisatlarının əmlakı 
Mədəniyyət təsisatının mülkiyyətində və ya idarəçiliyində öz vəzifələrini yerinə 
yetirmək üçün zəruri olan istənilən əmlak ola bilər. 
İdarəçiliyində olan əmlakın səmərəli istifadəsinə və qorunub saxlanmasına görə 
mədəniyyət təsisatı mülkiyyətçi (təsisçi) qarşısında məsuliyyət daşıyır. 
Mədəniyyət təsisatının idarəçiliyində olan əmlakın geri alınmasına Azərbaycan 
Respublikasının qanunvericiliyində və ya mülkiyyətçi (təsisçi) ilə bağlanmış müqavilədə 
nəzərdə tutulan hallarda yol verilir. 
Maddə 31. Mədəniyyət sahəsində dövlət mülkiyyətinin özəlləşdirilməsi 
Mədəniyyət sahəsində dövlət mülkiyyətinin özəlləşdirilməsi Azərbaycan 
Respublikasının müvafiq qanunvericiliyi ilə müəyyən olunmuş qaydada həyata keçirilir. 
Qanunvericiliklə müəyyən olunmuş qaydada milli status alan mədəniyyət təsisatları, 
tarix və mədəniyyət abidələri, dövlət muzeylərində, arxivlərində, kitabxanalarında 
saxlanılan sərvətlər və onların yerləşdiyi binalar və sahələr özəlləşdirilmir. 
Maddə 32. Dövlət mədəniyyət təsisatlarının milli və akademik statusu 
Dövlət mədəniyyət təsisatlarına milli obyekt statusu onların işinin həcminə, ölkənin 
mədəniyyət tarixində və mədəni həyatındakı roluna, yaradıcılıq fəaliyyətinin əhəmiyyətinə, 
fondlarının zənginliyinə, nadirliyinə, milli dəyərlərin qorunması və təbliği sahəsində 
nailiyyətlərinə görə müvafiq icra hakimiyyəti orqanı tərəfindən verilir. 
Milli statusa malik mədəniyyət təsisatlarının fondları və əmlakı milli sərvət hesab 
olunur və xüsusi əhəmiyyətli obyektlər kimi dövlət tərəfindən qorunur. 
Milli mədəniyyətin inkişafında xüsusi xidmətləri olan dövlət mədəniyyət təsisatlarına 
müvafiq icra hakimiyyətinin qərarı ilə fərqləndirici akademik statusu verilə bilər. 
VI fəsil 
 Mədənİyyət sərvətlərİ və mİllİ mədənİyyət əmlakı 
Maddə 33. Mədəniyyət sərvətləri 
Mənəvi və estetik ideallar, normalar və davranış qaydaları, dillər, dialektlər, ləhcələr, 
milli və etnik ənənələr və adətlər, tarixi toponimlər, folklor, tətbiqi xalq sənətləri, mədəniyyət 
və incəsənət əsərləri, mədəniyyət fəaliyyətinin elmi tədqiqatının nəticələri və metodları, 
tarixi və mədəni əhəmiyyəti olan binalar, tikililər, əşyalar, tarix və mədəniyyət baxımından 
unikal ərazilər və obyektlər mədəniyyət sərvətləridir. 
Mədəniyyət sərvətlərinə aşağıdakılar aiddir: 
təsviri sənət əsərləri, o cümlədən lövhələr, şəkillər, rəsmlər, qravürlər, estamplar, 
litoqrafiyalar, naxışlar, heykəltəraşlıq əsərləri, orijinal bədii toplular və montajlar; 
kino, xüsusi əhəmiyyətli televiziya, radio, video materialları, fotoəsərlər və 
fotomateriallar, dizayn işləmələri və memarlıq layihələri; 
əlyazmalar, xüsusi əhəmiyyətə malik kitablar və kitabçalar, dövri mətbuat materialları, 
avtoqraflar, markalar, açıqcalar, mədəniyyət və tarix profilli arxivlər və arxiv sənədləri, not 
yazıları, məktublar, elmi-tarixi yadigarlar, nadir nəşrlər; 
tətbiqi-sənət əsərləri - xalılar və xalça məmulatları, qızıl, platin, gümüş, qiymətli 
daşlar, mis və gildən hazırlanmış əşyalar, keramika məmulatı; 
səhnə və ekran əlbisələri, dekorları, butaforiya və rekvizitləri; 
qədim nadir kolleksiyalar və otuz ildən çox tarixi olan muzey əhəmiyyətli əşyalar (o 
cümlədən mebel, musiqi alətləri və s.); 
şifahi xalq yaradıcılığı nümunələri; 
arxeoloji komplekslər, arxeoloji və numizmatik xarakterli əşyalar; 
memarlıq abidələri, tikili nümunələri, xatirə yerləri və məqbərələr; 
park və təbii landşaft obyektləri; 
flora və fauna, mineralogiya, anatomiya nümunələri və paleontologiya baxımından 
maraqlı muzey əşyaları. 
Maddə 34. Mədəniyyət sərvətlərinin qeydə alınması 
Mədəniyyət sərvətləri müvafiq icra hakimiyyəti orqanı tərəfindən müəyyən edilmiş 
qaydada Azərbaycan Respublikasının milli mədəniyyət əmlakının Dövlət Siyahısında və 
mədəniyyət sərvətlərinin mühafizə siyahısında qeydə alınır. 
Siyahılara mədəniyyət sərvəti əşyasının, obyektinin mənşəyi, onun mülkiyyətçisi, 
təsviri, dəyəri və mühafizə dərəcəsi haqqında məlumatlar yazılır və bunların əsasında 
mədəniyyət sərvətinin mülkiyyətçisinə şəhadətnamə verilir. 
Dövlət kitabxanalarının, idarə tabeliyindən və mülkiyyət formasından asılı olmayaraq 
muzeylərin və arxivlərin fondlarında olan mədəniyyət sərvətlərinin aşkara çıxarılması, uçotu 
və mühafizəsi ilə həmin təsisatlar məşğul olurlar. Bu təsisatlar mədəniyyət sərvətinin 
siyahılara daxil edilməsi üçün müvafiq icra hakimiyyəti orqanlarına məlumat verməlidirlər. 
Mədəniyyət sərvətinin qiyməti, mühafizə dərəcəsi və respublikadan kənara çıxarılma 
imkanı müvafiq icra hakimiyyəti orqanı tərəfindən ekspertiza yolu ilə müəyyən edilir. 
Maddə 35. Mədəniyyət sərvətlərinin mühafizə dərəcələri 
Mədəniyyət sərvətlərinin mühafizəsinin qabaqlayıcı, konservasiya, bərpa və xüsusi 
dərəcələri vardır. 
Mühafizənin qabaqlayıcı dərəcəsi, təbii-landşaft, arxeologiya və arxitektura 
obyektlərinin, monumental sənət əsərlərinin tarixi əhəmiyyəti və qiyməti müəyyən 
olunanadək həmin obyektlərə şamil edilir. Müvafiq icra hakimiyyəti orqanları ilə 
razılaşdırılmadan bu mədəniyyət sərvətlərinin sökülməsi, məhv edilməsi, parçalanması, 
yeni quruluşa salınması, başqa yerə köçürülməsi və zahiri görkəminin dəyişdirilməsi 
qadağandır. 
Mühafizənin konservasiya dərəcəsi, istifadədən tamamilə çıxarılmalı və ya müvafiq 
icra hakimiyyəti orqanlarının nəzarəti altında məhdud dairədə istifadə edilməli olan 
mədəniyyət sərvətlərinə aid edilir. Həmin mühafizə dərəcəsi əlyazmalara, nadir arxiv 
sənədlərinə, nadir kitablara, qoruqlara və sair mədəniyyət sərvətlərinə şamil olunur. 
Mühafizənin bərpa dərəcəsi, ilkin mədəniyyət təyinatına qaytarılması üçün bərpa 
işlərinə ehtiyacı olan mədəniyyət sərvətlərinə şamil edilir. Mühafizənin bərpa dərəcəsi 
tətbiq olunana qədər obyekt barədə konservasiya dərəcəsi müəyyən edilə bilər. 
Xüsusi mühafizə dərəcəsi Azərbaycan Respublikasının milli mədəniyyət əmlakının 
Dövlət Siyahısına daxil olan milli mədəniyyət əmlakı obyektlərinə şamil edilir. 
Mühafizə dərəcəsi olan mədəniyyət sərvətləri mülkiyyətçisinin və ya istifadəçisinin 
müvafiq icra hakimiyyəti orqanları ilə münasibətləri mühafizə müqaviləsi ilə müəyyən 
olunur.  Mühafizə dərəcəsi olmayan mədəniyyət sərvətlərindən sərbəst istifadə edilir. 
Mədəniyyət sərvətlərinin mühafizə dərəcələri müəllifin sağlığında və vəfatından 
sonrakı otuz il ərzində onun əsərlərinə şamil edilmir. 
Maddə 36. Mədəniyyət sərvətlərindən istifadə rejimi 
Mədəniyyət sərvətlərindən onların tarixi və bədii təyinatı ilə bir araya sığmayan tərzdə 
istifadə edilməsi qadağandır. 
Tarix, arxeologiya, şəhərsalma, arxitektura və monumental sənət abidələrinin, təbii-
landşaft obyektlərin mühafizəsini təmin etmək məqsədilə müvafiq icra hakimiyyəti orqanı 
tərəfindən mühafizə zonaları müəyyən edilir. Mühafizə zonaları haqqında normativ hüquqi 
aktlar müvafiq icra hakimiyyəti orqanı tərəfindən qəbul edilir.  Şəhərlərin və digər yaşayış 
məntəqələrinin baş planlarının layihələri, tikinti planlaşdırma və yenidənqurma layihələri, 
eləcə də mədəniyyət obyektlərinin başqa yerə köçürülməsi layihələri müvafiq icra 
hakimiyyəti orqanları ilə razılaşdırılmalıdır. 
Arxeoloji qazıntılar aparılması və arxeoloji abidələrin axtarılması, mədəniyyət 
sərvətlərinə aid olan təmir, bərpa və konservasiya işləri qanunvericiliklə müəyyən edilmiş 
qaydada həyata keçirilir. Aparılan işlər haqqında ayda bir dəfə müvafiq icra hakimiyyəti 
orqanlarına hesabat verilir. 
Mədəniyyət sərvətlərindən istifadədə müvafiq yönümlü mədəniyyət təsisatının 
üstünlük hüququ vardır. 
Dini qurumlara məxsus olan və mədəniyyət sərvəti sayılan əşyalardan onların 
mədəniyyət təyinatı nəzərə alınmaqla istifadə edilir. 
Mədəniyyət sərvətlərinin mülkiyyətçisinin və ya istifadəçisinin, dini təyinatlı 
mədəniyyət sərvətlərinin isə müvafiq dini qurumun razılığı olmadan surətləri çıxarıla, 
habelə onlardan turizm, ekskursiya və reklam məqsədilə istifadə edilə bilməz. 
Mədəniyyət sərvətlərinin lazımi vəziyyətdə saxlanılması və onların mühafizəsi ilə bağlı 
vəzifələr bu sərvətlərin mülkiyyətçilərinin və ya istifadəçilərinin üzərinə düşür. Subyektin 
mədəniyyət sərvətlərini saxlamağa imkanı olmadıqda, mülkiyyətçinin arzusu ilə müvafiq 
icra hakimiyyəti orqanı mədəniyyət sərvətini onu saxlamağa imkanı olan subyektə 
satılmasını təşkil edir və ya saxlanma xərclərini dövlət hesabına götürür. 
Qeyri-dövlət mülkiyyətində olan xüsusi əhəmiyyətli mədəniyyət sərvətləri satılarsa, 
onları birinci növbədə almaq hüququ qanunvericiliklə müəyyən edilmiş həddə və qaydada 
dövlətə mənsubdur. 
Torpaqdan və su altından, binalardan, tikililərdən, təbii obyektlərdən tapılmış, 
Azərbaycan Respublikasının qanunvericiliyi ilə nəzərdə tutulmuş qaydada müsadirə 
edilmiş, habelə vərəsəsiz və sahibsiz mədəniyyət sərvətləri qanunvericiliklə müəyyən 
edilmiş qaydada dövlət mülkiyyətinə daxil edilir. 
Maddə 37. Mədəniyyət sərvətlərinin mühafizə siyahısı 
Ən əhəmiyyətli mədəniyyət sərvətlərini qorumaq məqsədilə müvafiq icra hakimiyyəti 
orqanları müəyyən ərazinin (şəhərin, rayonun) mədəniyyət sərvətlərinin mühafizə siyahısını 
aparırlar. 
Mədəniyyət sərvətləri həmin siyahıya mülkiyyətçinin, istifadəçinin ərizələri, 
kitabxanaların, muzeylərin, arxivlərin məlumatları əsasında müvafiq icra hakimiyyəti 
orqanları tərəfindən daxil edilir. Mühafizə siyahısında mədəniyyət sərvətlərinin qeydiyyatı 
bu Qanunun 34-cü maddəsinin tələblərinə uyğun aparılır. 
Mülkiyyətçiyə və ya istifadəçiyə bir ay ərzində mədəniyyət sərvətinin siyahıya daxil 
edildiyi barədə şəhadətnamə və ya onun sərbəst istifadəsinə icazə verilir. Belə 
şəhadətnamə və ya müvafiq icazə olmadan mədəniyyət sərvətləri ilə əlaqədar əqdlər 
bağlanılmasına yol verilmir. 
Milli mədəniyyət əmlakı sayılan mədəniyyət sərvətinə aid sənədlər baxılmaq üçün 
müvafiq icra hakimiyyəti orqanlarına verildikdə, onların bu Qanunun 38-ci maddəsi ilə 
müəyyən edilmiş qaydada Azərbaycan Respublikasının milli mədəniyyət əmlakının Dövlət 
Siyahısına daxil edilməsi məsələsinə iki ay ərzində baxılmalıdır. 
Maddə 38. Azərbaycan Respublikasının milli mədəniyyət əmlakının Dövlət 
Siyahısı 
Azərbaycan Respublikasının milli mədəniyyət əmlakının Dövlət Siyahısına bu 
Qanunun 33-cü maddəsində nəzərdə tutulan milli və bəşəri əhəmiyyəti olan nadir 
mədəniyyət sərvətləri daxil edilir. Xilas edilməsi üçün təcili tədbirlərə ehtiyacı olan milli 
mədəniyyət əmlakı obyektlərinin uçotu ayrıca aparılır. Obyektlərin milli mədəniyyət 
əmlakına aid edilməsi məsələsini müvafiq icra hakimiyyəti orqanı həll edir. 
Müvafiq icra hakimiyyəti orqanları milli mədəniyyət əmlakı obyektlərinin qorunmasına 
nəzarət edirlər. 
Azərbaycan Respublikasının milli mədəniyyət əmlakının Dövlət Siyahısına daxil 
edilmiş obyektlər mülki dövriyyədən çıxarılır və müvafiq icra hakimiyyəti orqanının icazəsi 
olmadan onları ləğv etmək, başqa yerə köçürmək, surətini çıxarmaq və ya bərpa etmək 
olmaz. 
Maddə 39. Mədəniyyət sərvətlərinin ixrac rejimi 
Mədəniyyət sərvətləri xüsusi rejim əsasında, verilmiş mühafizə dərəcəsinə müvafiq 
surətdə ixrac edilir. İxracın mümkünlüyü müvafiq icra hakimiyyəti orqanının verdiyi 
mühafizə şəhadətnaməsi ilə müəyyən edilir. 
Mühafizə dərəcəsi verilməmiş mədəniyyət sərvətləri sərbəst ixrac edilə bilər. 
Müvəqqəti sərgi, qastrol səfərləri, bərpa işləri, prezentasiya, beynəlxalq mədəniyyət 
tədbirlərinin keçirilməsi halları istisna olmaqla milli mədəniyyət əmlakı olan sərvətlərin 
Azərbaycan Respublikasının hüdudlarından kənara aparılması qadağandır. Bu sərvətlərin 
Azərbaycan Respublikasının hüdudlarından kənarda olması müddəti, bir qayda olaraq, il 
ərzində altı aydan çox olmamalıdır. 
Dövlətə məxsus milli mədəniyyət sərvətlərindən istifadə nəticəsində əldə edilən 
vəsaitlər milli mədəniyyət sərvətlərinin qorunmasına və saxlanılmasına sərf edilir. 
VII fəsil 
 Mədənİyyət sahəsİnİn malİyyələşdİrİlməsİ 
Maddə 40. Maliyyələşdirmə mənbələri ii[2] 
Mədəniyyətin dövlət mülkiyyətində olan təsisatları dövlət büdcəsi, büdcədənkənar 
daxilolmalar və qanunvericiliklə qadağan olunmayan digər mənbələr hesabına 
maliyyələşdirilir. Bələdiyyə və xüsusi mülkiyyətdə olan təsisatlar isə öz vəsaitləri və 
qanunvericiliklə tənzimlənən fəaliyyətindən əldə edilmiş gəlirlər hesabına 
maliyyələşdirilirlər. iii[3] 
Dövlət büdcəsindən dövlət mədəniyyət sisteminin maliyyələşdirilməsi üçün ayrılan 
vəsaitin miqdarı əvvəlki il üçün ayrılmış vəsaitin miqdarından az olmamalıdır. 
Mədəniyyət təsisatları istənilən hüquqi və fiziki şəxsdən, beynəlxalq təşkilatlardan 
hədiyyələr, ianələr və digər maliyyə yardımı almaq hüququna malikdirlər. 
Maddə 41. Mədəniyyəti maliyyələşdirmə fondları 
Mədəniyyət sahəsinin maliyyələşdirilməsinə əlavə vəsait cəlb etmək üçün müvafiq 
icra hakimiyyəti orqanı milli mədəniyyət fondu yaradır. 
Həmin məqsədlə yerli özünüidarə orqanları, ictimai birliklər, hüquqi və fiziki şəxslər 
mədəniyyətin maliyyələşdirilməsi fondlarını yarada bilərlər. Bu fondların təşkili və fəaliyyəti 
Azərbaycan Respublikasının müvafiq qanunvericiliyi ilə tənzimlənir. 
Maddə 42. Mədəniyyət sahəsində vəsaitin xərclənməsi 
Mədəniyyətin qorunmasına, saxlanılmasına və inkişafına yönəldilən vəsait: 
mədəniyyət təsisatlarının; 
mədəniyyət sahəsində beynəlxalq və milli dövlət proqramlarının; 
mədəniyyət sahəsində dövlət sifarişlərinin; 
mədəniyyət sahəsində sığorta işinin təşkilinin; 
mədəniyyət sərvətlərinin alınması, saxlanması və mühafizəsinin; 
mədəniyyət sahəsində əmək veteranlarına, mədəniyyət xadimlərinə və yaradıcı 
gənclərə təqaüdlər, mükafatlar verilməsinin və fərdi köməklik göstərilməsinin; 
mədəniyyət təyinatlı obyektlərin layihələşdirilməsi və tikilməsinin; 
mədəniyyət sahəsində fəaliyyətin maddi-texniki təminatının maliyyələşdirilməsi üçün 
istifadə olunur. 
Mədəniyyət təsisatları onlara ayrılan vəsaitin təyinat üzrə xərclənməsində 
sərbəstdirlər. 
Maddə 43. Mədəniyyət sahəsinin maddi-texniki təminatı 
Mədəniyyət və yaradıcılıq fəaliyyəti ilə məşğul olan subyektlərin və mədəniyyət 
təsisatlarının fəaliyyət göstərməsi üçün zəruri olan avadanlığın, texnikanın, texnologiyanın 
alınması, müəyyən edilmiş qaydada tikinti işlərinin aparılması üçün müvafiq icra 
hakimiyyəti və yerli özünüidarə orqanları şərait yaratmalıdırlar. 
Müvafiq icra hakimiyyəti və yerli özünüidarə orqanları mədəniyyət və yaradıcılıq 
fəaliyyəti üçün zəruri olan studiyaların, emalatxanaların, laboratoriyaların yaradılması üçün 
mədəniyyət və yaradıcılıq fəaliyyəti ilə məşğul olan subyektlərə və mədəniyyət təsisatlarına 
yardım göstərməlidirlər. 
VIII fəsil 
 Mədənİyyət İşçİlərİ və onların sosİal müdafİəsİ 
Maddə 44. Mədəniyyət işçisi 
Peşəkar yaradıcılıq fəaliyyəti ilə məşğul olan və ya mədəniyyət təsisatında işləyənlər 
mədəniyyət işçisidirlər. 
Maddə 45. Peşəkar yaradıcı işçinin hüquqları 
Peşəkar yaradıcı işçinin aşağıdakı hüquqları vardır: 
yaradıcılıq sirrinin mühafizə olunması; 
təxəllüsdən istifadə etmək; 
fəaliyyətinin nəticələrini nümayiş etdirmək və digər kütləvi formalarda təqdim etmək; 
yaradıcılıq ittifaqları yaratmaq və onların fəaliyyətində iştirak etmək; 
özünün yaradıcılıq fəaliyyətinin nəticələrindən istifadəyə görə haqq almaq; 
mədəniyyəti maliyyələşdirmə fondlarından istifadə etmək. 
Maddə 46. Mədəniyyət işçilərinin yaradıcılıq ittifaqları 
Mədəniyyət fəaliyyətinin ayrı-ayrı növləri üzrə mədəniyyət işçilərini birləşdirməklə 
peşə ünsiyyəti yaratmaq, mədəniyyət təsisatları və mədəniyyət xadimləri ilə əlaqə 
yaratmaq, onların mənafelərini müdafiə etmək üçün Azərbaycan Respublikası 
qanunvericiliyi ilə müəyyən edilmiş qaydada mədəniyyət işçilərinin yaradıcılıq ittifaqları 
yaradıla bilər. 
Maddə 47. Mədəniyyət işçilərinin sosial müdafiəsi 
Dövlət mədəniyyət işçilərinin sosial müdafiəsinə təminat verir. 
Peşəkar yaradıcı işçilər yaradıcılıq fəaliyyətinin həyata keçirildiyi fərdi 
emalatxanaların, studiyaların, laboratoriyaların kirayə, kommunal və telefondan istifadə 
xərclərini vətəndaşlar üçün nəzərdə tutulmuş miqdarda ödəyirlər. 
Milli obyekt statusu almış mədəniyyət təsisatlarının işçilərinin əmək haqları digər 
oxşar dövlət mədəniyyət təsisatlarının işçilərinə nisbətən daha yüksək ödənilir. 
Müvafiq icra hakimiyyəti orqanının qərarı ilə zərərli iş şəraitində işləyən mədəniyyət 
işçilərinin əmək haqlarına müvafiq əlavələr müəyyən edilir. 
Mədəniyyətin inkişafında yüksək xidmətləri olan pensiyaya çıxmış mədəniyyət 
işçilərinin sosial təminatı Azərbaycan Respublikasının qanunvericiliyi ilə müəyyən edilir. 
IX fəsil 
 Mədənİyyət sahəsİndə beynəlxalq əməkdaşlığın hüquqİ əsasları 
Maddə 48. Mədəniyyət sahəsində beynəlxalq əməkdaşlıq 
Müvafiq icra hakimiyyəti orqanları, mədəniyyət təsisatları, mədəniyyət işçilərinin 
həmkarlar ittifaqları, yaradıcılıq ittifaqları Azərbaycan Respublikasının qanunvericiliyi ilə 
müəyyən edilmiş qaydada başqa dövlətlərin hüquqi və fiziki şəxsləri ilə, beynəlxalq 
təşkilatlarla mədəniyyət sahəsində əməkdaşlığı həyata keçirə bilərlər. 
Azərbaycan Respublikasının qanunvericiliyinə uyğun olaraq Azərbaycan Respublikası 
ərazisində beynəlxalq mədəniyyət fondlarının və təşkilatlarının filialları və nümayəndəlikləri 
yaradıla bilər. Hər bir mədəniyyət təsisatının müvafiq beynəlxalq təşkilatlara daxil olmaq, 
habelə öz sıralarına əcnəbi üzvlər cəlb etmək hüququ vardır. 
Azərbaycan Respublikasının qanunvericiliyində nəzərdə tutulmuş hallar istisna 
olunmaqla mədəniyyət sahəsində beynəlxalq əlaqələrin hər hansı şəkildə 
məhdudlaşdırılmasına yol verilmir. 
Maddə 49. Mədəniyyət sahəsində beynəlxalq mübadilə 
Azərbaycan Respublikası mədəniyyət sahəsində beynəlxalq mübadilənin inkişafına, 
milli mədəniyyətin xaricdə yayılmasına, o cümlədən peşəkar yaradıcı işçilərin və 
kollektivlərin, mütəxəssislərin və tələbələrin qarşılıqlı səfərlərinə köməklik göstərir, 
mədəniyyət sərvətlərinin və mədəniyyət fəaliyyəti nəticələrinin, habelə mədəniyyətin 
müxtəlif sahələrində iş təcrübəsinin mübadiləsinə yardım edir. 
Maddə 50. Mədəniyyət sərvətlərinin mühafizəsi sahəsində əməkdaşlıq 
Azərbaycan Respublikası mədəniyyət sərvətlərinin mühafizəsinə dair beynəlxalq 
əməkdaşlığı inkişaf etdirir, milli mədəniyyət sərvətlərinin mühafizəsi rejiminin Azərbaycan 
xalqının xaricdə olan nadir mədəniyyət sərvətlərinə şamil edilməsi və onların qaytarılması 
üçün mümkün olan bütün tədbirlərdən istifadə edir. 
Maddə 51. Xaricdə yaşayan azərbaycanlılarla mədəni əlaqələr 
Müvafiq icra hakimiyyəti orqanları xaricdə yaşayan azərbaycanlılarla mədəni əlaqələr 
yaradır və inkişaf etdirir, o cümlədən onların mədəniyyət və informasiya mərkəzlərinin, 
fondlarının, təsisatlarının məqsədyönlü fəaliyyətinə köməklik göstərir, bu qurumların 
Azərbaycan Respublikasında nəşr olunan kitabları əldə etmələri, qəzet və jurnallara 
abunəçi olmaları üçün şərait yaradır. 
 
Azərbaycan Respublikasının Prezidenti 
Heydər ƏLİYEV 
Bakı şəhəri, 6 fevral 1998-ci il 
№ 430-IQ 
                                                          
 
 
 
