1 
 
                                                            
 
 
 
 
Giya Paçxataşvili 
 
 
 
SON – ƏVVƏLƏ GEDƏN YOL... 
 
 
 
 
 
                          
Kitab Lamaranın müqəddəs ruhuna ithaf olunur. 
                                                                                           Müəllif 
 
 
 
 
 
Bakı - 2014 
 
 
 
 
 
 
 
2 
 
 
Redaktorlar: Qiymət Məhərrəmli 
Texniki redaktor: Pünhan Şükür 
 
 
 
 
 
 
 
 
Giya Paçxataşvili 
Son – Əvvələ gedən yol 
 
 
 
 
 
 
Bakı – 2014, 48 səh. 
 
 
 
 
 
 
 
 
 
 
 
 
 
 
 
 
 
3 
 
 
GİVİ ÜRƏYİMDƏN DAŞ ASDI… 
 
  Ömrünü Azərbaycan jurnalistikasına, Azərbaycan ədəbiyyatına, bədii tərcümə 
sənətinə həsr edən, azərbaycanlı olmasa da, azərbaycanlıdan fədakar və təəssübkeş, 
vətənpərvər şair-jurnalist, tərcüməçi Giya Paçxataşviliyə 
Givi ürəyimdən daş asdı. «Lamaranın vəziyyəti yaxşı deyil, xərçəngdir» dedi Givi… 
Amma bu sözü elə sakit, elə təmkinlə dedi ki, söz mənə yaman təsir elədi. Elə metrodaca 
onlarla insanın gözü qarşında ağladım, Lamara xanımın halına yox, yazıq, tənha Ağ Divin 
halına… Lamaraya bir şey olsa, Ağ Div yetim qalacaq… 
     Givi Lamara xanımın çarəsiz dərdini mənə danışmaqla ürəyimdən böyük bir 
dəyirman daşı asdı… Givi elə bir vəziyyətdədir ki, özü dərdin əlindən canını qoymağa yer 
axtarır… Givini Lamarasının dərdi yaman əzir. Givinin gözlərinin içində yaş parıldayırdı, 
ancaq o yaş donmuşdu onun gözlərində. O yaşın göz giləsində şəkili qalıb, yəqin o şəkil 
həmişəlik Ağ Divin bəbəklərində qalacaq. Ağ Divin arxa-dayağı, ürəyinin təpəri, dizinin 
taqəti, sözünün şəhdi-şirəsidir Lamara xanım… İllərdir Ağ Divin nazı ilə oynayıb. Ağ Divin 
heç evi də yoxdur, bu cəfakeş, sədaqətli gürcü qızı öz məhəbbətinin əsiri olduğu üçün Ağ 
Divin nimdaş kirayə mənzillərində onunla bir ömrü paylaşmağa razı olub. 
     Çarəsiz gürcü qızı, mübtəla olduğun dərdə dərman ola bilmir yetim gürcü – Ağ Div – 
Givi. Givini həyata sən bağlayırsan qara gözlü Lamara… Givi Lamarasız yetim qalacaq, 
mən kişilərin, məhəbbət yolçularının, ruh adamlarının yetim qalmasını istəmirəm heç. Onlar 
yetim qalanda ürəkləri hər gün ağlayır… Lamaranın yastığının dibini kəsdirib, yanından bir 
addım kənara çəkilmir Givi. Deyir ki, istəyirəm Lamaranın yanında olam həmişə. Lamara 
yaman dərdə tuş gəlib. Givi, sən onu çətin o dərdin caynağından qopara biləsən… Çətin ki, 
qəlbinin rübabını dilləndirən gürcü gözəlinin sağlamlığını özünə qaytara biləsən… Yesir 
olub Givi Lamarası üçün. Təzə-tər, nübar sevgisinin başına dolanır Givi… Gəncliyinin 
sevdasını, ürəyinin sahibini itirmək sınağı qarşısındadır Ağ Div… Givi deyir ki, Lamarasız 
yaşamağı heç ağlına belə gətirə bilmir… Givi bu şəhərdə – Bakıda xoşbəxt olmadı, 
qaragözlü sevgilisini də xoşbəxt edə bilmədi Givi. Kaş möcüzə baş verəydi – Givinin 
Lamarası yenidən dirçələydi, yenidən qızılgül kimi ətir saçaydı, yenidən Givini özünə bənd 
edəydi, Tanrım… Sənin möcüzələrin çoxdur, ya Ulu Yaradan. Naçar Giviyə imdad elə, 
kərəm elə. Givi bu dərdi çəkməyə hazır deyil… Givi deyir ki: 
    
    Çəkənə ver, 
    Qəlyanı çəkənə ver.  
    Mən dərdi çəkəmmirəm, 
    Məndən al, çəkənə ver… 
4 
 
     Givinin Lamarasının dərdi ürəyimə od basdı, dağ çəkdi… İnanın ki, Givinin 
dilindən bu xəbəri eşidəndən indiyə kimi özümə gələ bilmirəm. Givi Lamaraya bir ağ gün 
yaşatmadı axı… Birgə həyatlarını kirayələrdə, köçhaköçdə, qovhaqovda, qaçhaqaçda 
keçirdilər. Bir-birilərini incitmədilər, bir-birilərindən incimədilər ancaq… Amma sonda 
Lamara Givini yaman incitdi, öz dərmansız dərdilə… Givi, Lamara xanımın çarəsiz dərdini 
mənə deməklə ürəyimdən nəhəng bir daş asdı… 
     Givi onu da dedi ki, dostlarımın içində ən çox qadın həmdəmlərimdən razıdır. 
Qiymət xanım Məhərrəmlidən isə yerdən-göyə qədər razılıq elədi… Dedi ki, Qiymət xanım 
Givinin ağır günlərində ona və xanımına baş çəkmək üçün Qaxa gedibdir…  Givi bu dəstəyi 
çox yüksək qiymətləndirir. Qədir-qiyməti hər şeydən baha olan, dəyərli ziyalımız, şairimiz, 
jurnalistimiz, alimimiz Qiymət xanım Məhərrəmlinin Qaxa gedib Giviyə baş çəkməyi 
ürəyimi dağa döndərdi. Var olsun, hər zaman dostların ümid yeri olsun Qiymət xanımı! 
Givinin, Ağ Divin, Yetim gürcünün dərdi böyükdür… Lamaraya bir şey olsa, Givi yetim 
qalacaq… Aşiqlərin yetimliyi çəkilməz dərddir… Qara sevdalı Givi, qara sevdalı Ağ Div, 
bəxti qara Yetim gürcü… Dərdini kimə deyim, yerəmi-göyəmi, dağamı-daşamı, bəndəyəmi, 
Tanrıyamı, sözəmi, sazamı? Kimə desəm ağlayar, kimə desən sızlayar, kimə desəm yas 
tutar… 
    Dağıstana, 
    Yol gedər Dağıstana 
    Könüldən bir ah çəkim, 
    Yaşımdan dağ istana. 
    Köhnə bayatıdır… Ağlıma gəldi yazdım ki, bəlkə Giviyə təsəlli oldu… Təsəlli… 
     P.S. Bu yazını Givinin Lamarası ağır xəstəliklə çarpışanda yazmışam. Açığı, heç çap 
etdirmək fikrim də yox idi. «Facebook»dan aldığım sarsıdıcı xəbər bu yazının işıq üzü 
görməsinə səbəb oldu. Givi yetim qaldı, qaragözlü Lamarası ölümə təslim oldu. Əcəl 
Givinin də həyatından sevdiyi bəndəni apardı… 
     Xristianların müqəddəs Pasxa günü də Allahın sevimli bəndəsi Lamara xanım Tanrı 
dərgahına qovuşdu. Əminəm ki, qəlbi məhəbbətlə dolu, ruhən və mənən Giviyə məxsus olan 
Lamara indi cənnət mələkləri arasındadı. Qara sevdalı Giviyə isə əbədi olaraq həyatının və 
ürəyinin qadınını yaşatmaq, sevgi ilə yaşatmaq qalır. Səbr arzulayıram dostuma. 
    Giviyəm, nurlu sabaham, 
    Lamaraya qibləgaham… 
    İndi Givinin qibləgahı Lamaranın məzarıdır! 
 
                                               İradə KÖVRƏK   
 
5 
 
*** 
Sən qaytarılmış ömrə gülürsən... 
Ölüm isə...Sənə. 
Ölümə deyən yoxdur ki: 
“Öldüyün yerdə ölsənə!!!” 
 
02.03.2013 
 
 
 *** 
Üşütmə yurd salıb 
Lamaranın solğun rəngində, 
Qaraciyərinin xərçəgində... 
Çabalayıram 
Olum-ölüm rəngində... 
Üstümə şığıyır 
Sinirlərimin xərçəngi... 
Pozulur günlərimin 
 Ritmi...Ahəngi... 
Asılıb qulqqlarımdan 
Ümidsizliyin son zəngi... 
 
07.06.2013 
 
 
*** 
 
Çarasızam... 
Parasızam... 
Həkimlərin hökmü kimi 
arsızam... 
nə şərab... 
nə də siqaret 
kiridəmmir ayğırtılarımı... 
Köməyə səsləyirəm 
Lamara ünvanlı bayatılarımı: 
“Mən yerim, yarım yetim- 
Bundan halı Yaradan. 
Yol ver birinci gedim 
Mənə asi dünyadan. 
 
*** 
 
Üz vurma fağır yara, 
Qəlbimə vurma yara. 
Əcəl, ondan gen dolan... 
Yar hara, ölüm hara?! 
 
 
 
6 
 
*** 
Ayrılır gül çəməndən, 
Gen düşəmmədim qəmdən. 
Nə ər kimi ər oldum, 
Nə həmdəm kimi həmdəm. 
 
*** 
Lamara-mömin adam, 
Nəfəsin arxam, odam. 
Allah, ona rəhm eylə: 
Çökməsin o ev, o dam. 
 
*** 
 
Allah, əcəli azdır, 
Əzələ məzar qazdır. 
Savablarına baxıb, 
Yarıma xoş gün yazdır. 
 
*** 
 
Həkimdən gəldi fərman: 
Nə əlac var, nə dərman. 
Allah rəhmin böyükdür. 
Ver Lamaraya aman...” 
 
 
07.06.2013 
 
 
 
Yeddi bayatı 
 
Lamara üçün 
 
 
Yaralı sona bəslərəm, 
Bəsləyib də əzizlərəm. 
Yerdən ümid üzüləndə 
Köməyə göyü səslərəm. 
 
 
*** 
 
Bəd gününə sədd çəkərəm. 
Dərdinə sərhəd çəkərəm. 
Onu üzən ağrılara  
Dünya boyda dərd çəkərəm. 
 
 
 
7 
 
*** 
 
Yanında qultək qalaram, 
Ona təsəlli olaram. 
Sevincinə sevinib də 
Nurlu qəlbinə dolaram. 
 
*** 
 
Qulluğunda dayanaram, 
Ətrafına dolanaram, 
Zülmətini dağıtmaqçün 
Şamtək yolunda yanaram. 
 
*** 
 
Şübhələrini qovaram, 
Sınıq könlümü ovaram. 
Bu dünyada yarım varsa, 
Demək, mən yetim də varam. 
 
*** 
 
Sarıyaram yarasını, 
Əskiltmərəm parasını. 
Mən ki, fağır bir bəndəyəm, 
Tanrı tapar çarasını. 
 
*** 
 
Bayatımtək yaşaysan, 
Çöhrəndə nur daşıyasan. 
Tezliklə qalxıb ayağa, 
Ürəyimi ozşayasan. 
 
 
 
13.06.2013 
 
 
 
 
Ölümə 
 
 
Dildarımı bəd xəbərlər girləyir, 
Həyatını dərmanla kirələyir... 
Gecələri qorxuyla hədələyir, 
Ağrıları düçar edirzülümə. 
 
Ömür qaytar vaxtsız solan gülümə, 
Gəl sevinmə məndən qalmış külümə... 
8 
 
Adam var ki, müdirinə qul düşüb, 
Mən yazıq da qul olmuşam ölümə. 
 
Canım ölüm, Lamaradan əl götür, 
Düz sözümdü: mənciyəzi gəl götür. 
Dəfn etməyə külüng götür, bel götür, 
Rahatlıq bəxş et fağır könlümə. 
 
Mən bilirəm: gözün kordur, özün kar, 
Xəlvət gəlib, aparırsan aşikar, 
Qoy mən olum qəzəbinə səbəbkar, 
Daş atma gəl qu yaşayan gölümə. 
 
İraq eylə “xərçəng” adlı divini, 
Yetim qoyma sənətkarın evini. 
Məsləhətdir: dərhal apar Givini,  
Dərd artırma dərdli olan elimə. 
 
 
08.07.2013 
 
 
 
 
Lamaraya 
 
Gülüşü sığmazdı göyə, 
Qonaq çağırardı öyə, 
Ömür xərclərdi özgəyə... 
İndi onu azar didir, 
Asta-asta geri gedir. 
 
Məclislər yola salardı, 
Qohum qeydinə qalardı. 
Körpəyə ana olardı... 
Nəfəs yerişi ləngidir,  
Asta-asta geri gedir. 
 
Ər çatdırmır dərmanını, 
İtiribdir imanını. 
Yazan yazıb fərmanını... 
Gündən-günə huşu itir, 
Asta-asta geri gedir. 
 
Sabahı duayla açır, 
Ağrılara ağrı sancır. 
Şər-qeybətdən uzaq qaçır... 
Xoş günlərə ümid edir, 
Asta-asta geri gedir. 
 
Yığvarlıdı parasızlıq, 
İçdən yeyir çarasızlıq. 
9 
 
Qəlbə yaddır həyasızlıq.. 
Bir şair onu incidir, 
Asta-asta geri gedir. 
 
Yeməyi yeyəmir qəti, 
Heydən düşür hərəkəti. 
Əldən çıxır bərəkəti... 
Evsizlik onu əridir, 
Asta-asta geri gedir. 
 
Dərd edir ki, dərd çəkirəm, 
Dərd üstdən əzab əkirəm. 
Yetim gürcüyəm, fəqirəm... 
Kədərimi hey...kiridir, 
Asta-asta geri gedir. 
 
Tanrı, saxla gedişini, 
Özün düzüb-qoş işini. 
Gəl yarsız qoyma kişini... 
Bu yerdə təvəqqem bitir,  
Lamaraya xoş gün gətir. 
 
25.12.2012 
 
 
Sən dərmanla baş-başasan, 
Mən dərdlərlə baş-başa... 
Görən nə ilə bitəcəkdir 
“Qismət” adlı tamaşa?! 
 
 
 
29.12.2012 
 
 
 
Ən əziz adamının ölüm ayağında olmasından dəhşətli və ağır cəza tanımıram... 
                                                                                         Müəllif 
 
 
 
Ağrılarla çarpışa-çarpışa... 
Ümidlərdən yapışa-yapışa... 
Tabe olub şeytana, papışa... 
Tanrıdan möhlət istədi – 
Lamara can üstədi... 
 
Yeməkdən kəsilə-kəsilə... 
Yataqda əzilə-əzilə... 
Yarpaqtək nazilə-nazilə... 
Köməyə həyatı səslədi – 
Lamara can üstədi... 
10 
 
Gözünü nöqtəyə zilləyə-zilləyə... 
Çarəsizlikdən inləyə-inləyə... 
Üzünü çevirib qibləyə... 
Domalarını gözlədi – 
Lamara can üstədi... 
 
Dərdini demədən heç kimə, 
Tapındı Allaha, həkimə... 
Ağladı sınıxmış yetimə... 
... İndi o, dumanda, sisdədi – 
Lamara can üstədi... 
 
Bu durumdan bezə-bezə... 
Gedişini sezə-sezə... 
Qarğıyaraq ağa, bezə... 
Öz yığvalını pislədi – 
Lamara can üstədi... 
 
07.03.20 
 
 
ÖLÜM NƏDİR?!... 
 
Ölüm – o dünyaya yol, 
Cəhənnəm – sağ, cənnət – sol. 
Qarşıda qıl körpüsü, 
Yolçu, ehtiyatlı ol! 
 
Ölüm – Haqq dünyasıdır, 
Mələklər röyasıdır. 
Bəri başdan qoyulan  
Əzrayıl imzasıdır. 
 
Ölüm – Haqqın zirvəsi, 
Həyatın ağlar səsi. 
Tanrının yaratdığı 
Heyrətin təntənəsi... 
 
Ölüm – vahimə, qorxu, 
Torpaqda itən qoxu. 
İki dünya arası 
Müvəqqəti bir yuxu. 
 
Ölüm – ruh uçurandı, 
Göydə “məclis” qurandı. 
İnsanın təsəllisi – 
“Tövrat”, “İncil”, “Quran”dı. 
 
Demə, ölüm naşıdır, 
O nə pis, nə yaxşıdır. 
O, ulu kainatın  
Pozulmayan naxışıdır. 
11 
 
 
Min cildə girən ölüm, 
Çox “üzlər” görən ölüm. 
İşlərim qalaq-qalaq, 
Etmə gəl giryan, ölüm. 
 
07.03.2014 
 
 
*** 
 
Məruz qalmışam 
      fikirlərin... 
           və dərdlərin hücumuna... 
çox güman ki...  
           Allahın sərəncamı var buna... 
 
04.04.2014 
 
 
“YETİM GÜRCÜ” 
 
Sevgilisi yataqda, 
Qızdırılmış otaqda... 
Lənət yağdırır baxta... – 
Qaxın “Yetim Gürcü”sü. 
 
Göz önündə qiyamət, 
Yığvalsızlıq - qənimət. 
Təsəllin – Osman, Qiymət*... -             
Qaxın “Yetim Gürcü”sü. 
 
Dözüm göndərən Allah, 
Dözüb də Tanrıya bax. 
Dayağındır Şəki, Qax... – 
Qaxın “Yetim Gürcü”sü. 
 
Yetimlik ar deyil, ha! 
Ümidlə bax sabaha. 
Demə tükəndim daha, 
Qaxın “Yetim Gürcü”sü. 
 
Son - əvvələ gedən yol, 
O “əvvəl”ə hazır ol. 
Gəl ölümə çəkmə qol, 
Qaxın “Yetim Gürcü”sü. 
 
 
* Osman Əhmədoğlu və Qiymət Məhərrəmli nəzərdə tutulur. 
 
15.03.2014 
 
12 
 
 
Ölüm mələkləri 
Yarımın təzyiqini aşağı salır... 
Allah, ümid sənin rəhminə qalır... 
Lamaranı mühasirəyə alıb ağrılar, 
Cənnət –  
          yarıma Tanrı sovqatı, 
Uzaqlaş ondan 
Cəhənnəmə çapan yel atı!... 
 
O dünya cənnəti bağ, 
Cəhənnəmi –  
                    sınaq dolu düşərgə. 
... Aparanda məni də apar 
                          Onunla birgə! 
 
 
07.04.2014 
 
 
 
XƏRÇƏNG 
 
... Hərçənd xəfiyyəsayağı girir 
İnsanların canına xərçəng... 
... Alimlərin, həkimlərin tapmacası, 
Bu əsrin “səssiz tapancası”, 
Sirrini kimlər açası?! 
 
... Hərçənd dünyanın fatehi kimi 
Sərhədləri aşır xərçəng... 
O, qurbanların artan sayı, 
Milyonların bitmək bilməyən harayı... 
 
... Hərçənd Ölməz Kaşşeyə dönsə də, xərçəng, 
Onun da Axilles dabanı kəşf ediləcək... 
Və bu ölümsaçan silah 
Vallah, məhv ediləcək! 
 
... Nə yer, nə asiman, 
Nə insanlar, nə zaman 
Gözləyə bilməz... 
Onun şıltaqlığına 
əyilə bilməz. 
Vaxtdır, səslənsin “Cəngi”, 
Birlikdə yox edək 
Bizi yox edən XƏR – ÇƏN – Gİ!!! 
 
16.04.2014 
 
 
 
13 
 
*** 
Yasa gələn el ağlar, 
Dodaq ağlar, dil ağlar. 
Məzarı qazan yerdə 
Külüng ağlar, bel ağlar... 
 
22.04.2014 
 
 
 
O – SƏNSƏN 
 
Ruh olub göylərə qalxan, 
Yağışlı baxışlarla üstümə axan.. 
İçimdə yurd salıb, mənsiz darıxan... 
O – Sənsən! 
 
Məni tənhalığa alışdıran, 
Qəlbində sənsizlik tonqalı alışdıran, 
“Ölüm haqdır” məntiqiylə barışdıran... 
O – Sənsən! 
 
Başıma dostları yığan, 
Dərd-dərd məni sağan, 
Ürəyimin evini yıxan... 
O – Sənsən! 
 
Ağır əzablara son qoyan, 
Məşəqqətli həyatdan doyan, 
Göz yaşlarınla 
                    vida nəğməsi oxuyan... 
O – Sənsən! 
 
Olumun yeni mənzilini 
Ölüm köyünə dəyişən, 
Əbədi misralarıma düşən, 
Yetim Gürcünü torpağa dəyişən... 
O – Sənsən!... 
 
27.04.2014 
 
 
*** 
 
Artıq təkəm... 
Allah da təkdir! 
Görəmmədim Allahın işini... 
Allah deyiləm deyə 
Saxlayammadım  
Lamaranın gedişini... ... ... 
 
30.04.2014 
14 
 
“Xsovna iкos!” 
22.04.2014. 
 
         Ağ və işıqlı könül dostum, ruh adamı Giya (Givi)  Paçxataşivilinin ömür-gün yoldaşı 
Lamara xanım uzun illər idi ki, sağalmaz xəstəliyə mübtəla olmuşdu. Giyanın ailəsində baş 
verən bu hal onun bütün dostlarını içdən ağrıdırdı. Giya Qaxın Qaxingiloy kəndində qohum-
əqrəbasının əhatəsində, Lamara xanımın qulluğunda durur, onu ovutmağa çalışırdı. Bəzən 
Lamara xanımın yanından mənə zəng edib, «şükür, Lamaranın vəziyyəti günü-gündən daha 
da yaxşılaşır, siz dostaların yolunu gözləyirik. Lamara sizi öz əlləri və ürəyi ilə hazırladığı 
gürcü  mətbəxinin ən ləzzətli təamlarına qonaq etmək istəyir» deyərkən həm bizim, həm də 
Lamara xanımın əhvalını düzəltməyə çalışırdı.  
Açığı, mən Giyaya çox inanırdım. İnanırdım ki, Giyanın Lamara xanıma olan sevgisi 
bu bəd xəstəliyin öhdəsindən gələcək. Lakin neyləmək olar? Ölüm güclü çıxdı. Giyanın 
telefonundan gələn budəfəki zəng bütün ümüdlərimi alt-üst etdi. Lamara xanımın bu fani 
dünyadan canını qurtardığını dedi. Bir andaca bu qara xəbər sosial şəbəkəni bürüdü. Givinin 
dostlarından Qiymət Məhərrəmli, Barat Vüsal, Mədəd Coşqun, İsmayıl İlməzli, Ədalət 
İsmayılov, Rüstəm Kamal, Osman Əhmədoğlu, Zəlimxan Məmmlədli, Saqif Qaratorpaq, 
Həsən Əzizov, Nizami Məmmədzadə, Səməd Qaraçöp, Kərəm Məmmədli, Fazil Həsənov, 
Nəsir Əhmədli, Çiçək Məmmədova, Nəvai Metin, İbrahim İlyaslı, Akif Əhmədgil, Ramil 
Cilovdarlı, Babək Məmmədli, Əkbər Xudulu, Şakir Rəhman, Ədalət Nicat, Ehtiram İlham, 
Elbar Şirinov, Aşıq Şəhriyar, Gülnarə Rüstəmli, Rəşad Sahil və digərləri öz üzüntülərini dilə 
gətirdilər. Xкovna iğos! 
 
 
Yanğı ilə: 
 Həmid ORMANLI 
 
 
 
 
 
 
 
 
 
 
 
 
 
 
 
 
 
 
 
15 
 
 
Mündəricat 
 
 
Givi ürəyimdən daş asdı 
Yeddi bayatı  
Ölümə  
Lamaraya  
Ölüm Nədir?!  
“Yetim gürcü”  
Xərçəng  
0 – sənsən  
“Xsovna ikos!”  
 
 
 
 
 
 
 
 
 
 
Kitab Giyanın dostları və Lamara sevənlərin maddi dəstəyi ilə çap olunub. 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
16 
 
 
 
 
Redaktorlar: Qiymət Məhərrəmli 
Texniki redaktor: Pünhan Şükür 
 
 
 
 
 
 
 
 
Giya Paçxataşvili 
Son – Əvvələ gedən yol 
 
 
 
 
 
 
Bakı – 2014, 48 səh. 
“MBM” mətbəəsi 
 
 
 
 
 
 
 
 
Yığılmağa verilib: 01.05.2014 
Çapa imzalanıb: 10.05.2014 
ş.c.v. 3 
Tiraj: 500 
 
 
 
 
 
 
 
 
 
