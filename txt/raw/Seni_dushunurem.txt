AFAQ ŞIXLI 
 
 
 
 
 
 
 
 
 
 
 
SƏNİ 
DÜŞÜNÜRƏM... 
 
 
 
 
 
 
 
 
 
 
 
 
“Adiloğlu” nəşriyyatı 
Bakı 2011 
_____________________ Səni düşünürəm... _____________________  
                                ~ 2 ~ 
 
 
 
 
 
Afaq Şıxlı “Şəni düşünürəm...” 
Bakı, “Adiloğlu”, 2011, 136 səh. 
 
 
 
 
 
 
 
 
 
 
      “Səni düşünürəm...”  - istedadlı şairə Afaq Şıxlının 
dördüncü kitabıdır. Bu kitabda şairənin heç yerdə işıq 
üzü görməyən şeirləri toplanmışdır.  
        Bundan əvvəlki kitablarında olduğu kimi, müəllif 
yenə də ən ali hiss olan sevgi və onun yaratdığı ürək 
çırpıntılarını özünəməxsus şəkildə ustalıqla qələmə 
alaraq gözəl şeir nümunələri yaratmışdır. Axıcı, oxunaqlı 
və son dərəcə təblə yazılmış bu misralar insana sözün əsl 
mənasında zövq verir. 
       Afaq Şıxlını bu münasibətlə təbrik edir və ona yeni 
yaradıcılıq uğurları arzulayırıq. 
 
  
_________________________ Afaq Şıxlı  _________________________ 
                             ~ 3 ~ 
 
DÜYĞULARIN DİLİ İLƏ YAZILANLAR... 
 
       Demək ki, qismətimdə məşhur “Şıxlılar” ocağının 
sakinlərindən biri - sözün tam anlamında işığlı bir insan, 
gözəl ziyalı, şairə Afaq Şıxlının nəşrə hazırlanan “Səni 
düşünürəm!..” adlı şeirlər toplusuna ön söz yazmaq varmış.. 
İlk oxuduğum şairənin yaradıcılığının demək olar ki qayəsini 
təşkil edən bu misralar oldu: 
 
Sevgi dolu sözlərini  
sətir-sətir yazsan belə, 
inanmaram... 
Axşamüstü 
qoy küləklər pıçıldasın  
sənin isti nəfəsinlə. 
Dəli sevdan  
avaz-avaz düşsə belə dildən-dilə, 
inanmaram... 
Qulağıma özün söylə  
o "sevirəm" kəlməsini öz səsinlə! 
 
       Bu misraları oxuyarkən düşündüm ki, sözlə ifadəsi heç 
də asan olmayan duyğularla başlayan bir kitab oxucuları 
özünə çəkməyə bilməz! Məhz, duyğuların bu kitabın baş 
qəhrəmanı olması məni hisslər və həyacanlarla dolu bir aləmə 
apardı... Çoxları düşünə bilər ki, axı, duyğusuz da şeir 
yazmaq olar? Olar! Son zamanlar ədəbi mühitdə yaranan 
“adını bilmediyim” vəziyyət, buraxılan kitablar, dərc edilən 
şeir və s materiallar bunu deməyə əsas verir. Nə yaxşı ki, 
Afaq Şıxlı qələmi məhz bu qəbildən olan yazılardan uzaqdır. 
Mən, üç kitab müəllifi olan şair dostumun, demək olar ki, 
bütün şeirlərini oxumuşam və bilirəm ki, onun bir-iki şeirini 
oxudunsa, hamısını oxuyacaqsan, bir-birindən gözəl  
_____________________ Səni düşünürəm... _____________________  
                                ~ 4 ~ 
 
şeirlərlə dolu bu aləmdən əliboş qayıtmayacaqsan... Aldığın 
havanın, içdiyin suyun yaşam üçün nə dərəcədə vacibliliyini 
anlayırsansa, bax, həyat eşqi ilə zəngin bir şair qəlbinin 
dediklərinin də mənəvi qida kimi ruha çəkməyin və nəfəs 
kimi cana sümürməyin gərəkliliyini də o dərəcədə 
anlayacaqsan. 
       Bu da bir qismətdir ki, bu yazı mübarək Ramazan ayı 
ərəfəsində baş tutdu. Ola bilməzdi ki, Afaq xanım bu 
müqəddəs ayda diləklərini şeirlə dilə gətirməmiş olsun:  
 
Silinsin göz yaşı gözlərimizdən, 
Gülüş silinməsin gözlərdən! Amin! 
Küsüb incisək də bir-birimizdən, 
Qəlblər qırılmasın sözlərdən! Amin! 
 
və ya   
 
Durulsun səmanın qaranlıq üzü, 
Silinsin dünyadan “qan”,” dava” sözü. 
Özünə şah olsun hər insan özü, 
Bir əl o birinə möhtac olmasın! 
 
        Necə də gözəl arzulardır... Bu arzulara mən də “Amin!” 
- dedim.  
        Afaq xanımın şeirlərini oxuyarkən, sanki kiminləsə 
danışırsan kimi gəlir adama. İlk baxışdan sadə görünür bu 
misralar. Şeirə məxsus ədəbi qaydaları pozmadan, xüsusi 
ustalıqla yazıya alınmış adi danışıq dilimiz... Bax, budur 
hisslərin və duyğuların sözlə ifadəsi və ona olan həm 
məhəbbət və həm də məsuliyyət!  
      Şairlərin qəribə taleyi olur, deyirlər.  Afaq Şıxlının da 
taleyinə qəriblik düşüb. O, uzaq Moskva şəhərində yaşayır. 
_________________________ Afaq Şıxlı  _________________________ 
                             ~ 5 ~ 
 
Qəlbi Vətən və həmvətənləriylə döyünən şairin ürək 
çırpıntılarını hər an hiss etmək elə də çətin deyil: 
 
Bülbüllər verəndə yenə səs-səsə 
Qayıda biləydim lap son nəfəsə! 
Salamlar söyləyin məndən hər kəsə, 
Afaqın sevdiyi Vətən var olsun! 
Və ya 
 
Sübh çağı bürüsün üstünü duman, 
Yatmayım gecəni, itməsin zaman... 
Yaman darıxmışam, mən sənsiz, yaman, 
Mənim Vətən adlı sərvətim, salam! 
 
      Yenə sadə, oxunaqlı, axıcı misralar... Onu da qeyd edim 
ki,  şairənin yaradıcılığında ədəbi ruhumuzun və xalq 
ədəbiyyatımızın laylası sayılan qoşma janrı üstünlük təşkil 
edir. Bu, zənnimcə, müəllifin zəngin ədəbi irsimizin bu 
sahəsinə marağı, xalq çeşməsinə bağlılığı və özünün əslən 
“Şairlər vətəni” adlandırılan Qazax torpağından olması ilə 
əlaqədardır:  
 
Uzaqdan-uzağa sənə yoldaşam, 
Düşüncəm qoyarmı düz yoldan çaşam?! 
Afaqam, sanma ki, soyuğam, daşam... 
Mənim günahımı alma, əzizim. 
 
         Umumiyyətlə, Afaq xanım hansı mövzuda yazırsa 
yazsın, təblə və sonsuz həvəslə yazır. Onun şeirlərində 
özünəməxsus söz “oynatma” bacarığı var. Folklorumuzun 
zəngin qaynaqlarından bəhrələnən, bolluca söz ehtiyatı olan 
müəllifin yaratdıqları bir də onunla səciyyələnir ki, bu 
yazıların daşıdığı ruh millidir. Mən şairənin qəriblikdə 
_____________________ Səni düşünürəm... _____________________  
                                ~ 6 ~ 
 
yaşamasını elə-belə xatırlatmadım, uzun müddət dilimizdən, 
adət-ənənəmizdən uzaq düşən bir yazarın şeirindəki milli 
kolorit, işlənən sözün məna çaları və poetik yükü məni 
heyran etdi: 
 
Həyatın mənası tox olmaq deyil! 
Fərasət - dövləti çox olmaq deyil! 
Ölmək - bu dünyadan yox olmaq deyil, 
Qəlbimdə qalacaq izlərin ki var! 
 
        Afaq Şıxlı şeirlərinin mayasını ən ali hiss hesab edilən 
sevgi təşkil edir. Yolu yerdən - göyə, insandan - Allaha doğru 
uzanan ilahi bir sevgi. Müəllif bu səpkidə özünəməxsusluğu 
və bədii tərənnüm xarakterinə görə seçilən rəngarəng şeir 
nümunələri yaratmışdır: 
 
Hər işini çözdüyün,  
Ədasına dözdüyün, 
Arxasınca gəzdiyin 
Mənim kmi sevməzdi. 
 
Atəşinə yandığın, 
Hər nəfəsdə andığın,  
Bir məleykə sandığın 
Mənim kimi sevməzdi. 
 
         Məni valeh edən cəhətlərdən biri də şairin ən qəmli-
kədərli anlarında belə qələmə aldığı, adına “həsrət nəğmələri” 
dediyimiz şeirlərində qəribə bir ümid işığının olması, 
təəssüfün içərisindən baş qaldıran cücərtilərdə sabaha nikbin 
baxışdır. Mübarizlik, əzmkarlıq, dözüm və bunlarla yanaşı, 
haqqı çatdığı yerdə verdiyi dəyərli məsləhət, ərki çatdığı 
yerdə deyə bildikləri şairin əlindən tutan ilk köməkdaşıdır: 
_________________________ Afaq Şıxlı  _________________________ 
                             ~ 7 ~ 
 
Eşqini unutma, qəlbində gizlə, 
Həyat sınasa da hər zaman bizi. 
Bu təmiz sevgini qoru, əzizlə, 
Zamana buraxma hisslərimizi! 
 
      Şairə görə sevgi o qədər müqəddəs bir hissdir ki, hətta 
yeri gələndə, o, Tanrı çiçəyi qədər təmiz və pak eşqə 
əyilməyi şərəf sayır: 
 
Sevgimə əyildim, anlamadın sən, 
Allah bağışlamaz bu eşqə gülsən. 
 
       Afaq Şıxlı sərbəst vəzndə də qələmini sınamış və gözəl 
şeir nümunələri yarada bilmişdir. Onun bu qəbildən olan 
“Özün söylə...”, “Qoyma gedəm”, “Mənə sevgilim demə!”, 
“Yollar uzaq...” və s şeirləri xüsusilə maraqlı və 
oxunaqlıdır. Müəllifin “Minnətdaram” şeiri artıq dillər 
əzbərinə çevrilmişdir. Şeirdən bir parça:  
 
Sağ ol, canım! 
Ey məhəbbət xanimanım! 
Yalnız mənə bəxş etdiyin bu an üçün, 
Səninlə bir keçirdiyim zaman üçün! 
Sevgi dolu  
sətir-sətir sözlər üçün, 
Şəfqət dolu  
od baxışlı gözlər üçün! 
Sən olduqca ürəyimdə mən də varam. 
Varlığınçün 
bir özünə, 
bir də səni Yaradana minnətdaram! 
 
_____________________ Səni düşünürəm... _____________________  
                                ~ 8 ~ 
 
       Diqqətlə oxuyanda görürsən ki, bəzilərinin dediyinin 
əksinə olaraq, sərbəst vəzndə yazılan şeirlərin də bir ayrı 
ahəngi və ritmi var. Oxuduqca oxuyursan, yüklənmirsən, 
əksinə sözün poetik yükü səni ovsunlayır. Şeirlərdəki 
axıcılığı, dilin saflığının qorunmasını, hər bir sözə 
həssaslıqla yanaşma tərzini və s. bu kimi məziyyətləri də  
əlavə etdikdə, şeiri də sevirsən, şairi də! Onu da deyim ki, 
uca Allaha minnətdarlıq şairin, nəinki, şeirlərində səslənir, 
hər zaman dilinin əzbəridir. Bu isə, Afaq xanımın hər 
şeydən əvvəl qəlbi Allah eşqi ilə dolu olan bir insan olaraq 
Yaradana sədaqətindən və həm də dilimiz qədər dinimizə də 
sonsuz ehtiramından xəbər verir.  
        Beləliklə, həyatın keşməkeşli yollarında ətrafdakıları 
və onlara münasibəti müşahidə etmək qabiliyyəti, həyata və 
təbiətə özəl prizmadan baxış və olanlara, öz fəlsəfi 
düşüncələrinə söykənməklə, ədəbi nəfəs vermək bacarığı 
bütün yaradıcılığı boyu müəllifli müşaət edir.  
        İxtisasca həkim olan Afaq xanım olduqca həssas, 
duyğusal, son dərəcə nəcib, humanist bir insandır. O, həm 
də gözəl pianoçudur. Özünü heç vaxt bəstəkar hesab etməsə 
də  bəstələdiyi mahnılar populyar müğənnilər tərəfindən  
sevilə-sevilə ifa olunmaqdadır.  
        Əziz oxucular! Mən işıqlı insan və gözəl şairə Afaq 
Şıxlının bu kitabda toplanmış dəyərli şeirləri haqqında 
fikirlərimi qısa da olsa sizinlə bölüşməyə çalışdım.  
İndi isə, söz sizindir.  
       Sözümün sonunda Afaq xanıma yeni yaradıcılıq 
uğurları arzulayır, ona, “Hər zaman addımın mətin, fikrin 
qəti, qələmin iti olsun, əsiz dost!” – deyirəm. 
 
                                                                    Elman Tovuz 
                                                                    şair 
 
_________________________ Afaq Şıxlı  _________________________ 
                             ~ 9 ~ 
 
 
 
                 SALAM! 
 
Vətən, qayıtmışam qoynuna yenə, 
Qurbanlar kəsərəm bu gözəl günə, 
Öpüm torpağını mən dönə-dönə, 
Saflığım, paklığım, iffətim, salam! 
 
Al məni bağrına, ovut, əzizlə! 
Bir gəzim doyunca çəmənlə, düzlə. 
Bölüşüm dərdimi yenə dənizlə... 
Sonsuz məhəbbətim, ülfətim, salam! 
 
Necə də doğmadır mənə bu yollar, 
Çağlayan ləpələr, durulan sular. 
Ürəyim hər zaman səni arzular, 
Nisgilim, kədərim, xiffətim, salam! 
 
Sübh çağı dağları bürüsün duman, 
Yatmayım gecəni, itməsin zaman. 
Yaman darıxmışam, mən sənsiz, yaman... 
Mənim Vətən adlı sərvətim, salam! 
  
_____________________ Səni düşünürəm... _____________________  
                                ~ 10 ~ 
 
 
 
                BU GECƏ 
 
Gözəl bir hava var, yazdı, meh əsir...  
Dolanır ətrafda bir sehir, bir sirr.... 
Intizar xəyalım elə tələsir - 
Ruhum da Bakımı gəzər bu gecə!  
 
Əzəldən vurğunam mən bu fəsilə,  
Sular pıçıldaşır min ahəng ilə. 
Qarışıb yaşılı mavi rəng ilə,  
Necə füsünkardır Xəzər bu gecə!  
 
Şəhrimiz gözəldir - min bir naxşı var! 
Tanrıdan bizlərə “Vətən” bəxşi var, - 
Qorusun hər zaman, yaman-yaxşı var, 
Dəyməsin yurduma nəzər bu gecə! 
 
Üz tutub yollara, getsəm də uzaq, 
 Könlümə dan gəlir o qar, o sazaq. 
 Mənim həsrətimə bir nəğmə yazaq... 
 Həzər qəm-kədərdən, həzər bu gecə! 
 
  
_________________________ Afaq Şıxlı  _________________________ 
                             ~ 11 ~ 
 
 
 
 
 
                    AMİN! 
 
Silinsin göz yaşı gözlərimizdən, 
Gülüş silinməsin gözlərdən! Amin! 
Küsüb incisək də bir-birimizdən, 
Qəlblər qırılmasın sözlərdən! Amin! 
 
Güc versin ruhlara sevgi, məhəbbət, 
İnsanı insana bağlasın ülfət, 
Üzlərə nur gəlsin, qollara qüvvət, 
Təpər azalmasın dizlərdən! Amin! 
 
Tikanlar, alaqlar solub saralsın, 
Yamanın başına dünya daralsın, 
Qoy yarın könlünü elə yar alsın, 
Baxışlar itməsin izlərdən! Amin! 
 
Zaman qanadlıdır, dönsə də yelə, 
Neçə ki, var ümid, verək əl-ələ. 
Sevgidir dünyanı yaşadan hələ, 
Kaş, o da bezməsin bizlərdən! Amin! 
  
_____________________ Səni düşünürəm... _____________________  
                                ~ 12 ~ 
 
 
               OLMASIN! 
 
İstərəm hamını gülərüz görüm, 
Sevincə, şadlığa xərac olmasın! 
Yox olan qarğalar-quzğunlar olsun, 
Yaralı bir kəklik, turac olmasın! 
 
Durulsun səmanın qaranlıq üzü, 
Silinsin dünyadan “qan”, ”dava” sözü. 
Özünə şah olsun hər insan özü, 
Bir əl o birinə möhtac olmasın! 
 
Hər kəsin balası öz qucağında, 
Hər insan yurdunun bir bucağında, 
Hər evin qazanı düz ocaqında, 
Nə səfil, nə qərib, nə ac olmasın! 
 
Pak adı, kaş, çoxu daşıya bilsin! 
İki can bir ruhu daşıya bilsin! 
Sevənlər bəxtiyar yaşaya bilsin, 
Arzular, ümidlər tarac olmasın! 
  
_________________________ Afaq Şıxlı  _________________________ 
                             ~ 13 ~ 
 
 
 
UZAT ƏLLƏRİNİ MƏNƏ BİR DAHA! 
                   
Bax..., tənha qalmışam səndən aralı... 
Uzat əllərini mənə bir daha! 
Hisslərim qarışıq,  
könlüm yaralı... 
Uzat əllərini mənə bir daha! 
 
Susuram..., susursan... 
Açılmır düyün. 
Yetməzmi bu qədər yad göründüyün? 
Unut bu inadı, eşqinlə öyün, 
Uzat əllərini mənə bir daha! 
 
Yaşaram gümanla - "qayıdar, gələr..." 
Ünvanı "sən" olan nələr var, nələr... 
Sənsizəm!  
Qorxudur məni "bəlkə"lər, 
Uzat əllərini mənə bir daha! 
 
Zəng elə!  
Xəbər et günün birində, 
De ki, gözləyirəm görüş yerində. 
Sevdiyim gülləri tut əllərində, 
Qoyma bu həsrəti dönə bir daha! 
Uzat əllərini mənə bir daha! 
 
 
 
 
 
_____________________ Səni düşünürəm... _____________________  
                                ~ 14 ~ 
 
 
 
 
YETƏRMİ, DOSTUM? 
 
Sən mənim canımsan, mənim özümsən, 
Döyünən ürəyim, görən gözümsən,  
Eşqimsən, ruhumsan, şirin sözümsən, 
Bu qədər məhəbbət yetərmi, dostum? 
 
Mən sənə biganə qala bilmirəm, 
Yadlaşıb uzaq da ola bilmirəm. 
Neyləsəm könlünü ala bilmirəm, 
Bu küsü, bu həsrət yetərmi, dostum? 
 
Qəlbimdə bir eşq var - alovlu, titrək, 
Söndürməz bu odu nə qar, nə külək. 
Kim səni sevər ki, mən sevdiyimtək, 
Bu sevgi, bu ülfət yetərmi, dostum? 
  
_________________________ Afaq Şıxlı  _________________________ 
                             ~ 15 ~ 
 
 
 
               QAYITMA! 
 
Əllərimi göylərə hey açıram gümanla,  
Bəlkə unudam səni yavaş-yavaş, zamanla. 
Sən onsuz da getmisən o çiskinlə, dumanla, 
Tapmaq üçün dərdinə bir də çara, qayıtma! 
 
Biganəlik əzəldən səninlə yoldaş olub, 
İnanmıram sevginə, hisslərim çaşbaş olub. 
Sənin soyuqluğundan ürəyim də daş olub, 
Özün çıxmısan xilaf düz ilqara, qayıtma! 
 
Həyat bizə dost deyil, verdiyini alası... 
Yox olsan da, xatirən ürəyimdə qalası. 
Taleyimə asiyəm, ay Allahın bəlası, 
Salma məni bir daha intizara, qayıtma! 
 
Görəmmirəm üzünü, necə vaxtdır uzağam, 
Ürəyimi qış alıb, bir boranam, sazağam. 
Bir diyardan deyilik, el-obası Qazağam, 
Düşsə belə güzarın o diyara, qayıtma! 
 
 
  
_____________________ Səni düşünürəm... _____________________  
                                ~ 16 ~ 
 
 
 
                 HARDASAN? 
 
Canımı yandırdı  hicrin, ey nigarım, hardasan? 
                                                               İ.Nəsimi 
 
Beş gün... on gün... ömür bitir beləcə... 
Ay qubarım, intizarım, hardasan? 
Xatirələr solur, itir beləcə... 
Ey gizlinim, aşikarım, hardasan? 
 
Bahar gəldi, mənim üzüm gülmədi, 
Kimsə qüssə-kədərimi bilmədi. 
Hamı gəldi, gözlədiyim gəlmədi... 
Əsib keçən ruzigarım, hardasan? 
 
Bilirsənmi, gizli sevda yamandı... 
Bizi belə ayrı salan - zamandı. 
Gəl, eyləmə, mənə zülüm, amandı! 
İçimdəki ahu-zarım, hardasan? 
 
Yanımdaydın, mən bilmədim qədrini, 
Anlamadım, ucuz tutdum xətrini. 
Bax, gəzirəm dağda-daşda ətrini, 
Zirvələrdə qalan qarım, hardasan? 
 
Demirəm ki, mənim kimi darda qal, 
Getmə, yarım, getmə, canım, burda qal! 
Qış gəlibdir həyatıma dalbadal... 
Ay gecikən xoş baharım, hardasan?  
_________________________ Afaq Şıxlı  _________________________ 
                             ~ 17 ~ 
 
 
 
ÖZÜN SÖYLƏ 
 
Sevgi dolu sözlərini  
sətir-sətir yazsan belə, 
inanmaram... 
Axşamüstü 
qoy küləklər pıçıldasın  
sənin isti nəfəsinlə. 
Dəli sevdan  
avaz-avaz düşsə belə dildən-dilə, 
inanmaram... 
Qulağıma özün söylə  
o "sevirəm" kəlməsini öz səsinlə! 
  
_____________________ Səni düşünürəm... _____________________  
                                ~ 18 ~ 
 
 
 
                   MİNNƏTDARAM 
 
Sevgim mənim! 
Həyatıma xoş gəlmisən! 
Gəlişinçün minnətdaram Tanrıma mən! 
Bir qış günü ürəyimin Günəş nurlu yazı oldun. 
Qismətimdə,  
Taleyimdə ən mənalı yazı oldun. 
Bir gün dönüb getsən belə, sevəcəyəm, 
Səni xəyal bilə-bilə sevəcəyəm. 
Sağ ol, canım! 
Ey məhəbbət xanimanım! 
Yalnız mənə bəxş etdiyin bu an üçün, 
Səninlə bir keçirdiyim zaman üçün! 
Sevgi dolu  
Sətir-sətir sözlər üçün. 
Şəfqət dolu  
od baxışlı gözlər üçün. 
Sən olduqca ürəyimdə mən də varam! 
Varlığınçün 
Bir özünə, 
Bir də səni Yaradana minnətdaram! 
  
_________________________ Afaq Şıxlı  _________________________ 
                             ~ 19 ~ 
 
 
 
 
SƏN GETDİN... 
 
Sən getdin...  
Sənsizlik mənimlə qaldı, 
Üzlü qonaq kimi getmək bilmədi... 
Sən getdin... könlümü qüssə-qəm aldı, 
Günlər aya döndü, ötmək bilmədi... 
 
Sən getdin...  
Dəyişdi fəsillər bir-bir, 
Guya, bu yoxluğa alışdım mən də. 
Silib xəyalları sətirbəsətir, 
Ayaqda qalmağa çalışdım mən də. 
 
Sən getdin...  
Kölgənə dönüm, istədim, - 
Keçdiyin yolları keçə bilməyə. 
Bitib-tükənməyən dözüm istədim, 
Qəmi damla-damla içə bilməyə. 
 
Sən getdin...  
Köksümdə sevda yarası 
Soyuq birdaş oldu elə o gündən. 
Qarışdı hər şeyin rəngi, sırası... 
Küsdüm səni alan kəm taleyimdən. 
 
  
_____________________ Səni düşünürəm... _____________________  
                                ~ 20 ~ 
 
 
 
 
Sən getdin...  
Ölmədim, yaşadım, niyə? 
Yaşadım lal olan nəğməkar kimi... 
Eşqini könlümdə daşıdım, niyə - 
Sanki həyatımda hələ var kimi...? 
 
Sən getdin...  
Əlimdən, söylə, nə gəlir? 
Guya, bu yoxluğa alışdım mən də. 
Amma ki, hər dəfə qəlbim titrəyir 
Səsinə oxşayan səs eşidəndə. 
  
 
 
  
_________________________ Afaq Şıxlı  _________________________ 
                             ~ 21 ~ 
 
 
 
 
YAMAN DARIXIRAM... 
 
Pərişan səmada ulduzlar axır, 
Mən aya baxıram, ay mənə baxır... 
Həsrətin qəlbimi yandırır, yaxır, 
Gecələr təkliyi andıran zaman 
Yaman darıxıram mən sənsiz, yaman! 
 
Yadımdan çıxmayır o ilk görüşün, 
Baxışın, söhbətin, şirin gülüşün. 
Nə bu həyatıma yoxdu dönüşün, 
Nə də unutmağa vermirsən aman... 
Yaman darıxıram mən sənsiz, yaman! 
 
Kaş ki, gəlişinə olaydı ümid,  
Bu sınıq könlümə dolaydı ümid. 
İçimdə sönməyib qalaydı ümid, 
Məni ovudaydı bir zərrə güman... 
Yaman darıxıram mən sənsiz, yaman! 
 
  
_____________________ Səni düşünürəm... _____________________  
                                ~ 22 ~ 
 
 
 
YOLLAR UZAQ... 
 
Yaxın gəlmə!..  
Uzaq durma!.. 
Qoy beləcə  
möhlət kimi,  
aman kimi sevim səni... 
                 Elman Tovuz 
 
Yollar uzaq, 
nə əl çatır, nə ün yetir... 
Nə ayrılıq, 
nə içimdə bu əbədi üsyan bitir... 
Kimə deyim 
ürəyimin sirlərini, sözlərini? 
Razı olsan, 
dərdlərimə ortaq olan 
sirdaş kimi sevim səni! 
 
Bu dünyada 
nə qəribə bir mizan var... 
Bir oyundur, 
bu oyunda həm udan var, uduzan var... 
Büdrəyərkən  
insan hara söykəsin ki kürəyini? 
İcazə ver, 
dar günümdə arxa olan 
yoldaş kimi sevim səni! 
 
 
 
 
 
_________________________ Afaq Şıxlı  _________________________ 
                             ~ 23 ~ 
 
 
      
 
     Bəzən olur, 
yay günündə üşünürəm. 
Yadımdasan, 
elə səni, elə səni düşünürəm... 
Sanıram ki, 
ürəyimə bağlamısan ürəyini. 
Bəlkə elə, 
sinəmdəki yatıb qalan 
bir daş kimi sevim səni? 
 
Omür qısa... 
Dünya bizə qalmasa da, 
Həyat bizi  
eyni bərkə, eyni boşa salmasa da, 
Bir atamız, 
bir anamız olmasa da, 
Yenə də mən 
bir əzizim, can-ciyərim bilim səni! 
İstəyirəm, 
doğmadan da doğma olan 
qardaş kimi sevim səni! 
 
 
 
 
 
 
 
 
 
_____________________ Səni düşünürəm... _____________________  
                                ~ 24 ~ 
 
 
 
QƏLBİMİN SƏSİNİ  
DİNLƏYİRƏM MƏN... 
 
Qəlbimin səsini dinləyirəm mən, 
Ağlımın səsini duya bilmirəm... 
Bir qara köynəyə çökübdü ətrin, 
Mən də əlim gəlib yuya bilmirəm... 
 
Saxlamaq olmayır uçan zamanı, 
Günlər səni məndən qoparıb gedir. 
Sənsiz ötüb keçən hər saat, hər an 
Sanki ürəyimi aparıb gedir. 
 
Kədərmi olmalı yükümüz bizim? 
Bir vüsal sevinci daşımadıq ki… 
Kim deyir biz ömrün payızındayıq? 
Hələ heç  baharı yaşamadıq ki… 
 
Məni duyursanmı, könül həmdəmim? 
Mən safam, təmizəm etibarımda. 
Qayıdıb tutunca əlimdən mənim, 
Səninçün olacaq dualarım da! 
 
 
 
 
  
_________________________ Afaq Şıxlı  _________________________ 
                             ~ 25 ~ 
 
 
 
          MƏNİ İTİRMƏ! 
 
Diləklərim yetmir sənə deyəsən, 
Gedişinə səbəb varmı, - deyəsən?! 
Dönüb yada uzaqlaşdın niyə sən? 
Yalvarıram, bu sevdanı bitirmə! 
 
Xəyallarım səni məndən soruşar, 
Etibarım nisgilimlə vuruşar. 
Fəsillər də bir-birinə qarışar, 
Yaz günümə soyuq həsrət gətirmə! 
 
Ayrı düşsək dünyamız da daralar, 
Qəlbimizi boran alar, qar alar. 
Kədər bizi ayrılıqda yaralar, 
Xoş günləri puç eyləyib ötürmə! 
 
Sözlərimi bir də düşün, bir də an, 
Gözləyəcəm, bil ki, səni hər zaman. 
Daş qəlbini oyadacaq bu üsyan! 
Qayıt geri, qayıt, məni itirmə!  
_____________________ Səni düşünürəm... _____________________  
                                ~ 26 ~ 
 
 
 
 
...BU GECƏ SƏNSİZ QALMIŞAM 
 
Sevgilim, bu gecə sənsiz qalmışam... 
Gün batıb, göylərə yenə Ay gəlib. 
Elə kövrəlmişəm, elə dolmuşam, 
Elə bil səhraya qəfil çay gəlib. 
 
Sən ey saf ürəyim, ey şirindilim, 
Ölürəm..., səni də sıxır nisgilim. 
Tezcə ötüşəydi bu ayım, ilim, 
Bir də gorəydik ki, yenə yay gəlib. 
 
Əzəldən bu dünya ulu səhnədir, 
Havası yenidir, dəmi köhnədir. 
Ay Afaq, soruşma bu həsrət nədir,  
Bu həsrət taledən sənə pay gəlib! 
 
  
_________________________ Afaq Şıxlı  _________________________ 
                             ~ 27 ~ 
 
 
 
NƏ OLDU BƏS? 
 
Ay sevgilim, nə oldu bəs, 
Hey deyirdin durma, tələs. 
Duaların bir quru səs?! 
Güvənirdin bəxtə ki sən! 
 
Səadəti dada-dada, 
Kim həsrəti salar yada? 
Xoşbəxtlər var bu dünyada, 
Bəs neyləsin bəxti küsən? 
 
Kim alışıb, kim yanası, 
Nə qaldı ki inanası? 
Qismət imiş qınanası... 
Qınanmasın bəxtə küsən. 
  
_____________________ Səni düşünürəm... _____________________  
                                ~ 28 ~ 
 
 
 
                  KAŞ Kİ... 
 
Sənsiz yaşamışam bunca zamanı... 
Kaş ki, sən bu qədər gecikməyəydin! 
Məndən uzaq düşüb sevinc limanı... 
Kaş ki, sən bu qədər gecikməyəydin! 
 
Solmuşam alaqlar arasında mən, 
Batmışam həyatın qarasında mən. 
Bir közəm qəlbimin yarasında mən, 
Kaş ki, sən bu qədər gecikməyəydin! 
 
Səndə ola-ola könlün açarı, 
Gizlədim qəlbimdə çox arzuları... 
Tələsib oduma düşəydin, barı! 
Kaş ki, sən bu qədər gecikməyəydin! 
 
Sönən ümidlərin göynəyir yeri, 
Nə irəli yol var, nə də ki, geri. 
Kim bizə qaytarar ötən illəri?! 
Kaş ki, sən bu qədər gecikməyəydin! 
  
_________________________ Afaq Şıxlı  _________________________ 
                             ~ 29 ~ 
 
 
 
               BƏLKƏ DƏ... 
 
Sənin ürəyindən mən keçməsəydim, 
Bəlkə də başqa cür olardı hər şey. 
Bu eşq şərbətini heç içməsəydim, 
Bəlkə də başqa cür olardı hər şey. 
 
Telimi oxşayan əl olmasaydı, 
"Sevirəm" söyləyən dil olmasaydı, 
Arada bu qədər il olmasaydı, 
Bəlkə də başqa cür olardı hər şey. 
 
O gecə tərk edib sən getməsəydin, 
Məni sözlərinlə incitməsəydin, 
Qəlbində gizlicə dəfn etməsəydin, 
Bəlkə də başqa cür olardı hər şey. 
 
Yox indi nə dostum, nə də həmdəmim, 
Dənizə, dəryaya sığmayır qəmim! 
Bu dərdli dünyaya mən gəlməsəydim, 
Bəlkə də başqa cür olardı hər şey. 
Yəqin ki, başqa cür olardı hər şey... 
  
_____________________ Səni düşünürəm... _____________________  
                                ~ 30 ~ 
 
 
 
QOYMA GEDƏM! 
 
Mən gedirəm!  
Duyursanmı, görürsənmi? 
Mən gedirəm! 
Bu kədəri mənlə birgə bölürsənmi? 
Mən gedirəm..., amma necə -  
için-için ağlayaraq... 
Qüruruma arxalanıb 
hönkürtümü ürəyimdə saxlayaraq. 
Sevirsənsə durma belə,  
bu boşluqdan qopar məni. 
Tut əlimdən,  
özün ilə apar məni. 
Qoyma gedəm!  
Sənsə unut inadını! 
Sağalt, canım, bu sevginin sınıb düşmüş qanadını. 
Razı olma səfil kimi  
intəhasız nisgillərdə itəm, azam... 
Razı olma taleyimə həsrət yazam. 
Kəs qarşımı yenə, yenə! 
Sevinc dolu yeni günə  
biz birlikdə basaq qədəm. 
Saxla məni, qoyma gedəm!  
Qoyma gedəm! 
_________________________ Afaq Şıxlı  _________________________ 
                             ~ 31 ~ 
 
MƏNƏ “SEVGİLİM” DEMƏ! 
 
Mənə “sevgilim” demə! 
Sadəcə sevgin olum. 
Kədərli anlarında sığınmaq istədiyin 
ocağın, evin olum. 
Dərdlərini anlayan, 
həm sevən, həm danlayan müdrik həmdəmin olum. 
Sevincin, qəmin olum. 
İstəsən, nur paylayan qızmar günəşin olum. 
Səni bəzən isidən, 
bəzən yaxıb-yandıran odun-atəşin olum. 
Yaşamağa səsləyən qaynar gənclik həvəsin, 
doğma, əziz nəfəsin, 
nəğməli səsin olum. 
Amma “sevgilim” demə! 
 
Demək, həyat beləymiş... 
Nə qəribə, nə müdhiş! 
Dayanmışam bir daha həyat astanasında, 
illər məni səsləyir. 
Səni isə, qarşıda hələ nələr gözləyir... 
Yanında olmasam da 
bütün olub-keçənlər səninlə olacaqdır. 
Söhbətlərim, sözlərim yadında qalacaqdır. 
Yaşa min bir həvəslə! 
Qəlbində məni çağır, qəlbində məni səslə! 
Heç darılma, qəm yemə! 
Amma, nə deyirsən de, 
hətta qəlbində belə, 
elə gizlində belə 
mənə “sevgilim” demə! 
Mənə “sevgilim” demə! 
_____________________ Səni düşünürəm... _____________________  
                                ~ 32 ~ 
 
 
 
SƏDASI GƏLMƏYƏN  
NƏĞMƏYƏM DAHA... 
 
Mən sənin qəlbinin keçmiş nəvası, 
Susmuş dodaqların sönük avazı, 
Həyat kitabında köhnə bir yazı, 
Sədası gəlməyən nəğməyəm daha. 
 
Sevgimin sabaha yoxdur gümanı, 
Əriyib şam kimi, qalmayıb canı. 
Nə əhdi yada sal, nə də peymanı, 
Deyib unutduğun kəlməyəm daha. 
 
Əvvəldən günahdı, sevdik bilərək... 
Belədir, nəsihət dinləmir ürək. 
İndi xəyal kimi yox olam gərək, 
Bir də həyatına gəlməyəm daha. 
 
 
 
  
_________________________ Afaq Şıxlı  _________________________ 
                             ~ 33 ~ 
 
 
 
 
SƏNİ DÜŞÜNÜRƏM... 
 
Səni çox sevirəm...  
Bunu bilirəm! 
Eşitmək istərəm hər an səsini. 
Hər gecə röyamda sənə gəlirəm, 
Açaraq xoşbəxtlik pəncərəsini. 
 
Yumuram gözümü - 
Sənsən, yenə sən... 
Xəyalda saçını tumarlayıram. 
Gecə də, gündüz də sən mənimləsən, 
Dilimdə adını təkrarlayıram. 
 
"Sevirəm" yazıram bir ağ kağıza, 
Qoymuram kədəri qəlbimi yenə. 
Soyuq qış günündə sarılıb yaza 
Səni düşünürəm mən dönə-dönə... 
  
_____________________ Səni düşünürəm... _____________________  
                                ~ 34 ~ 
 
 
 
GÖZLƏRİNDƏN GÜL DAHA! 
 
Şair dostum Xəyal Rzaya 
 
Əziz dostum, dünya elə gözəldi! 
Bundan belə gözlərindən gül daha! 
Gəl, səbr eylə, bəlkə hər şey düzəldi... 
Bundan belə gözlərindən gül daha! 
 
Gün gələcək, bitəcəkdi qəm-kədər, 
Xoşbətliyin meyvəsini sən də dər. 
Ətrafa bax, sevənlərin nə qədər... 
Bundan belə gözlərindən gül daha! 
 
İstəyirəm səni bəxtiyar görüm! 
Dostunu şad, düşmənini xar görüm! 
Sağ yanında bir sevimli yar görüm! 
Bundan belə gözlərindən gül daha! 
 
Hər sabahın dünənindən xoş olsun! 
Səadəti çək başına - nuş olsun! 
Gözlərin də qoy sevincdən yaş olsun! 
Bundan belə gözlərindən gül daha! 
  
_________________________ Afaq Şıxlı  _________________________ 
                             ~ 35 ~ 
 
 
 
ÇIXIN YADDAŞIMDAN,  
XATIRƏLƏRİM! 
 
Varlığınız yaman incidir məni, 
Çıxın yaddaşımdan, xatirələrim! 
Çəkilsin başımın dumanı, çəni, 
Çıxın yaddaşımdan, xatirələrim! 
 
Günəşli sabaha qalmayıb güman, 
Sevincim bir ovuc, qəmim bir ümman. 
Kəsməyin yolumu siz zaman-zaman, 
Çıxın yaddaşımdan, xatirələrim. 
 
O getdi... – bilmədim təbəssüm nədi, 
Yıxıldı qəlbimin sevgi məbədi. 
Siz də onun kimi gedin əbədi! 
Çıxın yaddaşımdan, xatirələrim! 
 
Hər gün ürəyimi basaraq közə, 
Çevirdim sizləri nəğməyə, sözə. 
Gəlmək istəmirəm daha üz-üzə. 
Çıxın yaddaşımdan, xatirələrim! 
 
 
  
_____________________ Səni düşünürəm... _____________________  
                                ~ 36 ~ 
 
 
 
SƏNSİZ YAŞAMAĞI  
ÖYRƏNİRƏM MƏN... 
 
Sənsiz yaşamağı öyrənirəm mən, 
Dolub-boşalıram, göynəyirəm mən, 
Hələ ki, bu yolda büdrəyirəm mən 
Yenicə yeriyən uşaqlar kimi... 
 
Köhnə şəkillərin solur bənizi, 
Keçmiş səadətin yox olur izi, 
Sevdalı xəyallar yandırır bizi 
Od tutub alışan yanaqlar kimi... 
 
Yadımdan çıxmayıb söylədiklərin... 
Nəğmələr kimiydi şirin sözlərin. 
Axırı yox imiş gözəl günlərin 
Payızda saralan yarpaqlar kimi... 
 
Ən böyük cəzamı səndən almışam, 
Vüsalı dadmamış yola salmışam. 
Əlacsız qalmışam, sənsiz qalmışam 
Suya həsrət qalan dodaqlar kimi... 
 
Bir saman çöpünə söykənirəm mən, 
Dolub-boşalıram, göynəyirəm mən, 
Sənsiz yaşamağı öyrənirəm mən 
Yarpağı tökülmüş budaqlar kimi...  
_________________________ Afaq Şıxlı  _________________________ 
                             ~ 37 ~ 
 
 
 
SƏNİ NƏYƏ BƏNZƏDİM? 
 
Səni nəyə bənzədim,  
   ətirli baharamı? 
Təzə-tər nəfəs olub  
   ürəyimə dolursan... 
Sənə nəyə bənzədim, 
   zirvədəki qaramı? 
Bu nə sirdi, nə yaxın,  
   nə əlçatmaz olursan? 
 
Səni nəyə bənzədim,  
   küləyəmi, mehəmi? 
Qəlbimi titrədirsən,  
   ruhumu oxşayırsan. 
Səni nəyə bənzədim,  
   çəməndəki şehəmi? 
Gecələrdən səhərə 
   səssizcə yox olursan.  
 
Səni nəyə bənzədim,  
   sevgiyəmi, eşqəmi? 
Ürəyimin içində 
   neçə yuva salırsan. 
Səni nəyə bənzədim, 
   qocaman bir köşkəmi? 
Ümidlərin köçüncə 
   sən də tənha qalırsan... 
 
 
 
_____________________ Səni düşünürəm... _____________________  
                                ~ 38 ~ 
 
 
 
MƏNİM KİMİ SEVMƏZDİ 
 
Səni - özün sevdiyin, 
Ürəyini verdiyin, 
Önündə əyildiyin 
Mənim kimi sevməzdi. 
 
Hər işini çözdüyün,  
Ədasına dözdüyün, 
Arxasınca gəzdiyin 
Mənim kmi sevməzdi. 
 
Atəşinə yandığın, 
Hər nəfəsdə andığın,  
Bir məleykə sandığın 
Mənim kimi sevməzdi. 
 
  
_________________________ Afaq Şıxlı  _________________________ 
                             ~ 39 ~ 
 
 
 
DURNA QATARIDIR XATİRƏLƏRİM... 
 
Durna qatarıdır xatirələrim, 
Alır qanadına boş gümanları. 
İstəyə baxmadan uçur illərim, 
Geridə buraxıb o xoş anları... 
 
Günlərim qaranquş, özüm baharam, 
Kimin nə vecinə sızlayan yaram? 
Sanmıram bir daha bağışlayaram 
Ömrümə yenidən qayıdanları. 
 
Hələ də yuxuda sənə gəlirəm... 
İçimdə ağlayıb, üzdə gülürəm. 
Gah yaxın bilirəm, gah yad bilirəm 
Könlümü yalandan ovudanları. 
 
Nə ola, özümə qayıda biləm, 
Yanan ürəyimi soyuda biləm. 
Mən də birdəfəlik unuda biləm 
Əhdini, andını unudanları! 
 
 
  
_____________________ Səni düşünürəm... _____________________  
                                ~ 40 ~ 
 
 
 
GÜLÜMSƏ DÜNYAYA! 
 
Rəfiqəm Həqiqət xanım Binnətovaya sevgilərimlə 
 
Gülümsə dünyaya - gözəldi dünya!  
Gülümsə, bu kədər gəldi-gedərdi. 
Qoy sevək, sevilək biz doya-doya, 
Sevgidən savayı hər şey hədərdi. 
 
Gülümsə dünyaya - sənindi dünya! 
Günəşli gündüzü, aylı gecəsi... 
Sevincli anların gəlməsin saya, 
Bağlansın ömürlük qəm pəncərəsi! 
 
Gülümsə, əzizim, sən gülüşünlə 
Min bir meydan oxu qismətə bu gün! 
Qurub-yaratdığın hər bir işinlə 
Qəlbin fərəhlənsin, gözlərin gülsün! 
  
_________________________ Afaq Şıxlı  _________________________ 
                             ~ 41 ~ 
 
 
 
              PİANOM 
 
Pianom susubdur, inciyib məndən... 
Bəlkə də qismətə boyun əyibdi. 
Məni qısqanırdı səni sevəndən, 
İndi o da sənsiz qəribsəyibdi. 
 
Pianom üşüyür, donur dilləri, 
Əllərim titrəyir, çala bilmirəm. 
Sevgindən aldığım təsəlliləri 
İndi nəğmələrdən ala bilmirəm. 
 
Sənintək soyuqdur sənsizliyin də! 
Yoxluğun qəlbimi dərdə salıbdır. 
Pianom inləyir səssizliyində, 
O da mənim kimi tənha qalıbdır.  
_____________________ Səni düşünürəm... _____________________  
                                ~ 42 ~ 
 
 
 
KAŞ Kİ, SƏN OLAYDIN... 
 
Kaş ki, sən olaydın dərdimə qalan, 
İncidib, sonra da könlümü alan. 
“Ayrılaq” deməyin olaydı yalan,  
Ümidim, gümanım, kaş, sən olaydın! 
 
De, nədən ürəyim istəyir səni?! 
Gündüzdən seçmirəm indi gecəni... 
Həsrətin əlindən alaydın məni, 
Hicrana yamanım, kaş, sən olaydın!  
 
Sevgimə əyildim, anlamadın sən, 
Allah bağışlamaz bu eşqə gülsən. 
Anlasan, darıxsan, qayıda bilsən, 
Gələcək zamanım, kaş, sən olaydın! 
  
_________________________ Afaq Şıxlı  _________________________ 
                             ~ 43 ~ 
 
 
 
                    *** 
 
Yığılın başıma, xoş xəyallarım! 
"Onu" bircə anlıq mənə qaytarın! 
Alovlu günəşim, isti baharım, 
Sevgimi, sevdamı yenə qaytarın! 
 
Yığılın qarşıma xatirələrim! 
Ağrılar-acılar tərk etsin məni! 
Sevincli günlərim, dadlı günlərim 
Nurlu sabahlara qərq etsin məni! 
 
 
 
  
_____________________ Səni düşünürəm... _____________________  
                                ~ 44 ~ 
 
 
 
MƏNDƏ BİR ÜRƏK VAR... 
 
Məndə bir ürək var - sevən bir ürək, 
İçindəki sənsən, gəzdirən mənəm. 
Sənin xatirinə qoruyam gərək, 
Könlümü özgəyə verə bilmərəm. 
 
Məndə bir kitab var - sənin yazındır, 
Onu sinəm üstə əzizləyirəm. 
Elə sanıram ki, yadigarındır, 
Hər gün sətir-sətir əzbərləyirəm. 
 
Məndə bir ümid var – ilk bahar kimi, 
Kökləyər könlümü nurlu sabaha. 
Bəlkə bir dost kimi, bəlkə yar kimi 
Ömrümə qaytarar səni bir daha. 
 
Məndə bir sevgi var - mənalı, təmiz, 
Qəlbimdə məşəltək hey yanacaqdır. 
Bir gün bu dünyadan yox olsaq da biz, 
Sevgimiz əbədi yaşayacaqdır! 
  
_________________________ Afaq Şıxlı  _________________________ 
                             ~ 45 ~ 
 
 
 
              SƏN YAŞA! 
 
Əllərimi ətəyindən kəsibsən, 
Dizlərimin taqəti yox yeriyəm. 
Sən mənə yox, özgəsinə nəsibsən, 
Çarəsizəm, yolum yoxdur geriyə. 
 
Çox sevirdim, inanırdım sənə mən, 
Həyatımın mənasıydın, əzizim! 
Elə sözlər qopurdu ki, dilindən... 
Sanki nağıl dünyasıydın, əzizim! 
 
Sən gedəli ürək sönüb..., alışmır... 
Heç bilmirəm, çatacammı sən yaşa?! 
Neyləməli..., qismətimiz barışmır... 
Sən azad ol, sən xoşbəxt ol, sən yaşa! 
  
_____________________ Səni düşünürəm... _____________________  
                                ~ 46 ~ 
 
 
 
SƏNƏ DEMƏYƏCƏM 
 
Dünyanın möhnəti mənim olsa da, 
İnadım özümə qənim olsa da, 
Sənsiz ömür sürmək ölüm olsa da, 
Sənə deməyəcəm, yox, deməyəcəm! 
 
Səni ürəyimdə səslədiyimi, 
Eşqini qoruyub bəslədiyimi, 
Hələ də yolunu gözlədiyimi 
Sənə deməyəcəm, yox, deməyəcəm! 
 
Qəlbimi buzlara döndərəcəyəm, 
Nəğməni sükuta göndərəcəyəm, 
İstəyin odunu söndürəcəyəm, 
Sənə deməyəcəm, yox, deməyəcəm! 
 
Üzümdə təbəssüm, gözlərimdə qəm, 
Həmdəmim olacaq kağızla qələm. 
Səni sevdiyimi bilsə də aləm 
Sənə deməyəcəm, yox, deməyəcəm! 
  
_________________________ Afaq Şıxlı  _________________________ 
                             ~ 47 ~ 
 
 
 
     MƏNİ MƏNDƏN ALACAQSAN... 
 
Olanları silib atmaq çoxmu asan? 
Canlanacaq o duyğular zaman-zaman. 
Qarışacaq bir-birinə arzu-güman, 
Bir gün çılğın, bir gün sakit olacaqsan... 
 
Sən eşqimi buz eyləyən bir fəsilsən, 
Baharlarda daha məni axtarma sən. 
Qəlbimdəki yaraları görə bilsən, 
Kövrələcək, bulud kimi dolacaqsan... 
 
Nəvazişlər yada düşər hər nəfəsdə, 
Bu sevdadan sən də xəstə, mən də xəstə. 
Dərman bilsən - qurban edim canım, istə! 
Əfsus, yenə, yenə mənsiz qalacaqsan... 
 
Düşmən oldu bizə bizim xatirələr... 
Ümid varmı bu acılar keçər, gedər?! 
Ürəyimi geri versən nə fərq edər, 
Bilirəm ki, məni məndən alacaqsan... 
  
_____________________ Səni düşünürəm... _____________________  
                                ~ 48 ~ 
 
 
 
                   BƏLALI 
 
Güvənə bilməyə varmı kimsənəm?! 
Sol yanım bəlalı, sağım bəlalı! 
Sinəsi od tutan qəriban mənəm, 
Aranım bəlalı, dağım bəlalı! 
 
Elə, qəm üstünə köklənir sazım, 
İnada dirənir arzum, murazım. 
Gəlib çıxmaq bilmir baharım, yazım, 
Hər dəmim bəlalı, çağım bəlalı! 
 
Sən demə bu həyat zülümdən zülüm! 
Qoymur ki, doyunca sevinim, gülüm. 
Qönçəykən saralır çiçəyim, gülüm, 
Çəmənim bəlalı, bağım bəlalı! 
 
Dərdimi anlayan sirdaş olaydı! 
Mənə arxa duran qardaş olaydı! 
Vətəndə sinəmə bir daş olaydı! 
Kəfənim bəlalı, ağım bəlalı! 
 
  
_________________________ Afaq Şıxlı  _________________________ 
                             ~ 49 ~ 
 
 
 
ZAMANA BURAXMA HİSSLƏRİMİZİ! 
 
Hardasan, ömrümün ən şirin payı? 
Gözlərim yol çəkir o gündən bəri... 
Susubdur aləmin hayı-harayı 
Qəlbimin üsyanı dinəndən bəri... 
 
Hardasan, xəbər ver, məni çağır sən, 
Gələrəm qarşımda min sədd də olsa. 
Səni sevmək üçün doğulmuşam mən, 
İllər aramızda sərhəd də olsa. 
 
Səni çox sevirəm! Deməsəm də, bil! 
Dünyaya sığmayan məhəbbətim var. 
Hər xoşbəxt görünən bəxtəvər deyil... 
Mənim də qəlbimdə bir həsrətim var. 
 
Qoyma acıları dil aça, dinə! 
Hiss et kədərimi, yada sal məni! 
Hardasan, duyğular kövrəlib yenə, 
Gəl, qəmin əlindən götür, al məni! 
 
Eşqini unutma, qəlbində gizlə, 
Həyat sınasa da hər zaman bizi! 
Bu təmiz sevgini qoru, əzizlə, 
Zamana buraxma hisslərimizi! 
 
  
_____________________ Səni düşünürəm... _____________________  
                                ~ 50 ~ 
 
 
 
SEVGİLİM OLARSANMI? 
 
Məni dünyaya saran, 
Kədərimi aparan, 
Zülmətlərdən qoparan 
Ümidim olarsanmi? 
 
Dərdlərimi dağıdan, 
Ürəyimi ovudan, 
Qəzəbimi soyudan 
Sirdaşım olarsanmı? 
 
Duyğuların dindiyi, 
Qəlbimin sevindiyi, 
Mələklərin endiyi 
Nağılım olarsanmı? 
 
Yoluma nur çiləyən, 
Mənə uğur diləyən, 
Gələcəyə səsləyən 
Sabahım olarsanmı? 
 
Dodağımda səslənən, 
Ürəyimdə bəslənən, 
Şəfəqlərlə süslənən 
Sevincim olarsanmı? 
 
Həsrətə sinə gərən, 
Göylərdən ulduz dərən, 
Qəlbini mənə verən 
Sevgilim olarsanmı?  
_________________________ Afaq Şıxlı  _________________________ 
                             ~ 51 ~ 
 
 
 
    
                     DEMƏ! 
 
Məndən arzu dilə, deyim - baş üstə! 
Bircə, sevgimizi unudum,  demə! 
Məndən bahar istə, məndən yaz istə, 
Ömrümün qışına qayıdım, demə! 
 
Soruşma halımı, yaşamıram mən... 
Buna biganəsən, bilmirəm nədən. 
Yanıb kül oluram məhəbbətindən, 
Qoy yanım! Qəlbini soyudum, demə! 
 
Nə olar, mənimlə fərəhlən, şad ol! 
Bəxtimə yazılan əbədi ad ol! 
Sən mənə yoldaş ol, qol ol, qanad ol! 
Qəlbimi təklikdə ovudum, demə! 
  
_____________________ Səni düşünürəm... _____________________  
                                ~ 52 ~ 
 
 
 
 
 GƏL, GƏLƏ BİLSƏN! 
 
Ürəyim kövrəlib, indi ağlaram... 
Bir dəfə gözümü sil, silə bilsən! 
Dərdimi hamıdan gizli saxlaram, 
Bu dərdi mənimlə böl, bölə bilsən! 
 
Yenə yaz gəlibdir doğma ellərə, 
Qarışa biləydım axan sellərə... 
İnanıb aldanma yalan dillərə, 
Səni sevdiyini bil, bilə bilsən! 
 
Neyləyim, olubdur dünya mənə dar, 
Tələsən xəzansan, gecikən bahar. 
Bilirəm, qəlbinin min yarası var... 
Bir mənim xətrimə gül, gülə bilsən! 
 
Afaqam, könlümü qoyma gümanlı, 
Fikirlər gah aydın, gah da dumanlı... 
Həsrətmi güclüdür, bizmi zavallı? 
Nə olar, yanıma gəl, gələ bilsən! 
  
_________________________ Afaq Şıxlı  _________________________ 
                             ~ 53 ~ 
 
 
 
 
MƏNİ ÇOX SEV! 
 
Məni çox sev! 
Dünya qədər... 
Ondan da çox... 
Qoy bilim ki, bu sevginin ölçüsü yox! 
Məni çox sev! 
Ölümünə... 
Hər şeyini dəyişə bil ömrümüzün bir gününə! 
Məni çox sev! 
Elə çox ki, 
nəsillərə danışılsın Leyli ilə Məcnun kimi. 
Elə çox ki,  
ürəklərə həkk olunsun “Sevgi” adlı qanun kimi. 
Hər addımda, 
hər nəfəsdə  
yalnız məni, məni düşün! 
Elə tələs yanıma ki, sanki bu gün ilk görüşün! 
Qoy, eşqinin hərarəti alov saçsın  
gündən-günə, ildən-ilə! 
Əgər məni sevəcəksən - bax belə sev, yalnız belə! 
Yalnız belə! 
  
_____________________ Səni düşünürəm... _____________________  
                                ~ 54 ~ 
 
 
 
 
BİR GÜN GÖRÜŞƏCƏYIK... 
 
Bir gün görüşəcəyik  
bir ədəbi gecədə... 
Gülərək deyəcəksən: - dəyişmisən necə də! 
Mən də gülümsəyəcəm,  
endirəcəm gözümü, 
qəlbimdə oxşayacam o mehriban üzünü... 
Aman Allah, bu da sən –  
necə illik həsrətim! 
Ürək elə çırpınır, 
elə bil, dünənkidir bu məsum məhəbbətim. 
 
Dostlarının yanında mənə əl verəcəksən, 
qəfil görüşümüzə yaman sevinəcəksən... 
Göstərəcəksən mənə övladının şəklini,  
min qürurla, fərəhlə “mənimdir” - deyəcəksən. 
Nə deyim ki, sevgilim? 
Söz tapmıram ki, deyəm... 
Bircə onu bilirəm – mən yenə səninləyəm. 
Susma, danış bir azca,  
söhbətini dinləyim. 
Bu gecəlik yox olsun  
bu mənfur sənsizliyim. 
 
 
 
 
 
 
_________________________ Afaq Şıxlı  _________________________ 
                             ~ 55 ~ 
 
 
 
 
Necə şirin vüsaldır... 
Nə olsun ki, xəyaldır? 
Nə olsun ki, yenə də soyuq otaq, tənha mən...? 
Qopararaq özümü qəm-qüssənin əlindən 
yenə də özlüyümdə səni düşünəcəyəm! 
Yenə arzularımda  
dumanlara bürünüb  
yox olub itəcəyik... 
Amma ki, həyatdı bu... 
Kim bilir, bəlkə bir gün  
elə həqiqətən də  
üz-üzə gələcəyik... 
Sənlə görüşəcəyik... 
 
 
 
 
 
   
_____________________ Səni düşünürəm... _____________________  
                                ~ 56 ~ 
 
 
 
GÖZLƏRİN Kİ VAR?! 
 
Demə ki, dünyada yoxdu heç nəyim, 
Üzümü görməyə gözlərin ki var?! 
Nisgilli könlümü, həsrət könlümü 
Hərdən ovutmağa sözlərin ki var?! 
 
Əllərin əlimdə, gözün gözümdə, 
Bağlıyam, sevgilim, sənə özüm də! 
Tükənən deyildir, inan, dözüm də, 
Dirənə bilməyə dizlərin ki var?! 
 
Həyatın mənası tox olmaq deyil! 
Fərasət - dövləti çox olmaq deyil! 
Ölmək - bu dünyadan yox olmaq deyil, 
Qəlbimdə qalacaq izlərin ki var?! 
  
_________________________ Afaq Şıxlı  _________________________ 
                             ~ 57 ~ 
 
 
 
             MƏNİM ÜÇÜN 
 
Sözündən doymuram, gəl, söhbət elə, 
Süzülsün ləbindən bal, mənim üçün! 
Necə darıxmışam, bir bilsən hələ... 
Həsrətdən öcünü al, mənim üçün! 
 
Almasın ayrılıq bizi cənginə, 
Deyənlər desinlər dəngi-dənginə. 
Bürünək dünyanın bahar rənginə, 
Qırmızı, çəhrayı, al, mənim üçün! 
 
Sındırma sədaqət aynasın, gülüm, 
Qanında məhəbbət qaynasın, gülüm, 
O gözəl barmaqlar oynasın, gülüm, 
Nə olar, bir nəğmə çal, mənim üçün! 
 
Göz açıb-yumunca ötər cavanlıq, 
Düşünmə sonunu - ömür bir anlıq. 
Sevgilim, bu hisslər deyil zamanlıq, 
Bircə gün yanımda qal, mənim üçün! 
  
_____________________ Səni düşünürəm... _____________________  
                                ~ 58 ~ 
 
 
 
GÖZLƏRİM 
 
Oyunmu oynayır mənimlə bəxtim, 
Beləmi kor olub, yəni, gözlərim? 
Gündüzüm qısalır, gecəm uzanır, 
Seçməyir dumanı, çəni gözlərim. 
 
Qəlbimi qəm alıb - şən bilirəm mən, 
Özümü səninlə tən bilirəm mən. 
Hər düşən kölgəni Sən bilirəm mən, 
De, nədən aldadır məni gözlərim? 
 
Payızın qoynuna uzanır yayım... 
Nə gedib, nə qalıb, - nə qədər sayım? 
Yenəmi soyuyub qalacaq payım, 
Elə axtaracaq səni gözlərim? 
 
 
 
  
_________________________ Afaq Şıxlı  _________________________ 
                             ~ 59 ~ 
 
 
 
SƏN HEÇ KİMƏ BƏNZƏMƏ! 
 
İnsanlar  çeşid-çeşid... 
Sən heç kimə bənzəmə! 
Çalış - “can” de, “can” eşit, 
Sən heç kimə bənzəmə! 
 
Nurlu ol – çıraq kimi, 
Yanar ol – ocaq kimi, 
İsti ol – qucaq kimi, 
Sən heç kimə bənzəmə! 
 
Gəl, oxşa tellərimi, 
Buraxma əllərimi, 
Puç etmə illərimi, 
Sən heç kimə bənzəmə! 
  
_____________________ Səni düşünürəm... _____________________  
                                ~ 60 ~ 
 
 
 
UZAQDAN-UZAĞA  
SEVMƏYƏ NƏ VAR 
 
Uzaqdan-uzağa sevməyə nə var... 
Sevirsən – oduma yana-yana sev! 
Gizlətmə qəlbini, eylə aşikar, 
Adımı dilində ana-ana sev! 
 
Bütün sərhədləri aşmağı bacar, 
Eşqinə nəğmələr qoşmağı bacar, 
İstəkdən kükrəyib coşmağı bacar, 
Hicranın buzunda dona-dona sev! 
 
Aşiqlər görmüşəm sinəsi dağlı... 
Hökm edə bilməyib ürəyə ağlı. 
Demə: “qəlb evimin qapısı bağlı”, 
Qurban et özünü cana, cana, sev! 
  
_________________________ Afaq Şıxlı  _________________________ 
                             ~ 61 ~ 
 
 
 
SEVGİLİN OLURAM 
 
Qəlbinə dəyirəm, görürəm özüm, 
Sonradan könlünü alıram axı! 
İnciyib gedirəm, dönürəm özüm, 
Qolumu boynuna salıram axı! 
 
Birdən od-alovum göylərə çatır, 
Birdən də susuram, fırtınam yatır. 
Dəyişik olmağım fikrini qatır... 
Yenə də sevgilin oluram axı! 
 
Onsuz da hər zaman varam yanında, 
Ürəyim döyünür, sanki, canında. 
Gözüm üzündədir, üzgün anında 
Bir sevgi nəğməsi çalıram axı! 
 
İçimdə min yerə çırpınır dözüm, 
Bəzən acı olur ən şirin sözüm.  
Səni güldürəndə gülürəm özüm, 
Səni küsdürəndə soluram axı! 
 
Sənsiz aydan-ildən uzundur anım, 
Söylə, ayrılığa necə dayanım? 
Bilirəm, sevirsən, sevirsən, canım, 
Mən də sənin üçün ölürəm axı! 
  
_____________________ Səni düşünürəm... _____________________  
                                ~ 62 ~ 
 
 
 
               HARDASAN? 
 
Hardasan? 
Yamanca darıxıram mən, 
Ya gəl, ya məni də yanına çağır. 
Yoxsan...  
Yollarına ha baxıram mən... 
Həsrətin hər qəmdən, qüssədən ağır. 
 
Hardasan?  
Yanımda olaydın indi, 
Dunyanı verərdim bircə kəlmənə. 
Bilərdim, ürəyin yenə mənimdi, 
Deyəndə: “sevgilim, yaxın gəl” mənə. 
 
Qara bulud kimi çatılıb qaşım, 
Sən məndən inciyib küsəndən bəri. 
Bircə an qurumur gözümün yaşı 
Bu hicran yelləri əsəndən bəri. 
 
Ürəyim sığmayır köksümə mənim, 
Elə bil ruhum da durub qəsdimə. 
Heç əskik olmayır dumanım, çənim, 
Hər yandan qaranlıq çökür üstümə. 
 
İntizar nə yaman üzür qəlbimi... 
Nəfəsim, həyanım, gülüm, hardasan? 
Qalmışam lap dəli-divanə kimi, 
Eləcə xəbər ver, bilim, hardasan... 
  
_________________________ Afaq Şıxlı  _________________________ 
                             ~ 63 ~ 
 
 
 
                 BAĞIŞLA! 
 
Sevgimə dəyər ver - nə qədər böyük! 
Nədən sevdiyimi sorma, bağışla! 
İnadın olmasın eşqimə bir yük,  
Məni ürəyimdən vurma, bağışla! 
 
Zamanla keçərmiş bütün acılar, 
O günə içimdə bir ümid yanar. 
Unutma, hər kəsin öz qüruru var, 
Gəl, məni bu qədər yorma, bağışla! 
 
Həsrətin ömrümə vurdu naxışlar... 
Gözümdən köksümə yağdı yağışlar. 
Bəlkə də Yaradan məni bağışlar, 
Sən də ümidimi qırma, bağışla! 
  
_____________________ Səni düşünürəm... _____________________  
                                ~ 64 ~ 
 
 
 
SƏN OLMAYANDA 
 
Günəş ha başıma çəkə əlləri 
Boranlı bir qışam sən olmayanda. 
Ömürdən saymıram sənsiz illəri, 
Sanki olmamışam sən olmayanda... 
 
Sevib-sevilməli dünyada hər kəs, 
Hər sözdən incimək əbəsdir, əbəs. 
Mən vuran ürəyəm, sən gələn nəfəs, 
Quruca bir daşam sən olmayanda... 
 
Səni çox sevirəm!  
Soruşma “niyə?” 
Min şükür Tanrıya sən varsan deyə! 
Ruhumuz bir yerdə uçacaq göyə, 
Mənə də yox yaşam sən olmayanda! 
  
_________________________ Afaq Şıxlı  _________________________ 
                             ~ 65 ~ 
 
 
 
BİR YUXU BİLƏK! 
 
Nə vaxtdır duymuram sənin səsini... 
Belə susa-susa biz yadlaşırıq. 
Xəbərin varmı ki, əzizim mənim, 
Bayramdan-bayrama salamlaşırıq? 
 
Biz idik sevgini əbədi sanan!  
Bəs niyə, bəs kimə üsyan edirik? 
Qaranlıq aləmə doğru uzanan 
Qarışıq yollarla çıxıb gedirik... 
 
Təbəssüm qonmayır dodaqlarına... 
Bilirəm... Mənin də acılmır kefim. 
Sən vida dedikcə arzularına, 
Mənim şəkillərdir burda hədəfim... 
 
Deyirəm, bitəydi sənsizlik daha, 
Sönməmiş qəlbimdə son ümid yeri. 
Axı, həsrətinlə çıxıb sabaha, 
Hər gün mən bir ömür düşürəm geri. 
 
Gömməyək qəlblərin dərinliyinə, 
Bitməsin bizimçün bu arzu, dilək. 
Nə sən mənə yad ol, nə də mən sənə, 
Gəl, umu-küsünü bir yuxu bilək! 
  
_____________________ Səni düşünürəm... _____________________  
                                ~ 66 ~ 
 
 
 
        GÜLÜM 
 
Neçə vaxtdır arzularım 
Qəlbindən su içdi, gülüm. 
Bu bayramdı tək gümanım 
O da gəldi keçdi, gülüm. 
 
Duman aldı dağlarımı, 
Dəyişdirdi gülzarımı. 
Fələk mənim paltarımı 
Ayrılıqdan biçdi, gülüm. 
 
Dedim:  Tanrı mənə yardı, 
Günlərimə həsrət sardı. 
Götürəydi nəyim vardı, 
Niyə səni seçdi, gülüm? 
 
Xəyal oldu səadətim, 
Mənə qaldı əziyyətim. 
Yoxsa, eşqim-məhəbbətim 
Sənin üçün heçdi, gülüm? 
  
_________________________ Afaq Şıxlı  _________________________ 
                             ~ 67 ~ 
 
 
 
                 HƏSRƏTİM 
 
Sən məndən aralı, mən səndən uzaq, 
Mən səni sevmişəm belə, həsrətim! 
Zalım ayrılıqdan nə qədər yazaq?! 
Dönmüşəm bir susuz gülə, həsrətim! 
 
Arzular yaralı, könül tarimar, 
Dünya elə yaddır, zaman elə dar... 
Hər kəsin qəlbində bir niskili var, 
Kaş, Tanrı dərdimi bilə, həsrətim! 
 
Sevgimiz əzizdir, qəlbində bəslə, 
Pəncərən önündə dur, məni səslə! 
Gələrəm yanına xoş bir nəfəslə, 
Qarışıb bir xəfif yelə, həsrətim! 
  
_____________________ Səni düşünürəm... _____________________  
                                ~ 68 ~ 
 
 
 
     TƏK SƏNİ İSTƏRƏM  
BU YER ÜZÜNDƏ 
 
Tək səni istərəm bu yer üzündə, 
Min arzu, diləyə dəyişmə məni! 
Gözələm, göyçəyəm - sənin gözündə, 
Bu yerə, bu göyə dəyişmə məni. 
 
Dağ olsan, dolanım dumanın olum, 
Xoş günə ümidin, gümanın olum. 
Tar olsan, yanında kamanın olum 
Hər ötən nəğməyə dəyişmə məni! 
 
Versələr aləmin varını sənə, 
Min bağın-bağçanın barını sənə, 
Dünyanın ən gözəl yarını sənə, 
Heç kimə, heç nəyə dəyişmə məni! 
  
_________________________ Afaq Şıxlı  _________________________ 
                             ~ 69 ~ 
 
 
 
CƏZALIYAM, CƏZALISAN 
 
Qismətimiz yerdə, - düşüb... 
Qaldırmışıq, bir də düşüb. 
Ürəyimiz dərdə düşüb, 
Yaralıyam, yaralısan. 
 
Fələk bizi işə salıb - 
Sevda verib, vüsal alıb. 
Gözüm qalıb, gözün qalıb, 
Bəlalıyam, bəlalısan. 
 
Bu eşq şirin nağıldımı? 
Çaşıb qalan ağıldımı? 
Qurduğumuz dağıldımı - 
Qəzalıyam, qəzalısan. 
 
Ayrı düşdük nəyin üstə? 
Darıxıram hər nəfəsdə... 
Sən də darıx, məni istə! 
Cəzalıyam, cəzalısan! 
  
_____________________ Səni düşünürəm... _____________________  
                                ~ 70 ~ 
 
 
 
              OVUC-OVUC 
 
Susma, qurban olum, hayıma hay ver! 
Öz qızıl vaxtından mənə də pay ver. 
Bu xoşbəxt anları sən mənə say ver, 
Mən sənə qaytarım, yar, ovuc-ovuc. 
 
Yanıram, üzünə göz düşən zaman, 
Uçuram, hər səndən söz düşən zaman! 
Bağrımın başına köz düşən zaman 
Nə ola, verəsən qar ovuc-ovuc. 
 
Bu həyat gah yoxuş, gah da enişdi, 
Yerimiz bəzən dar, bəzən genişdi. 
Heç belə deyildim, bilməm nə işdi, 
İcimdə bir atəş var – ovuc-ovuc... 
  
_________________________ Afaq Şıxlı  _________________________ 
                             ~ 71 ~ 
 
 
 
           DÜŞÜBDÜ 
 
Yenə duman çöküb yaşıl çöllərə, 
Güllərin üzünə jalə düşübdü. 
Qəfildən tuş gəlib zalım əllərə, 
Yerə boynu bükük lalə düşübdü. 
 
Görən sevgilimin varmı xəbəri  
Qəlbimə yük edib bunca kədəri? 
Gözlərim yol çəkir nə vaxtdan bəri, 
İçimə bir qərib nalə düşübdü. 
 
Bu eşqin taleyi zamana bənddi, 
Sevincim ümidə, gümana bənddi, 
Ürəyim sınmağa amana bənddi, 
Gör, canım nə haldan-hala düşübdü?! 
 
  
_____________________ Səni düşünürəm... _____________________  
                                ~ 72 ~ 
 
   
 
         SEVİRSƏNSƏ 
 
Sevirsənsə - uzaq durma, 
İçinə çək nəfəsimi. 
Mən də sənə peşkəş edim 
Bütün olan həvəsimi. 
 
Sevirsənsə - uzaq durma, 
Yar, ürəyim qubar eylər. 
Əllərini ver əlimə, 
Könlüm eşqi nübar eylər. 
 
Sevirsənsə - uzaq durma! 
Ruhum sənlə şad olacaq. 
Sən kömlümə həmdəm olsan, 
Kədər mənə yad olacaq. 
 
Səsləyərək səni ansam, 
Eşit məni, duy səsimi! 
Əgər məni sevirsənsə - 
Gəl, sındır bu qəfəsimi! 
  
_________________________ Afaq Şıxlı  _________________________ 
                             ~ 73 ~ 
 
 
 
BU MƏHƏBBƏT DEYİLMİŞ! 
 
Gözümüzdə gecələrin zülməti,  
Qəlbimizdə ötən eşqin həsrəti. 
Alnımızda bir ayrılıq yazısı, 
İçimizdə son sözlərin acısı. 
Görüşmək də bizə qismət deyilmiş... 
Unut məni, bu məhəbbət deyilmiş! 
 
Nə sən mənə, nə mən sənə inandım, 
Sən od oldun, alov oldun, mən yandım. 
Səhvlərini bir bilirsən, - yüz oldu, 
Ürək dondu, sənə qarşı buz oldu. 
Hər sevda da xoş səadət deyilmiş... 
Unut məni, bu məhəbbət deyilmiş! 
  
_____________________ Səni düşünürəm... _____________________  
                                ~ 74 ~ 
 
 
 
              PAY EYLƏ! 
 
Mən nə bilim, darıxırsan, yoxsa yox? 
Ay insafsız, bircə dəfə hay eylə! 
Uzaqda ol, yaxında ol - fərqi yox, 
Qəlbimə dol, qış ömrümü yay eylə! 
 
Ürək, deyən, tənhalıqla barışır... 
Fikir, xəyal bir-biriylə yarışır. 
İtirirəm, sağım-solum qarışır, 
Öz yarını yarım ilə tay eylə! 
 
Qəlbimizə birgə qulaq asaqmı? 
Yoxsa, daha bu duyğular yasaqmı? 
Mən burada, sən orada... susaqmı? 
Bir xoş söz de, bircə kəlmə pay eylə! 
  
_________________________ Afaq Şıxlı  _________________________ 
                             ~ 75 ~ 
 
 
 
İSTƏRƏM, DƏYIŞIM SƏNLƏ YERIMI 
 
İstərəm, dəyişim sənlə yerimi, 
Nigaran ruh sən ol, bədən mən olum! 
Bunca həsrət ilə, intizar ilə 
Qəlbini incidən, didən mən olum! 
 
Bir görüm, vicdanın oyanacaqmı? 
Ürəyin al qana boyanacaqmı? 
Canın bu dərdlərə dayanacaqmı?  
Bu dəfə imtahan edən mən olum! 
 
Sən də gör, sən də bil istəmək nədir! 
Hər gecə adını səsləmək nədir! 
Yalançı ümidlər bəsləmək nədir! 
Gözləyənim sən ol, gedən mən olum! 
  
_____________________ Səni düşünürəm... _____________________  
                                ~ 76 ~ 
 
 
 
           GƏLƏCƏM! 
 
Yollar özü məni sənə gətirir, 
Bu yollarda olsa da çən, gələcəm! 
Niyə qəlbin ümidini itirir? 
Saçlarıma düşsə də dən, gələcəm! 
 
Qara yellər azdırammaz izimi, 
Tüstü, duman tuta bilməz gözümü. 
Bu sevgiyə qurban edib özümü, 
Qarşı qoyub hər nə desən - gələcəm! 
 
Ayazlara verməyəcəm aman da, 
Gül acacaq, inan, arzu, güman da. 
Nə yorulmaq, tez ötəcək zaman da, 
Görəcəksən, gələcəm mən, gələcəm! 
 
Hər bir kəsin Tanrı yazır baxtını! 
Ucaldacaq endirdiyi taxtını! 
Daha mənə sərf edərsən vaxtını, 
Əl üzmərəm axı səndən, gələcəm! 
 
Ömrüm-günüm, daha sondan danışma! 
İnamımı sarsıtmağa çalışma! 
Demirəm ki, həsrətimdən alışma, 
Deyirəm ki, həsrətə tən gələcəm! 
  
_________________________ Afaq Şıxlı  _________________________ 
                             ~ 77 ~ 
 
 
 
      SÖZLƏRİN OLSUN! 
 
Sevgimin ünvanı – sənin ürəyin, 
Qəlbimin aynası gözlərin olsun! 
Ümidim, gümanım bircə gülüşün, 
Dərdimin dərmanı sözlərin olsun! 
 
Mənimlə başa vur hər günü, ayı, 
Nəşəli anların olmasın sayı. 
Məhəbbət çiçəyi - ömrümün payı, 
Lalələr, nərgizlər düzlərin olsun! 
 
Varlığın sükuta kəsilsin qənim... 
Odlu baxışından titrəsin tənim. 
Sevgidən nə desən, qoy bircə mənim, 
Başqa nə söyləsən yüzlərin olsun! 
  
_____________________ Səni düşünürəm... _____________________  
                                ~ 78 ~ 
 
 
     NECƏ UZUN BİR GECƏDİR! 
 
Yatırsanmı, ay ürəyim? 
Gecə keçib yarısından. 
Mənsə yata bilməmişəm 
Bu hicranın yarasından. 
 
Gündüz-gecə, nə fəqri var, 
Günüm qaradan qaradır. 
Xəbərin yox, həsrətindən 
Ürəyim para-paradır. 
 
Yəqin şirin yuxudasan,  
Elə sakit..., elə incə.... 
Seyr edəydim bu lövhəni 
Yorulmadan mən hər gecə. 
 
Əsrarəngiz o Ay kimi 
Süsləyəydim otağını. 
Ya da zərif bir nur olub 
Oxşayaydım yanağını. 
 
Eh, nə qədər sözlərim var... 
Danışımmı uyuyarkən? 
Ürəyimdə qoyub getdin 
Duyğuların soyuyarkən. 
 
Kövrəldinmi az da olsa, 
Məndən ayrı, söylə, mənə, 
Toxunduqca barmaqların 
Pianonun dillərinə? 
 
 
 
_________________________ Afaq Şıxlı  _________________________ 
                             ~ 79 ~ 
 
Unutdunmu yoxsa, canım, 
Bizim şirin nəğməmizi? 
Bəs, ölümsüz edəcəkdin 
Səninlə hər kəlməmizi? 
 
Bəs, deyirdin, mən ölərəm 
Bir an qalsam səndən ayrı! 
Gör nə qədər zaman keçdi, 
Sən də ayrı, mən də ayrı... 
 
Çıxırsanmı dağ başına, 
Yenə sərin axşamlarda? 
Yenə məni anırsanmı 
Oxuduğun dualarda? 
 
Yox, düşünmə! Qayıtmaram! 
Buna bir də dözməz canım. 
Amma qəlbim istəyir ki, 
Səni sevim, səni anım. 
 
Onsuz, hər gün danışıram 
Şəkildəki surətinlə... 
Barışmıram mən hələ də 
Nisgilinlə, həsrətinlə... 
 
Bax, yoruram yenə səni... 
Günəş üzlüm, sağ ol daha! 
Mən çəkilim təkliyimə, 
Lap az qalıbdır sabaha. 
 
Yenə mən və soyuq otaq... 
Necə uzun bir gecədir! 
Hər gecəyə bənzəmir, yox, 
Bu bir ayrı cür gecədir! 
_____________________ Səni düşünürəm... _____________________  
                                ~ 80 ~ 
 
         
 
       YETİM QALIBDI 
 
Sən məni tək qoyub gedəndən bəri, 
Sevgimiz beləcə yetim qalıbdı! 
Bürüyüb özünə qəmi, kədəri, 
Sevgimiz beləcə yetim qalıbdı! 
 
Eşqini əşyatək alıb-satalı, 
Vüsalın payına həsrət qatalı... 
Necə ki, yetim var ana-atalı - 
Sevgimiz beləcə yetim qalıbdı! 
 
Xəyallar, duyğular azıbdı yolu, 
Qəlbimiz şübhəylə, yalanla dolu. 
Kəsilib qanadı, qırılıb qolu, 
Sevgimiz beləcə yetim qalıbdı! 
 
Yay günü qəlbimə yağan qardımı? 
Sənə də mənimtək dünya dardımı? 
Görən, bu həsrətə gərək vardımı, 
Sevgimiz beləcə yetim qalıbdı? 
 
  
_________________________ Afaq Şıxlı  _________________________ 
                             ~ 81 ~ 
 
 
 
 
 
       BİLƏ-BİLƏ 
 
Kimi namus, ar eylədi,  
Kimi ömrü xar eylədi, 
Kimi ahu-zar eylədi, 
Elə susdum bilə-bilə! 
 
Dünya onsuz dar bir qəfəs, 
Sinə dolu, çatmır nəfəs. 
Yalvarmağa yoxdu həvəs, 
Mən də küsdüm bilə-bilə!  
 
Ümidlərim bir toz oldu, 
Nə etdimsə, çox az oldu. 
Mənə qalan bu naz oldu, 
Getdi dostum, bilə-bilə! 
 
  
_____________________ Səni düşünürəm... _____________________  
                                ~ 82 ~ 
 
 
BİR GÜL BAĞIM OLAYDI...  
 
"Yenə o bağ olaydı..." 
                  M. Müşfiq 
 
Kaş, pəncərəm önündə  
bir gül bağım olaydı... 
Mən də hey yorulmadan  
sabah erkən duraydım,  
Bizim bu gül bağından  
təzə-tər güllər dərib 
sənə dəstə yığaydım... 
 
Kaş, evin arxasında  
uca dağım olaydı... 
Mən də axşam olunca 
zirvəsinə çıxaydım, 
Nəfəs alıb dərindən 
Qayalar silkələnib 
qopunca məhvərindən, 
təkrar-təkrar, doyunca 
adını çağıraydım... 
 
Kaş, elə mələk kimi 
çüt qanadım olaydı, 
Görünmədən gözünə 
düz yanına uçaydım. 
Danışmadan, dinmədən, 
sən özün də bilmədən, 
sakit-sakit... gizlicə 
elə sənə baxaydım... 
 
_________________________ Afaq Şıxlı  _________________________ 
                             ~ 83 ~ 
 
 
Kaş, yenilmək bilməyən 
bir inadım olaydı. 
Sənin dediklərinə, 
qəsdən etdiklərinə 
mən biganə qalaydım. 
Aləm yığılsa belə, 
dünya dağılsa belə, 
səni getdiyin yoldan, 
geriyə qaytaraydım! 
 
Səni xatırladıqca, 
düşüncələr baş alır.. 
Beləcə öz-özümlə 
səssizcə danışdıqca 
ürəyim də boşalır. 
Nə qədər zaman keçib... 
Unutmuram mən səni. 
Hələ də bölüşürəm  
xəyalımdan keçəni. 
Hər gün olduğu kimi 
bax, bu gün də qəlbimin 
arzuları dil açır, 
məsum bir körpə kimi... 
Hər zaman gözlədiyim,  
sevib əzizlədiyim 
ilahi töhfə kimi 
çiçək açır yenidən. 
Yanımda olmasan da, 
hələ ürəyimdədi 
o arzular indi də... 
  
_____________________ Səni düşünürəm... _____________________  
                                ~ 84 ~ 
 
 
 
              SƏNSİZ 
 
Bu gün yada salıb ötən günləri 
Nakam arzulara bir badə qaldır! 
Canlandır mürgülü xatirələri, 
Burda tənha qalan bir dünya vardır. 
 
Eşqin ürəyimdə yanan bir ocaq 
Sənsiz ömür sürmək mənə çətindi. 
Gəlməsən, sevgimiz yetim qalacaq 
İsti nəfəsinə möhtacam indi. 
 
Həsrət gözlərimin silib nəmini, 
Qəlbimi ovundur nəvazişinlə. 
Sənsiz günlərimin qüssə-qəmini 
Sən mənə unutdur öz gəlişinlə. 
 
Söylə, nə etmədim səninçün daha? 
Qürurum məhəbbət önündə aciz... 
Gecələr sevgidən dönsə sabaha 
Nurlu şəfəqlərə qərq olarıq biz. 
 
Qayıt, gəl, “əlvida” söyləmə bir də! 
Son qoymaq bu qədər asanmı məgər? 
Sevgilim, məhəbbət olduğu yerdə 
Hər dərdə-əzaba dözməyə dəyər. 
 
Gəl, mənim həyatım, barışaq bu gün! 
Kədəri, nisgili ürəyindən at! 
Bu fani dünyada ikimiz üçün 
Sevincdən əbədi bir dünya yarat! 
_________________________ Afaq Şıxlı  _________________________ 
                             ~ 85 ~ 
 
 
 
 
         SƏNİN İZLƏRİN... 
 
Yaralı qəlbimin dərmanı oldu, 
Şirin yuxuların mehmanı oldu, 
Bir Günəş nurutək qəlbimə doldu 
O sənin gözlərin, sənin gözlərin! 
 
Mən könül vermədim bunca sevgiyə, 
Özümə söz verdim, “sevməyim” - deyə. 
De, məni yolumdan eylədi niyə 
O sənin sözlərin, sənin sözlərin? 
 
Bu eşq bitməz ola, sonsuz olaydı! 
Xatirəm qəlbində gizli qalaydı! 
İzimin üstündən naxış salaydı 
O sənin izlərin, sənin izlərin! 
  
_____________________ Səni düşünürəm... _____________________  
                                ~ 86 ~ 
 
 
 
BAŞQA  
BİR DÜNYA DA VARMI, GÖRƏSƏN? 
 
Başqa bir dünya da varmı, görəsən, 
Nə ölüm, nə acı, nə dərd olmasın... 
Sevən könülləri kədər almasın... 
Heç kim tərk edilib unudulmasın... 
 
Başqa bir dünya da varmı, görəsən, 
Kimsə ayırmasın əllərimizi... 
Birgə qarşılayaq günəşimizi... 
Zaman soyutmasın hisslərimizi... 
 
Başqa bir dünya da varmı, görəsən, 
Gəzək sahilləri sonsuzluğadək... 
Sevincdən titrəsin, dil açsın ürək... 
Aləmdə sən və mən qalaq təkbətək... 
 
 
 
 
 
 
 
 
 
 
 
 
 
 
_________________________ Afaq Şıxlı  _________________________ 
                             ~ 87 ~ 
 
 
SƏN ELƏ BİLİRSƏN...  
 
Mən elə bilirdim sevirsən məni, 
İnsanın özünü sevdiyi kimi...  
                            Elmar Şahmar 
 
Sən elə bilirsən sevirsən məni, 
Bəlkə də sevirsən öz aləmində... 
Sevirsən  qəfəsə düşən quş kimi, 
Sıxırsan qəlbimi qüssə-qəmində. 
 
Sevirsən  ölümlü məhəbbət ilə...  
Bir oxun ürəyi sevdiyi kimi. 
Günəşin səhranı, tikanın gülü, 
Bıçağın kürəyi sevdiyi kimi. 
 
Donuram mən sənin buz əllərində, 
Sevgisə - şəfəqdir, nurdur, həyatdır! 
Sevirsən? Yox, buna “məhəbbət” demə, 
Qaranlıq, xəyanət bu hissə yaddır! 
 
Oyatma qəlbimin səssizliyini, 
Bir daha aldanmaq istəmir ürək! 
Sən elə bilirsən sevirsən məni, 
Bəlkə də sevirsən... öz bildiyintək... 
  
_____________________ Səni düşünürəm... _____________________  
                                ~ 88 ~ 
 
 
NECƏ DƏ QƏRİBƏDİR... 
 
Necə də qəribədir...  
Bir zamanlar səninlə 
bir-birindən xəbərsiz iki yad insan idik. 
“Həyat yolu” deyilən bu dolanbac yolların 
hərəmiz bir üzündə 
ayrı-ayrı gəzirdik. 
Sənin öz xəyalların... 
Mənim öz xəyallarım...  
 
Biz ayrı yaşayırdıq  
saatları, günləri, 
Ayrı qarşılayırdıq  
ayları, mövsümləri. 
Hələ ki, doğmamışdın ömrümə günəş kimi... 
Hələ ki, yanmamışdın qəlbimdə atəş kimi... 
Məhəbbətli bağımda bitən sevgi fidanım! 
Sən, ey arzum, gümanım! 
 
Sən hardasan? 
Gedişin qiyamətdən yamandı! 
Gəl, sevgilim, bir də gəl, yalvarıram, amandı! 
Səni sevdim,  
ömrümə ələnən nur yağışım! 
Səni sevdim,  
dilimdən qopan sevgi alğışım! 
Duyursanmı səsimi? 
Sənədir dualarım! 
Gəl, ey sevgili yarım! 
 
  
_________________________ Afaq Şıxlı  _________________________ 
                             ~ 89 ~ 
 
 
 
OYANA BİLSİN 
 
Mən səndən dünyanı istəmədim ki... 
Dünyaca məhəbbət istədim ancaq. 
Eşqinə güvənə bilməyim üçün, 
Etibar, sədaqət istədim ancaq. 
 
Mən səndən dünyanı istəmədim ki... 
Ömrümə səadət bəxş elə! - dedim. 
Adını qəlbimin dərinliyinə 
Sevginlə əbədi nəqş elə! - dedim. 
 
Nə umdum, sevgilim? Hey istədim ki, 
Könlümüz nur ilə boyana bilsin. 
Mən səndən nə böyük şey istədim ki... 
İstədim ruhumuz oyana bilsin. 
  
_____________________ Səni düşünürəm... _____________________  
                                ~ 90 ~ 
 
 
 
UNUTMA MƏNİ! 
 
Məni yada salınca  
   sən ilk görüşü düşün... 
Utancaq baxışları,  
   məsum gülüşü düşün... 
Məni yada salınca  
   düşün xoş axşamları... 
Bizim nəfəsimizdən 
   o titrəyən şamları... 
Ulduzlarla bəzənmiş  
   füsünkar gecələri... 
Sabahlara açılan  
   tərli pəncərələri... 
Əlimin istisini,  
   saçlarımın ətrini... 
Qəlbimin vurğusunu,  
   gözlərimin rəngini... 
Düşün, düşün hər şeyi, 
   bütün olub keçəni. 
Bu sevginin xətrinə 
   heç vaxt unutma məni! 
Heç vaxt UNUTMA MƏNİ! 
  
_________________________ Afaq Şıxlı  _________________________ 
                             ~ 91 ~ 
 
 
 
GETMİŞƏM Kİ, DARIXASAN 
 
Gedişimlə səni üzdüm... 
Gülərüzlüm! 
Kaş ki, belə getməyəydim.  
Sevgimizin xatirinə 
gərək, inad etməyəydim. 
Bilirəm ki, incimisən... 
Barışarıq. 
Küs qalmağa dözmərəm mən. 
İnan, səni üzməyim də - 
Dünyalarca sevdiyimdən. 
Səni yaman çox sevirəm! 
İstəmirəm,  
Heç bir anlıq olsa belə 
əllərimi buraxasan. 
İnan, canim,  
getmişəm ki,   
mənsiz bir az darıxasan... 
  
_____________________ Səni düşünürəm... _____________________  
                                ~ 92 ~ 
 
 
 
YEL QANADLI OLUR ZAMAN 
 
Yel qanadlı olur zaman, 
Göz açmağa vermir aman. 
İllər yaman ötür, yaman... 
İllərə kəmənd ataydım! 
 
Fikir-xəyal başdan aşıb, 
Duyğularım coşub-daşıb. 
Səadətlə qoşalaşıb 
Qəm-qüssəyə bənd ataydım! 
 
İncəlibdi könül simi, 
Kimə açım ürəyimi?! 
Ömür acı şərab kimi... 
İçinə bir qənd ataydım! 
 
  
_________________________ Afaq Şıxlı  _________________________ 
                             ~ 93 ~ 
 
 
 
            KAŞ... 
 
Kaş, gələydi elə bir gün, 
   ayrılanlar qovuşaydı... 
O ağlayan boz buludlar 
   üstümüzdən sovuşaydı... 
 
Kaş, gələydi elə bir gün, 
   qalmayaydı nisgilimiz... 
Bu sevginin qiymətini 
   anlayaydıq hər ikimiz... 
 
Kaş, gələydi elə bir gün, 
   taleyimiz dəyişəydi... 
Bizi ayrı salan yollar 
   gec də olsa birləşəydi... 
 
Eşqimizin qüdrətindən 
   çəkiləydi bu dərd, bu qəm. 
Gəl, sevgilim, apar məni, 
   bizim olsun bütün aləm! 
  
_____________________ Səni düşünürəm... _____________________  
                                ~ 94 ~ 
 
 
 
               GƏL! 
 
Gozləyirdim, - gəldi bahar! 
Çağladıqca xoş arzular, 
Ürək kimi coşan, yanan 
Gunəşin hər zərrəsini, 
Eyvanlara qoşa qonan 
qaranquşların səsini  
duyduqca mən, 
sən kecirsən urəyimdən! 
Amma, nədən 
uzaqdasan bu qədər sən? 
 
Küsülülər barışacaq, 
ayrılanlar qovuşacaq. 
“Can” deyib, “can” eşidənlər, 
sevgini məbəd bilənlər 
qovuşacaq bundan belə. 
Gəzəcəklər deyə-gülə... 
Nur yağacaq üzlərindən, 
eşq baxacaq gozlərindən. 
Görürsənmi  
hər şey gozəl!  
Nə olar, gəl! 
  
_________________________ Afaq Şıxlı  _________________________ 
                             ~ 95 ~ 
 
 
 
      YANASAN, GÖRÜM! 
 
Göylərdən enəsən, yerə, yanıma, 
“Mələk” olduğunu danasan, görüm! 
Sevgisiz dünyanın qaranlığında 
Özünü tək-tənha sanasan, görüm! 
 
Sən mənə biganə qaldın, deməli... 
Qəlbimi daşlara çaldın, deməli... 
Görüb, görməzliyə saldın, deməli... 
Həsrətin əlində donasan, görüm! 
 
Əhdə xilaf çıxmaq necə də asan... 
Daş nədi, ondan da betər olasan! 
Məni od-alovsuz yandıran insan, 
Yanasan, yanasan, yanasan, görüm! 
  
_____________________ Səni düşünürəm... _____________________  
                                ~ 96 ~ 
 
 
 
O SEVDİYİM SƏNMİ İDİN? 
 
Bir sual var, ürəyimdə daş olub - 
O sevdiyim sənmi idin, yoxsa, yox? 
Duyğularım pərən düşüb, çaş olub... 
O sevdiyim sənmi idin, yoxsa, yox? 
 
İnanırdım..., safdın, gülərüz idin, 
Öz əhdinə, ilqarına düz idin. 
Buz deyildin, atəş idin, köz idin... 
O sevdiyim sənmi idin, yoxsa, yox? 
 
Əllərimi buraxmazdın əlindən, 
Xoş kəlmələr süzülərdi dilindən. 
Necə keçim bu həsrətin selindən? 
O sevdiyim sənmi idin, yoxsa, yox? 
 
Mən eşqimdə yanılmışam, deyəsən... 
Vəfalılar dura-dura niyə sən? 
Ay insafsız, bəlkə özün deyəsən - 
O sevdiyim sənmi idin, yoxsa, yox? 
  
_________________________ Afaq Şıxlı  _________________________ 
                             ~ 97 ~ 
 
 
      
               HƏLƏ 
 
Ürəyim atəşə, oda qalandı, 
Cəlladım tey günah qazanır, hələ... 
Bu həsrət deyil ki, həsrət yalandı! 
Bu - ölüm anıdır, uzanır hələ. 
 
Ağlayıb sızlamaq mənə ar gəlir, 
İnsanlar gözümə biqərar gəlir, 
Yerdən üzülənə göy də dar gəlir, 
Şükr etmir olana, usanır hələ. 
 
Kim olsa yerimə, tükənər, bitər! 
Bu qürbət acısı hər dərddən betər! 
Deyirəm, amandı, deyirəm, yetər! 
Qismətsə qışımı yaz anır hələ.  
_____________________ Səni düşünürəm... _____________________  
                                ~ 98 ~ 
 
 
 
MƏHƏBBƏTİMDİR! 
 
Öyrəşdim həyatın əyri-düzünə, 
Dözümlü olmağım – qəbahətimdi. 
Özüm görünmürəm tez-tez gözünə, 
Qəlbimdə danışmaq bir adətimdir. 
 
Sevgi ömürlükdür, həvəs bir anlıq, 
Sevgisiz bir həyat – zülmət, qaranlıq. 
Vurduğun yaralar oldu zamanlıq, 
Təbibim - əbədi məhəbbətimdir! 
 
Şairəm, şeirdir dövlətim, varım. 
Dolaşır aləmi xoş xəyallarım. 
Eşqin qüdrətilə yaratdıqlarım 
Həm hissim, həm ruhum, həm sənətimdi! 
 
 
  
_________________________ Afaq Şıxlı  _________________________ 
                             ~ 99 ~ 
 
 
 
SƏN DƏ  
HƏR KƏS KİMİSƏNMİŞ 
 
Sən də hər kəs kimisənmiş... 
Mənsə səni canım bildim. 
Bunca böyük bir dünyada 
Səni seçdim, sənə gəldim. 
 
Sən də hər kəs kimisənmiş... 
Mənsə tacım bildim səni. 
Dünyalara dəyişməzdim 
Bir sözünü, bir kəlməni. 
 
Duyğularım yerlə-yeksan, 
Qəlbim sanki güllələnmiş... 
Mən inanmaq istəmirdim  
Sən də hər kəs kimisənmiş. 
  
_____________________ Səni düşünürəm... _____________________  
                                ~ 100 ~ 
 
 
 
SƏNİN NÖMRƏN ÖLDÜ BU GÜN! 
 
Sənin nömrən öldü bu gün! 
Qəribədir, amma, yaman - 
Nömrələr ölə bilirmiş! 
Çoxdan bəri  
ilk dəfəydi güldüm bu gün 
göz yaşları arasından... 
Ruhlar da gülə bilirmiş! 
Öldü daha sənlə bağlı 
hər bir tarix, hər bir rəqəm. 
Amma nə qəm... 
Saymayacam bundan belə 
günləri mən, anları mən. 
Ayıracam gözlərimi saatlardan,  
təqvimlərdən. 
Necə də tez gəldik sona... 
Çox heyif  ki, sənə görə 
nifrət etdim  
bu günahsız telefona! 
  
_________________________ Afaq Şıxlı  _________________________ 
                             ~ 101 ~ 
 
 
 
            BİLMİRƏM 
 
Ürək sızladıqca bir ümid sönür, 
Çağlayan arzular dumana dönür, 
Qəlbimə yük olur mənasız ömür - 
Nə aça, nə də ki, sola bilmirəm. 
 
Demək ki, bu imiş alın yazısı, 
Mənə qismət oldu qürbət acısı. 
Hər kəsə doğmadır qardaş-bacısı, 
Mən nə yad, nə doğma ola bilmirəm. 
 
Qorxuram sınayam yarı, yoldaşı, 
Bitib tükənməyir fikir savaşı. 
Bəzən selə dönür gözümün yaşı, 
Bəzən daş oluram, dola bilmirəm. 
 
Qarışıb içimdə yaxşı-yamanım, 
Bilmirəm heç varmı, yoxmu zamanım?! 
Qəlbləri dindirən tarım, kamanım, 
Toz tutub nə vaxtdır, çala bilmirəm. 
 
Səhv etmək insanda bir adət imiş, 
Sevgini öldürən qəbahət imiş. 
Mənim aradığım səadət imiş,  
Heyif, satan yoxdur, ala bilmirəm. 
 
  
_____________________ Səni düşünürəm... _____________________  
                                ~ 102 ~ 
 
 
 
İNAN, SEVGİLİM! 
 
Göylərin tağları qırılsa, ensə, 
Günəş nur saçmasa, səmada sönsə, 
Dünya özü boyda yalana dönsə 
Səni sevdiyimə inan, sevgilim! 
 
Hay salan küləklər dursa, dayansa, 
Al-əlvan sabahlar qara boyansa, 
Qəlbində hər kəsə şübhə oyansa 
Səni sevdiyinə inan, sevgilim! 
 
Bu gündən sabaha olmasa güman, 
Başının üstünü alsa sis, duman, 
Bütün ümidlərin bitdiyi zaman 
Səni sevdiyimə inan, sevgilim! 
 
Xəzana çevrilsə isti baharın, 
Getsə də əlindən dövlətin, varın, 
Səninlə olacaq vəfalı yarın! 
Səni sevdiyimə inan, sevgilim! 
  
_________________________ Afaq Şıxlı  _________________________ 
                             ~ 103 ~ 
 
 
 
         BİR BƏHANƏ DE! 
 
Mən sənə bənzəyən görmədim ki heç, 
Səni sevməməyə bir bəhanə de! 
Səndən başqasını sevmədim ki heç, 
Səni sevməməyə bir bəhanə de! 
 
Dünyada kimsəyə salmaram nəzər, 
Yoxluğun, həsrətin qəlbimi üzər. 
Sözlərin dilimdə dolaşıb-gəzər, 
Səni sevməməyə bir bəhanə de! 
 
Günahım – vədəsiz gəlməyim oldu,  
Ruhumu, könlümü verməyim oldu, 
Gözündə Tanrını görməyim oldu, 
Səni sevməməyə bir bəhanə de! 
 
Hər şeyi anlayıb duyaydın indi, 
Yalanlar mənimdi, doğru sənindi. 
Ürəyim susmadı, min dəfə dindi: 
"Səni sevməməyə bir bəhanə de!" 
  
_____________________ Səni düşünürəm... _____________________  
                                ~ 104 ~ 
 
 
 
               GƏLSİN!  
 
Üz tutum göylərə fəryadı-ahla, 
Qoy, gendən dolanan insafa gəlsin! 
Sevirəm zalımı bunca günahla, 
Yoxmudur qəlbində bir vəfa, gəlsin?! 
 
Görəsən duydumu xəstədi halım, 
Tükənib qərarım, solub camalım? 
Loğmanım neyləsin, eşqdi məlalım, 
Söyləyin dərdimi, bivəfa gəlsin! 
 
Mən bircə baxışdan sevmişəm onu, 
Görən gələcəkmi bu hicrin sonu? 
Nə vaxt açılacaq qəlbinin donu? 
Verməsin könlümə min cəfa, gəlsin! 
  
_________________________ Afaq Şıxlı  _________________________ 
                             ~ 105 ~ 
 
 
 
NƏ YAXŞI Kİ, YANIMDASAN 
 
Əllərini buraxacam gülə-gülə, 
Qəm baxacaq bu gülüşün arxasından. 
Sənsizliyin zülümünü bilə-bilə, 
Yapışacam qürurumun yaxasından. 
 
Gedəcəksən, bir də səni görməyəcəm, 
Xəyallarda yaradacam surətini. 
Haradasan, kiminləsən - bilməyəcəm, 
Ömür boyu çəkəcəyəm həsrətini. 
 
Yaşayacam hər bir anın əzabını, 
Qurtuluşa olmayacaq xilas yolu. 
Yazacağam yazılmamış kitabını 
Qalan ömrün... - nisgil dolu, xiffət dolu. 
 
Aman Allah, ağrı qopdu ürəyimdən, 
Bircə anda düşündüyüm yetər mənə! 
Sənin üçün vaz keçərəm hər şeyimdən, 
Bax, öpürəm əllərini dönə-dönə... 
 
Nə yaxşı ki, yanımdasan, ey həyatım, 
Hələ vardır sevgimizin ümid yeri! 
Küsüləri yaddaşımdan silim, atım, 
O bəxtəvər zamanlara dönək geri! 
 
 
  
_____________________ Səni düşünürəm... _____________________  
                                ~ 106 ~ 
 
 
 
    BİLSƏYDİM! 
 
Bir aşiq sən, bir aşiq mən, 
Divanəyik əvvəlindən. 
Ürəyimi dərd əlindən 
Qoparıb ala bilsəydim! 
 
Mən könlümü verdim sənə, 
Vurğun oldum dönə-dönə. 
Damla-damla axıb yenə 
Qəlbinə dola bilsəydim! 
 
Sorma məndən kədərimi, 
İnləməsin qəlbin simi. 
Dərdiyin bir çiçək kimi 
Əlində sola bilsəydim! 
 
Keçdik ömür karvanında, 
Anlamadıq zamanında... 
Həyatımın son anında  
Yanında ola bilsəydim! 
  
_________________________ Afaq Şıxlı  _________________________ 
                             ~ 107 ~ 
 
 
 
HƏR ŞEY KEÇİB GEDƏR... 
 
Hər şey keçib gedər, alışacaqsan... 
Bu qədər nigaran qalma, əzizim! 
Mən də bir yuxuyam, ayılacaqsan... 
Sonsuz xəyallara dalma, əzizim! 
  
Sanma ki, eşqinə vermirəm dəyər, 
Sanma ki, mənsizlik qəddini əyər. 
Səndən uzaq olmaq lazımsa, əgər, 
Bir daha qapımı çalma, əzizim! 
  
İndi biganəsən sanki hər şeyə... 
Bir gün üz tutarsan ayrı sevgiyə! 
Dilimiz məcburdu "əlvida" deyə, 
Bunu ürəyinə salma, əzizim! 
  
Uzaqdan-uzağa sənə yoldaşam, 
Düşüncəm qoyarmı düz yoldan çaşam?! 
Afaqam, sanma ki, soyuğam, daşam... 
Mənim günahımı alma, əzizim! 
 
 
 
 
 
  
_____________________ Səni düşünürəm... _____________________  
                                ~ 108 ~ 
 
 
 
DEMƏK Kİ... 
 
Demək ki, belə də sevmək olarmış - 
Ruhunla, canınla, hərarətinlə. 
Bütün varlığından keçmək olarmış, 
Min qürur duyaraq məhəbbətinlə. 
 
Demək ki, belə də sevmək olarmış -  
Yemədən, içmədən, yuxu yatmadan. 
Qəlbinin odunu vermək olarmış, 
Üzünü görmədən, əlin çatmadan. 
 
Demək ki, belə də sevmək olarmış -  
Alışa-alışa, köz ola-ola. 
Dünyada tək onu görmək olarmış, 
Ətrafda bu qədər göz ola-ola. 
  
_________________________ Afaq Şıxlı  _________________________ 
                             ~ 109 ~ 
 
 
 
BİR GÜN 
ELƏ SUSARAM Kİ 
 
Bəlkə mən çox danışıram, 
Usanırsan sözlərimdən? 
Onda niyə oxumursan 
Hisslərimi gözlərimdən? 
 
Bəlkə mən çox danışıram, 
Sən bezirsən, darılırsan? 
Bəlkə elə xəyalında 
Bir özgəyə sarılırsan? 
  
Sevirəmsə, necə susum? 
Sən susduğun yetər mənə! 
İçimdəki duyğularım 
Dilə gəlir dönə-dönə. 
 
Uzaqlaşma! Dəniz səbrim 
Bir gün qalar damla qədər. 
Bir gün sənə şirin gələr 
Xor baxdığın o kəlmələr. 
 
Bir gün elə susaram ki, 
Çox görərəm bir sözü mən! 
Bir gün elə susaram ki, 
Kar olarsan səssizlikdən! 
  
_____________________ Səni düşünürəm... _____________________  
                                ~ 110 ~ 
 
 
 
SƏNDƏN GƏLƏN  
HƏR ŞEY GÖZƏL! 
 
Sən - qəlbimin titrək səsi, 
Sən - ömrümün təranəsi, 
Sən - yaşamaq bəhanəsi... 
Səndən gələn hər şey gözəl! 
 
Məftun edib düz ilqarın, 
Əhdin, andın, etibarın. 
Bu eşq - sənin yadigarın, 
Səndən gələn hər şey gözəl! 
 
Sözlərinə vurulmuşam, 
Həsrətindən qor olmuşam, 
Düşünmə ki, yorulmuşam, 
Səndən gələn hər şey gözəl! 
 
Sən - bir nağıl, sən - bir röya, 
Görəmmədim doya-doya. 
Vüsal qalıb o dünyaya... 
Səndən gələn hər şey gözəl! 
 
Dərd boğazdan, yalan dizdən... 
Nə istəyir həyat bizdən? 
Bir əsər yaz ikimizdən, 
Səndən gələn hər şey gözəl! 
 
  
_________________________ Afaq Şıxlı  _________________________ 
                             ~ 111 ~ 
 
 
 
               GECƏDİR... 
 
Gecədir...  
Yadıma düşmüsən yenə... 
Sızlamır amma ki, qəlbim elə bil. 
Deyəsən öyrəşdim sənsizliyinə, 
Daha sevə bilmək əlimdə deyil. 
 
Gecədir...  
Necə də sakit bir gecə... 
Hələ də qar yağır tənha dünyama. 
Sənsə uzaqdasan, axı, de, necə 
Qayıda bilərsən mənim röyama? 
 
Soyuqdur... 
Əllərim üşüyür bir az... 
Silirəm tərləmiş pəncərələri. 
Eşikdə ayazdır, qəlbimdə ayaz,  
Gözlərim yol çəkir bayaqdan bəri. 
 
Yumuram gözümü... 
Bir anlığına 
Səni unutmağa çalışıram mən. 
Bürünüb gecənin qaranlığına, 
Təkliyi sevməyə alışıram mən. 
  
_____________________ Səni düşünürəm... _____________________  
                                ~ 112 ~ 
 
 
 
UNUDACAQSAN! 
 
Bir gün unudacaqsan 
unutmaram dediyin məhəbbətli günləri. 
Bir gün unudacaqsan 
o əbədi bildiyin mənli xatirələri. 
 
Bir gün unudacaqsan 
səninlə bir gəzdiyim küçələri, yolları. 
Bir gün unudacaqsan 
ruhumuzu sızladan o titrək xəyalları. 
 
Bir gün unudacaqsan 
mənim sənə yazdığım sevdalı sətirləri. 
Bir gün unudacaqsan 
ikimizin bildiyi söhbətləri, sirləri. 
 
Ötüşdükcə saatlar sən də dəyişəcəksən,  
bir başqa olacaqsan. 
Unutmaram dediyin o bəlalı sevgini  
bir gün UNUDACAQSAN! 
  
_________________________ Afaq Şıxlı  _________________________ 
                             ~ 113 ~ 
 
 
 
HİSS EDƏ BİLDİNMİ? 
 
Hiss edə bildinmi nədir məhəbbət? 
Hiss edə bildinmi bu həsrət nədir? 
Bildinmi nə imiş dözüm, dəyanət? 
Bildinmi dünyada xəyanət nədir? 
 
Səbr etmək asanmı? Necəsən indi? 
Qəlbində şübhələr gəzib dolaşır? 
Gözləmək asanmı,  növbə sənindi? 
Deyəsən, kədərin başından aşır? 
 
İntizar yurd salıb köksündə daha, 
Əlin bir iş tutmur, yoxdur qərarın. 
Sən oyaq çıxırsan indi sabaha, 
Səni isitməyir dövlətin, varın. 
 
Bilirəm! Bu hisslər tanışdır mənə... 
Alış bu sevdadan! Demərəm ki, sön! 
Göz yuma bilsəydim etdiklərinə, 
Söylərdim: "sevirəm, qayıt, geri dön!" 
 
Amma ki, ürəyim dönübdür daşa! 
İtibdir qəlbimin sevgi açarı! 
Harda olursan ol, get, mənsiz yaşa! 
Bir daha gözümə görünmə, barı! 
  
_____________________ Səni düşünürəm... _____________________  
                                ~ 114 ~ 
 
 
 
              QƏLBİM 
 
Başımın bəlası, səndən küsmüşəm, 
Sevginin kamından mən əl üzmüşəm. 
Bunca kəlmələri yazıb düzmüşəm, 
Çevirib həsrəti sözlərə qəlbim. 
 
Yandırıb yaxmısan, göynəyir yeri, 
Nə çoxdur mənimtək sevgi əsiri... 
Unutdur özünü, ya da dön geri, 
Üz tutub çöllərə, düzlərə qəlbim. 
 
Baxıram yollara... gedən getsə də, 
İntizar içində ömür bitsə də, 
Olurmu sevməmək yar incitsə də? 
Həsrətdi gülümsər gözlərə qəlbim.  
_________________________ Afaq Şıxlı  _________________________ 
                             ~ 115 ~ 
 
 
 
MƏN  
SEVGİMƏ ƏYİLMİŞDİM... 
 
Mən sevgimə əyilmişdim, 
Sənsə məni budaq sandın. 
Düşünürdüm – sevilmişdim, 
Niyə susdun, niyə dandın? 
 
Yalanlardan yorulmuşdum, 
Saflığınla durulmuşdum, 
İlqarına vurulmuşdum, 
İndi hanı sənin andın? 
 
Sən könlümü alacaqdın, 
Ürəyimə dolacaqdın... 
Yalnız mənim olacaqdın, 
Neçə yerə parçalandın... 
 
Qəm gətirdin eşqimizə, 
Hicran dönüb güldü bizə. 
Bir od düşdü qəlbimizə, 
Mən də yandım, sən də yandın!  
  
_____________________ Səni düşünürəm... _____________________  
                                ~ 116 ~ 
 
 
 
           GƏRƏKSƏ 
 
Sən məni yanından ayırma, canım, 
Əlimi əlinə bağla, gərəksə! 
Oyansın ürəyim, isinsin qanım, 
Qəlbimi eşqinlə dağla, gərəksə! 
 
Bilsinlər, sevgimiz tükənən deyil, 
Bizi dəyişməsin nə fəsil, nə il. 
Sevincimə sevin, gülüşümə gül, 
Mənimlə birlikdə ağla, gərəksə! 
 
Üz tutaq, sevgilim, gözəl illərə, 
Səninəm - dünyaya gəlsəm min kərə! 
Çıxsa da qarşına uçurum, dərə, 
Bulaq ol qəlbimə çağla, gərəksə! 
 
Dünya heç olmadı yaxşı-yamansız, 
İnsanlar qəribə, zaman amansız. 
Sən bizə bir yol seç çənsiz, dumansız, 
Dostluğu, ilqarı yoxla, gərəksə! 
 
Eşqinin könlümdən silinmir izi, 
Qoynuna çağırır sevda dənizi. 
Bilsən ki, bu sevgi yaxacaq bizi, 
Qəlbində gizlicə saxla, gərəksə! 
  
_________________________ Afaq Şıxlı  _________________________ 
                             ~ 117 ~ 
 
 
 
HAVA DA 
BİR BƏHANƏDİR 
 
Qələm dostum Nofəl Aslanova! 
 
İnildəyir qəlbin simi, 
Gəl, sındıraq bu tilsimi. 
Tutulmuşam bulud kimi, 
Hava da bir bəhanədir... 
 
Sən bir cansan, mənsə kölgə. 
Dağ çəkirsən cərgə-cərgə. 
Günah səndə deyil bəlkə, 
Bivəfa bu zəmanədir... 
 
İncitmisən bilməmisən, 
Könlümü al, ala bilsən. 
Yanan şama ağlama sən 
Külə dönən pərvanədir... 
 
Geyinmişəm kədər donu, 
Bir gün gələr bunun sonu. 
Sevgi bir həyat oyunu,  
Sevənlərsə divanədir... 
 
  
_____________________ Səni düşünürəm... _____________________  
                                ~ 118 ~ 
 
 
 
SƏNİN 
BU LAL MƏHƏBBƏTİN 
 
 
Pəncərəmi döyən külək, 
Dil açmayan arzu, dilək, 
Ya bir həvəs, ya bir istək - 
Sənin bu lal məhəbbətin. 
 
Gözlərimin nəm havası, 
Ürəyimin qəm davası, 
İnan ki, odda yanası 
Sənin bu lal məhəbbətin. 
 
Solduracaq güllərimi, 
Uçuracaq illərimi, 
Boş qoyacaq əllərimi 
Sənin bu lal məhəbbətin. 
 
Şövqümüzü itirəcək, 
Sevgimizi bitirəcək, 
Bizə həsrət gətirəcək 
Sənin bu lal məhəbbətin. 
 
  
_________________________ Afaq Şıxlı  _________________________ 
                             ~ 119 ~ 
 
 
 
      NƏ FƏRQ EDƏR Kİ? 
 
Onsuz da həsrətdən yorulacaqdın, 
Onsuz da inciyib, darılacaqdın, 
Onsuz da sən məndən ayrılacaqdın… 
Bir az gec, bir az tez, nə fərq edər ki? 
 
Haqqım yox söyləyəm "səndədir günah!" 
Unutma, biz - quluq, əfv edən - Allah! 
Yəqin anlayarsan bir gün, bir sabah... 
Bir az gec, bir az tez, nə fərq edər ki? 
 
Hər şey keçib gedir, əbədi nə var? 
Yamyaşıl fidan da solub-saralar. 
Sənin də qəlbini kimsə yaralar! 
Bir az gec, bir az tez, nə fərq edər ki? 
 
  
 
  
_____________________ Səni düşünürəm... _____________________  
                                ~ 120 ~ 
 
 
 
SEVMƏ ONU! 
 
Sevən insan başa dönər! 
Daşı sevən daşa dönər! 
Qəm gözündə yaşa dönər, 
Sevmə onu, sevmə onu! 
 
Ürəyini alasıdır, 
Yaman dərdə salasıdır. 
O, Allahın bəlasıdır! 
Sevmə onu, sevmə onu! 
 
Sənə nələr yaşadacaq... 
Qüssə- kədər yaşadacaq. 
Ömrü hədər yaşadacaq, 
Sevmə onu, sevmə onu! 
 
Qoy, sevməsin sinə-sinə... 
İnanma “can” deməsinə. 
Vur eşqini təpəsinə!  
Sevmə onu, sevmə onu!  
_________________________ Afaq Şıxlı  _________________________ 
                             ~ 121 ~ 
 
 
SEVƏNLƏR AYRILANDA 
 
Aləm yasa bürünər, 
Qəm kölgətək sürünər, 
Şər qüvvələr öyünər -  
Sevənlər ayrılanda. 
 
Ömrün dadı kəm olar, 
Sevinc dönər qəm olar, 
Zil də batar bəm olar -  
Sevənlər ayrılanda. 
 
Göyün üzü qaralar, 
Hər söz ürək yaralar, 
Gen dünya da daralar -  
Sevənlər ayrılanda. 
 
Ömrə-günə çən düşər, 
Qara telə dən düşər, 
Nəğmə dildən gen düşər -  
Sevənlər ayrılanda. 
 
Uçub gedər mələklər, 
Sönər arzu, diləklər, 
Susar sevən ürəklər –  
Sevənlər ayrılanda. 
 
  
_____________________ Səni düşünürəm... _____________________  
                                ~ 122 ~ 
 
 
 
MƏN TƏNHA DEYİLƏM! 
  
Mən tənha deyiləm, sən mənimləsən! 
Uzaqda, yaxında - fərq eləyərmi? 
Mən tənha deyiləm, sən mənimləsən! 
Sevgi də həsrətə boyun əyərmi? 
  
Mən tənha deyiləm, əzizim mənim! 
Fikrimdə, qəlbimdə sən yaşayırsan. 
Həsrətin buzunda donsa da tənim, 
Ruhumu od kimi qorsalayırsan. 
  
Qəlbim sığışmayır bu dar məcraya, 
Eşqin qoyarmı ki, sınam, əyiləm?! 
Söyləmək istərəm bütün dünyaya: 
Mən tənha deyiləm! Tənha deyiləm! 
  
_________________________ Afaq Şıxlı  _________________________ 
                             ~ 123 ~ 
 
 
 
SEVGINƏ INANDIR MƏNI! 
 
Mən səni sevirəm!  
     Sevməmək üçün 
min səbəb, min sərhəd, min maneə var. 
Amma, bu kəlməni söyləmək üçün  
Çoşub ürəyimdə daşır arzular! 
 
Mən səni sevirəm!  
Nə deyim özgə... 
İnanmaq istəsən gözlərimə bax. 
Bu sevgi doğulub mənimlə birgə, 
Bizi ayrı salmaq deyilmi günah? 
 
Şübhələr dolmasın qəlbinə sənin, 
Gəl, belə sızlatma yaralarımı. 
Bir daha sevginə inandır məni, 
Qaytar, mənə qaytar xəyallarımı! 
  
_____________________ Səni düşünürəm... _____________________  
                                ~ 124 ~ 
 
 
 
    O SƏN DEYİLSƏN 
 
Bir ömür uzaqsan, bir ürək yaxın, 
Mənim ki dərdimi bilən deyilsən... 
Artıq nə dost kimi məni dinləyən, 
Nə sevib eşqimdən ölən deyilsən. 
 
Ömrümə qış gəlib, getməz bir daha, 
Gözümdən bu həsrət itməz bir daha, 
Qəlbimin nisgili bitməz bir daha, 
Sözümü, sirrimi bölən deyilsən. 
 
Bitib tükənməzdi, söz- söhbətimiz, 
Doymazdıq sevgidən danışanda biz. 
İndi o günlərdən qaldı nəyimiz?  
Sən daha ayrısan, o Sən deyilsən. 
  
_________________________ Afaq Şıxlı  _________________________ 
                             ~ 125 ~ 
 
 
 
SORUŞ HARDAYAM! 
 
Nə olar, bir dəfə soruş hardayam! 
Bəlkə ürəyimdə sözüm var elə?! 
Bəlkə çətindəyəm, bəlkə dardayam, 
Bəlkə yollarında gözüm var elə?! 
 
Nə olar, bir dəfə soruş necəyəm! 
Ağır bir yükdürmü bu iltifatın? 
Açılmaz sabaham, soyuq gecəyəm, 
Çıxılmaz yoluyam mən bu həyatın... 
 
Sənsə... möcüzəsən, gözümün nuru, 
Bircə gülüşün də şad edir məni. 
Dünəndə buraxıb hirsi, qüruru, 
Gəl, ovut qəlbimin incikliyini! 
 
Nə olar, bir dəfə soruş hardayam! 
Bəlkə ürəyimdə sözüm var elə?! 
Nə olsun yanından uzaqlardayam, 
Məni bir sözünlə bəxtiyar elə! 
  
_____________________ Səni düşünürəm... _____________________  
                                ~ 126 ~ 
 
 
 
MEHRİBANIM OL MƏNİM! 
 
Gəl qınama, gözlərimin qarası, 
Çox təzədir hələ könül yarası. 
Varmı, yoxmu, dərdlərimin çarası?! 
Ya uzaq dur, ya loğmanım ol mənim! 
  
Yol gedirəm, bilməm hara çatmağa... 
Ümid varmı görən yara çatmağa? 
Əl üzmüşəm bir bahara çatmağa, 
Hər fəsildə xoş zamanım ol mənim! 
  
Kaş, bəxtimə sevinc düşə bir dilim! 
Ver əlini, qoy çəkilsin nisgilim! 
Kimim var ki, səndən özgə, sevgilim? 
Başım üstə asimanım ol mənim! 
  
Dualarım yetər bir gün sənə də, 
Qol qoymaram həsrət adlı sənədə! 
Gəl yanıma bircə dəfə sənədə, 
Sabahlara bir gümanım ol mənim! 
  
Hey səslərəm, bəxtim deyən sağırdı... 
Bir ürəyə iki həsrət ağırdı! 
Bu dünyada tanrım bizi ayırdı, 
O dünyada mehribanım ol mənim!  
 
  
_________________________ Afaq Şıxlı  _________________________ 
                             ~ 127 ~ 
 
DOSTLARIM,  
MƏNƏ DƏ BAHAR GÖNDƏRİN! 
 
Dostlarım, mənə də bahar göndərin, 
Çiçəkli, günəşli bir bahar olsun! 
Kəsilsin arası soyuq günlərin, 
Nə boran, nə sazaq, nə də qar olsun! 
 
Çox uzaq düşmüşəm isti yuvadan, 
Danışın siz mənə eldən-obadan. 
Qurtulsun yurdumuz qandan-qadadan, 
Evlərdə səadət bərqərar olsun! 
 
Doğmalar görüm mən hər an yanımda, 
Nəğmələr qaynasın yenə qanımda. 
Yığılın süfrəmə ən xoş anımda, 
Hər əziz nemətdən bir nübar olsun! 
 
Qürbətdə ömürdən ömür azalar, 
Bənizin açılmaz, canın sozalar. 
Yazanda qisməti elə yazalar - 
Hər insan elində bəxtiyar olsun! 
 
Bülbüllər verəndə yenə səs-səsə 
Qayıda biləydim lap son nəfəsə! 
Salamlar söyləyin məndən hər kəsə, 
Afaqın sevdiyi Vətən var olsun! 
  
_____________________ Səni düşünürəm... _____________________  
                                ~ 128 ~ 
 
 
 
             TƏLƏS DAHA 
 
Zaman ötür, bir keçmişə dönür bu gün, 
Sabahımız gələcəyin dumanıdır... 
Yolda qalan diləyimiz sönür bu gün, 
Ümidimiz bir arzunun gümanıdır... 
 
Mizanı var bu dunyanın - iki gözlü, 
Yolları var - daş-kəsəkli, əyri-düzlü. 
İnsanları bəd niyyətli, gülər üzlü, 
Hər bir şəri bir yaxşının yamanıdır. 
 
Afaq Shıxlı, gör nə qədər dad görmüsən, 
Ətrafında dost yerinə yad görmüsən. 
Axır, bu gün ürəyini şad görmüsən, 
Tələs, daha sevinməyin zamanıdır! 
  
_________________________ Afaq Şıxlı  _________________________ 
                             ~ 129 ~ 
 
 
K i t a b ı n   i ç i n d ə k i l ə r 
 
Duyğuların dili ilə yazılanlar ...................................... 3 
Salam .......................................................................... 9 
Bu gecə ...................................................................... 10 
Amin! ......................................................................... 11 
Olmasın! .................................................................... 12 
Uzat əllərini mənə bir daha ........................................ 13 
Yetərmi, dostum? ....................................................... 14 
Qayıtma! .................................................................... 15 
Hardasan? .................................................................. 16 
Özün söylə ................................................................. 17 
Minnətdaram .............................................................. 18 
Sən getdin .................................................................. 19 
Yaman darıxıram ....................................................... 21 
Yollar uzaq ................................................................ 22 
Qəlbimin səsini dinləyirəm mən ............................... 24 
Məni itirmə! .............................................................. 25 
Bu gecə sənsiz qalmışam .......................................... 26 
Nə oldu bəs? ............................................................. 27 
Kaş ki ........................................................................ 28 
Bəlkə də .................................................................... 29 
Qoyma gedəm! .......................................................... 30 
Mənə “sevgilim” demə! ............................................ 31 
Sədası gəlməyən nəğməyəm daha ............................ 32 
Səni düşünürəm ........................................................ 33 
Gözlərindən gül daha! .............................................. 34 
Çixin yaddaşımdan xatirələrim! ............................... 35 
Sənsiz yaşamağı öyrənirəm mən .............................. 36  
Səni nəyə bənzədim? ...............................................  37 
Mənim kimi sevməzdi .............................................  38 
 
_____________________ Səni düşünürəm... _____________________  
                                ~ 130 ~ 
 
 
Durna qatarıdır xatirələrim ...................................... 39 
Gülümsə dünyaya! ................................................... 40 
Pianom ..................................................................... 41 
Kaş ki, sən olaydın .................................................. 42 
Yığılın başıma, xoş xəyallarım ................................ 43 
Məndə bir ürək var .................................................. 44 
Sən yaşa! .................................................................. 45 
Sənə deməyəcəm! .................................................... 46 
Məni məndən alacaqsan ........................................... 47 
Bəlalı ........................................................................ 48 
Zamana buraxma hisslərimizi! ................................. 49 
Sevgilim olarsanmı? ................................................. 50 
Demə! ....................................................................... 51 
Gəl, gələ bilsən! ........................................................ 52 
Məni çox sev! ........................................................... 53 
Bir gün görüşəcəyik .................................................. 54 
Gözlərin ki var! ......................................................... 56 
Mənim üçün .............................................................. 57 
Gözlərim ................................................................... 58 
Sən heç kimə bənzəmə! ............................................ 59 
Uzaqdan-uzağa sevməyə nə var ................................ 60 
Sevgilin oluram ......................................................... 61 
Hardasan? .................................................................. 62 
Bağişla! ...................................................................... 63 
Sən olmayanda ........................................................... 64 
Bir yuxu bilək ............................................................ 65 
Gülüm ........................................................................ 66 
Həsrətim ..................................................................... 67 
Tək səni istərəm bu yer üzündə! ................................ 68 
Cəzaliyam, cəzalisan .................................................. 69 
Ovuc-ovuc .................................................................. 70 
 
_________________________ Afaq Şıxlı  _________________________ 
                             ~ 131 ~ 
 
 
Düşübdü .................................................................... 71 
Sevirsənsə ................................................................. 72 
Bu məhəbbət deyilmiş! ............................................. 73 
Pay eylə .................................................................... 74 
İstərəm, dəyişim sənlə yerimi ................................... 75 
Gələcəm! ................................................................... 76 
Sözlərin olsun! .......................................................... 77 
Necə uzun bir gecədir! .............................................. 78 
Yetim qalıbdı ............................................................ 80 
Bilə-bilə .................................................................... 81 
Bir gül bağim olaydı ................................................. 82 
Sənsiz ........................................................................ 84 
Sənin izlərin .............................................................. 85 
Başqa bir dünya da varmı, görəsən? ......................... 86 
Sən elə bilirsən .......................................................... 87 
Necə də qəribədir ...................................................... 88 
Oyana bilsin .............................................................. 89 
Unutma məni! ........................................................... 90 
Getmişəm ki, darıxasan ............................................ 91 
Yel qanadlı olur zaman ............................................. 92 
Kaş ............................................................................ 93 
Gəl! ........................................................................... 94 
Yanasan, görüm! ....................................................... 95 
O sevdiyim sənmi idin? ............................................ 96 
Hələ ........................................................................... 97 
Məhəbbətimdir! ........................................................ 98 
Sən də hər kəs kimisənmiş ....................................... 99 
Sənin nömrən öldü bu gün! ..................................... 100 
Bilmirəm ................................................................. 101 
İnan, sevgilim! ........................................................ 102 
Bir bəhanə de! ......................................................... 103 
 
_____________________ Səni düşünürəm... _____________________  
                                ~ 132 ~ 
 
 
Gəlsin! ................................................................... 104 
Nə yaxşı ki, yanimdasan ........................................ 105 
Bilsəydim! ............................................................. 106 
Hər şey keçib gedər................................................ 107 
Demək ki  .............................................................. 108 
Bir gün elə susaram ki ........................................... 109 
Səndən gələn hər şey gözəl! .................................. 110 
Gecədir .................................................................. 111 
Unudacaqsan! ........................................................ 112 
Hiss edə bildinmi? ................................................. 113 
Qəlbim ................................................................... 114 
Mən sevgimə əyilmişdim ...................................... 115 
Gərəksə .................................................................. 116 
Hava da bir bəhanədir ............................................ 117 
Sənin bu lal məhəbbətin ........................................ 118 
Nə fərq edər ki? ..................................................... 119 
Sevmə onu! ............................................................ 120 
Sevənlər ayrılanda ................................................. 121 
Mən tənha deyiləm! ............................................... 122 
Sevginə inandır məni! ............................................ 123 
O sən deyilsən ........................................................ 124 
Soruş hardayam! .................................................... 125 
Mehribanım ol mənim! .......................................... 126 
Dostlarım, mənə də bahar göndərin! .......................127 
Tələs daha ............................................................... 128 
Kitabın içindəkilər .................................................. 129 
 
