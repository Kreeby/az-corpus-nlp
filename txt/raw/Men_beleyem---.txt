e eeM n bel y m...
e e eT mizliyi, s daq ti
e eGözl rimd  bu dünyanın
e e eVar-dövl ti bir h v sdir,
e e eDürüstlüyüm m n  b sdir.
Adı insan, özü ilan olanları
e e e e eKöm yim  s sl mir m...
e e eN fsin ani l zz tini
Babaların arzusunu
2017
e sKöküm üst  boy atmı am,,
e e em limd  yasatmısam..., ,
Bir agacam
^
e eIst mir m...
.
Isti ocaq, kasıb komam,
.
e s e eMilyonlara d yi m r m...,
s e e dü m r m.,
Saflıgımdan gen
^
eeeM n bel y m...
...
1
VÜSAL HİCRANOĞLU
MƏN BELƏYƏM...
Bakı - 2017
2
Redaktoru
və ön sözün müəllifi: Ağasəfa
Son sözün
müəllifi: Günay Səma Şirvan
Vüsal Hiċranoğlu. Mən beləyəm... 
Bakı, "Təknur" - 2017. 120 səh.
“Mən beləyəm ...” şeirlər və miniatürlər top-
lusu olan bu kitab gənc yazar Vüsal Hicranoğlu-
nun ilk kövrək addımı, oxucularla ilk görüşüdür.
Bir gənc kənd müəlliminin qələmindən, bil-
giyazarından çıxan bu yazılarda sıravi bir in-
sanın dünyanı anlamaq, dərk etmək cəhdi var. 
İnsana məhəbbət var, gənclik eşqi var, eyham 
var, kinayə var, zarafat və dodaqqaçırdan yu-
mor var.
ISBN: 978-9952-445-04-9
© V.Hicranoğlu, 2017
3
Redaktordan
KİM NƏ MİQDAR OLSA...
Ömrünün qan qaynayan dövrü nə, 
gəncliyin aşıb-daşan, qayğılarla əha tə-
lən miş mərhələsinə yetişmiş Vüsal Xızı 
bölgəsinin Giləzi qəsəbəsində yaşayan, 
çalışan, yeni nəslin təlim-tərbiyəsinə 
can qoyan tarix müəllimidir.
Dəmir yollar meydana gələndə dağ 
kəndlərinin polad kimi, qaya kimi ki-
şilərini dolanışıq ucbatından düzən-
liyə endirdi. Dəmir yolların qonşu-
luğunda yaşayış məskənləri yarandı. 
Zəhmətkeş, əzabkeş, qayğıkeş insan-
ların yeni nəsilləri yeni mühitə uyğun-
laşmağa çalışdılar.
Bu gün Xızının Giləzi, Sitalçay qəsə-
bələrində yaşayanlar çörək dalınca 
dağ dan enmişlərin oğul-uşaqları, nə-
və- nəticələridir.
4
İkinci Dünya müharibəsinin aclıq, 
yox sulluq illərində Qızılgül anamız Gi-
lə zidə min bir əziyyətlə, kiçik bir dax-
mada Cabir Novruzu ərsəyə yetirib. 
Ca bir Novruz ilk şeirlərini, “Gecə qa-
tarlar keçər” lirik poemasını burda ya-
radıb.
Bir zaman rəngarəng şeirləri ilə 
ədəbi diqqətdə olan, təəssüf ki, dünya-
sı nı vaxt sız-vədəsiz dəyişən:
Məhəbbətin yollarında qüssədən,
Səadətdir saçlarıma düşsə dən.
Məhəbbətsiz ömr eləyən kimsədən
Bir aşiqin məzar daşı yaxşıdır!
– deyən Həmzə Səfərovun məzarı, üzü 
Xəzərə baxan məzar daşı Giləzidədir.
İnişilə qədər arabir başına toplaş-
dı ğı mız ağsaqqalımız, bütün ömrünü 
halal mü əllimliklə başa vurmuş, bizə 
şeir ki tab larını yadigar qoymuş Adil 
Küskünün mehriban baxışları həmişə 
gəlir göz önünə...
5
Cabir, Həmzə, Adil burda, ağır illər-
də bir məktəbdə oxumuşdular...
Adil müəllim bu kiçik kitabın müəl-
lifi olan Vüsalın ən qayğıkeş, ən canıya-
nan müəllimi, yolgöstərəni olub...
Vüsalın şeirə olan həvəsi, gəncliyə 
xas isti, ilıq nəfəsi bu qaynaqlara, bu 
çağlayanlara köklənib. İndi bu yığcam, 
ümid doğuran şeirləri ilə o, şeir-sənət 
yoluna çıxmaq arzusundadır... “Niyyə-
tin hara, mənzilin ora” deyiblər bizdən 
əvvəlkilər.
Söz – üçcə hərfdir. Sözü kimin necə 
deməsindən asılı olaraq, qiyməti veri-
lir. Əsl saf, halal, təmənnasız-filansız 
qiyməti isə əlahəzrət oxucu verir.
Ən əvvəl isə dahilərimizin sözü hər 
iki qulağımıza sırğa olsun gərək. Dahi 
Məhəmməd Füzuli demişkən:
Artıran söz qədrini sidq ilə,
   qədrin artırar,
Kim nə miqdar olsa, əhlin eylər
   ol miqdar söz.
6
Üzünü sözə çevirmisənsə, sözü özü-
nə həmdəm, dərd yoldaşı, qəm sirdaşı 
seçmisənsə, sərvaxt ol, sərraf ol, Tanrı 
köməyin olsun, Vüsal qardaşım...
Ağasəfa
Xızı rayonu,
Qarabulaq kəndi.
7
ŞEİRLƏR
8
9
***
Nələri görmədim bu dünyada mən,
Bəzən doğmalar da mənə yad oldu.
Əqidəm, məsləkim, andım, ilqarım
Həyat yollarıma qol-qanad oldu.
Bir zaman üstümü unlu görənlər
“Dən, Koroğlu” deyib... çağırdı məni.
Vurdu ürəyimdən amansız həyat,
Küt gedən kündətək yoğurdu məni.
Üzüm gülər oldu, qəlbim pərişan,
Ancaq ürəyimdə ağladım, anam.
Sirri bölüşməyə adam tapmadım,
Sirrimi içimdə saxladım, anam.
10
Sözümdən istəyim göyərdi mənim,
Dalğatək köksümü döydü məhəbbət.
Deyirdim... əyilməz dağlar kimiyəm,
Görürəm qəddimi əydi məhəbbət.
Səadət atlıdır, mənsə piyada,
Yüyürdüm ardınca... çata bilmədim.
Uçurtdum əlimdən tale quşunu,
Hey qovdum... hey qovdum...
    tuta bilmədim.
Nələri görmədim bu dünyada mən,
Bəzən doğmalar da mənə yad oldu.
Əqidəm, məsləkim, andım, ilqarım
Həyat yollarıma qol-qanad oldu.
2017
11
DAĞLARIN
Bulud sığallayır ağ saçlarını,
Bilmirəm neçədir yaşı dağların.
Çarpışır, vuruşur qarla, boranla,
Nələr çəkməyibdir başı dağların.
Yorulub yadları əzizləməkdən,
Yenə ayrılmayıb əsildən, kökdən.
Üzgün insan kimi yol gözləməkdən
Yaman çatılıbdır qaşı dağların.
Keçmişi sirr dolu, təlatüm dolu,
Rahat keçməyibdir bu sonsuz yolu.
Elə bil dil açır ağacı, kolu,
Bir tarix danışır daşı dağların.
Ey Vüsal, bu dağlar səni əzizlər,
Zirvələr əl elər, yolunu gözlər.
Bürüyər qəlbini duyğular, hisslər,
Anlamaz dilini naşı dağların.
2013
12
Necə qəribədir insan həyatı,
Bəzən an deyəni il deyə bilmir.
Xəyanət dilinə bir möhür vurur,
Gözlər söyləyəni dil deyə bilmir.
13
MÜŞFİQİN SON ŞƏKLİNƏ
Necə qəribədir insan həyatı,
Bəzən an deyəni il deyə bilmir.
Xəyanət dilinə bir möhür vurur,
Gözlər söyləyəni dil deyə bilmir.
Şəklinlə durmuşam indi üz-üzə,
Həyat əzabıyla qandırır məni.
Məşəqqətlə dolu üzgün baxışlar
Qəlbimə od salır, yandırır məni.
Ahınla titrədi Azərbaycanım,
Ahınla buludlar saldılar kölgə.
Ahınla yanıbdır Xızı dağları,
Ahınla qırmızı boyanıb bəlkə.
14
Yaram köz bağlamır, nakam Müşfiqim,
Bu da bir qismətdir yaşayıram mən.
Yurdundan Müşfiqlər pöhrələnibdir,
Qəm yemə, ruhunu daşıyıram mən.
2013
15
ARZULAR
Necə məlahətli, necə də incə,
Dərdimi, qəmimi alar arzular.
Ürəkdən-ürəyə neçə yol çəkib,
Üstündən körpülər salar arzular.
Arzular həyatda gül kimi olur,
Rəngiylə, ətriylə ürəklər dolur.
Bəsləsən, göyərir, baxmasan, solur,
Ümidsiz insanda solar arzular.
Gədəbəy,  
2008
16
İLK VƏ SON NƏĞMƏ
Ömründə bircə dəfə
Oxuyur qu quşları
Ölümü hiss edəndə.
Vidalaşıb gedəndə...
Çəkilib xəlvət guşəyə
İlahi nəfəsilə,
Tükənməz həvəsilə,
Quş dilinin sehriylə
Ecazkar bir çələng
Toxuyur qu quşları.
Bu yanğılı nəğmədə
Allah bilir nələr var,
Dünya dolu məhəbbət,
Dünya dolu kədər var.
17
Səni fikrə daldırır,
Qəlbi yandırır, yaxır,
Bəlkə də bu nəğməylə
Onu vaxtsız haqlayan
Haqq bildiyi ölümün
Gözlərinə dik baxır.
Düşünürsən bircə an,
Kaş qu quşları kimi
Ölümün gözlərinə
Dik baxa hər bir insan.
2012
18
Ay büllur,
Batini saf,
İşığından pay alan
Ulduzlar daha şəffaf.
19
***
Göy üzü tərtəmiz,
Gecə işıqlı...
Kəhkəşana düzülən
Ulduzlar yaraşıqlı...
Ay büllur,
Batini saf,
İşığından pay alan
Ulduzlar daha şəffaf.
Göy – Allaha gedən yol,
Burda yerə nisbətən
Ədalət bol, saflıq bol.
Heç nə daimi deyil,
Hərdən sönür ulduzlar.
Vaxtı çatdı,
Hara gedir,
Hara dönür ulduzlar?
Ölən ulduz yerə düşmür...
Xəta-bəla dəf edilir.
20
Yer üzü bulaşıqdır,
Hər işi dolaşıqdır,
Ona görə
Ölən ulduz
Elə göydə dəfn edilir.
Giləzi, 2012
21
***
Gilə-gilə əriyirəm,
Bilə-bilə əriyirəm,
Gülə-gülə əriyirəm
Həyatda.
Aza-aza öyrənirəm,
Yoza-yoza öyrənirəm,
Yaza-yaza öyrənirəm
Həyatda.
Gəzə-gəzə yaşayıram,
Bezə-bezə yaşayıram,
Dözə-dözə yaşayıram
Həyatda.
22
***
Dənizi sevmirəm...
Ancaq
Sahilində gəzişim...
Dağ ürəyindən
   qaynayan
Bulaqlarladır işim...
23
ƏSİRGƏMƏ
Beynim – süfrə,
Fikirlərim –
Bu süfrənin
Naz-neməti.
Ya rəbb,
Məndən
Əsirgəmə
Öz-özümə
Çox bildiyim
Bu sərvəti.
2013
24
***
Ötür xınalı kəklik,
Qəlb oxşayır nəğməsi,
İnsanı valeh edir
Çağlayan çayın səsi.
Əlvan xalıya bənzər,
Yamyaşıldır çəmənlər.
Qəlb oxşayan naxışı
Nərgizlər, yasəmənlər.
Yurdumun hər qarışı,
Təzələyir yaddaşı.
Sirli abidələrdir
Burda hər addımbaşı.
Al Günəş qarşılayır,
Salamlayır hər kəsi.
Deyirəm: nə gözəldir
Bizim Odlar ölkəsi.
25
***
Qoynunu açmışdı Xızı dağları,
Bir şeir söylədim, sözümdən öpdü.
Əyildim bulaqdan doyunca içdim,
Ağbulaq daşları dizimdən öpdü.
Məni qarşıladı qohumlar, yadlar,
Beynimə güc verdi yeni təzadlar.
Aldı ağuşuna doğma Sayadlar,
Müşfiqimin ruhu üzümdən öpdü.
26
QIYMA ŞAİRLƏRƏ
Şair-publisist Əli Rza Xələfliyə
Gün keçir, ay keçir, yaş olur əlli,
Şair ömr edirmi bir düz-əməlli?
Ancaq yazılardır qəlbə təsəlli,
Qıyma şairlərə, qıyma, a dünya.
Hələ vücudunda təpər qalıbdır,
Sözdə yenilməyən kəsər qalıbdır.
Neçə yazılmamış əsər qalıbdır,
Qıyma şairlərə, qıyma, a dünya.
Şair baxışının öz dili vardır,
İlhamın göylər tək mənzili vardır.
Qəlbində dağ boyda nisgili vardır,
Qıyma şairlərə, qıyma, a dünya.
Sözdən bəhrələnən könül tox olar,
Düz söz nadanlığı dələr, ox olar.
Şairlərsiz bütün bəşər yox olar,
Qıyma şairlərə, qıyma, a dünya.
Bakı, 2007
27
ÖZ BƏXTİM...  
ÖZ TALEYİM...
Harayıma hay vermədi,
Arzulardan pay vermədi,
Öz bəxtim... Öz taleyim...
Göz-göz olan yaralarım
Qaysaqlanıb bitişmədi.
Yolunu uzaqdan saldı,
İmdadıma yetişmədi
Öz bəxtim... Öz taleyim...
Ruhumu çapdı, taladı,
Hər nə tapdı... yağmaladı.
Qəm üstünə qəm caladı,
Öz bəxtim... Öz taleyim...
2017
28
ALLAHIMA
SIĞINMIŞAM
Bu dünyada ola-ola
O dünyanı yaşamışam.
Bəzən elə bilmişəm ki,
Yer üzündə quru daşam.
Tutubdur həsrət yaxamı,
Al qanımı nuş eləyib.
Üzüdönük zaman məni
Bəlalara tuş eləyib.
Vüsal yolun addımlayıb,
Sonunda hicran görmüşəm.
Mələklər cildində olan
Nə qədər şeytan görmüşəm.
29
Dost dediyim, dost sandığım
Yoluma daş-kəsək atıb.
Güvənib bel bağladığım
Sonda məni pula satıb.
Bizi yoxdan var eləyən
Ulu haqqa tapınmışam.
Ətəyindən yapışmışam,
Allahıma sığınmışam.
2017
30
BU HƏYAT DEDİYİN...
Bu həyat dediyin yuxudur, qardaş,
Açıb açmasını, yoza bilərsən?
Allahdan payına düşən qisməti,
Varmı cəsarətin, poza bilərsən?
Bu həyat dediyin bilinməyən sirr,
Bir bağlı mücrüdür, açarı itmiş.
Girər qılığına bir “gəlin” kimi,
Həyası, abırı, isməti bitmiş.
Bu həyat dediyin ikiüzlüdür,
Gah ağlar, gah da ki, üzünə gülər.
Yükləyər belinə qəm şələsini,
Necə ağır yükdür çəkənlər bilər.
31
***
Dərdmi məni belə əydi,
Mənmi dərdə əyildim?.
İndi heyrət içindəyəm,
Mən ki belə deyildim.
Bəlkə də Allahımdan
Bu imiş qismət, qədər.
Öz dərdimə sığınıb,
Yaşayıram birtəhər.
2012
32
BİR AHA DƏYMƏZ
Dayım Azərə
Biz nələr yaşadıq, nələri gördük,
Külümüz sovruldu, köz içimizdə.
Neçə istəyimiz qəfəsdə qaldı,
Əriyib mum oldu söz içimizdə.
Ömürdən saymıram dərdsiz günləri,
Ömür yollarıma dərdlər sədd çəkib.
Sevinc yol tapanda, qonaq gələndə
Baxıb dərdlərimə, xəcalət çəkib.
Gileyli deyiləm öz taleyimdən,
Bəndənin qarğışı Allaha dəyməz.
Həyatı duyandan dərk eləmişəm,
Bu dünya çəkilən bir aha dəyməz.
2017
33
ZAMANINI GÖZLƏ
Fələk bəxti paylayanda
Aralığa yaylıq düşüb.
Kiminə vüsal, səadət,
Kiminə ayrılıq düşüb.
Kimisinə Günəş düşüb,
Kimisinə duman, tüstü.
Kimini bəxt qucaqlayıb,
Görüşübdür ayaqüstü.
Kimlərisə haraylayıb
Mənzilinə qonaq edib.
Kimlərisə oxla, yayla
Kandarından uzaq edib.
34
Kiminsə başını qatıb
Ürəkaçan adi sözlə.
Sənə sarı dönər bir gün,
Səbr et, zamanını gözlə.
2017
35
BU MƏNZİLDƏ
Sinə daşı, baş daşları
Qarşılayar sirdaşları.
Daşlaşdırar yaddaşları,
Susar zaman bu mənzildə.
Halallığı seçən ömrün,
Gül əkib, gül biçən ömrün,
İbadətlə keçən ömrün
Olmaz peşman bu mənzildə.
Həyata düz aç gözünü,
Gecə sanma gündüzünü.
Ölməmişdən bir özünü
Düşün bir an bu mənzildə.
Haram işə qursan tədbir,
Şeytan ilə olsan əlbir,
Bil ki sənə İnkir, Minkir
Tutar divan bu mənzildə.
2010
36
***
Bir gün bu dünyaya
“Əlvida” desəm,
Bulaq gözləriylə
  ağı deyib,
Ağlar məni.
İnsan unutqandır,
Unudar...
Amma
Bilirəm, unutmaz
Bu dağlar məni.
2017
37
***
Biri dedi: – Fikir vermə,
Çox uşaqdır,
Yaşı çatmır.
Biri dedi: – Ağılsızdır,
Başı çatmır.
Yorulmuşam tənələrdən,
Yorulmuşam iztirabdan.
Yetiş dada, ey Allahım,
Qurtar məni bu əzabdan.
2010
38
YOX
İç dünyamı gəzmişəm,
Çox mətləblər sezmişəm.
Özümdən də bezmişəm,
Sığınacaq məkan yox.
Bizim bu həndəvərdə,
Çalış tutulma dərdə.
Doğulduğum bu yerdə
Mən yazığı duyan yox.
Biri soyar, biri çapar,
Adam burda mərəz tapar.
Ölüm, gəl, məni tez apar,
Səbr edəcək zaman yox.
2013
39
İNSAN ÖMRÜ
Bəlkə də nağıldır insanın ömrü, 
“Cırtdan”ı “div”ləri aldadır hərdən. 
Fikir ümmanına bir qarmaq atır, 
Azad ola bilmir düşüncələrdən.
Saat kəfkiri tək tələsir anlar, 
Bir-bir yer dəyişir, ötür fəsillər. 
Qayçı əqrəblərin iti dililə 
Xəbərsiz, ətərsiz kəsilir illər.
40
Yağ, yağışım...
Deyirlər ki, bərəkətsən.
Artsın xeyir, azalsın şər.
Bir-bir gəlib yada düşsün
İncə, kövrək xatirələr.
41
YAĞIŞ YAĞIR
Yağış yağır narın-narın,
Dilə gəlir duyğularım.
Ürəyimdə baş qaldırır
Saysız olan damlalartək
Tükənməyən qayğılarım.
Yağ, yağışım...
Deyirlər ki, bərəkətsən.
Artsın xeyir, azalsın şər.
Bir-bir gəlib yada düşsün
İncə, kövrək xatirələr.
Payız gəlib...
Xəzələ dönüb yarpaqlar.
Eşqimizə şahid olan
Qamətli şam ağacının
Yamyaşılca yarpağı var.
42
Həmişə öz qəlbimizdə
Saf arzular daşıyardıq.
Təravətli olsun deyə
Bu ağacın altındaca
Alovlanan məhəbbətlə
Qoşalaşıb yaşayardıq.
Yetim qalıb indi sevgim,
Yollarına boran düşüb.
Yamyaşıldır şam ağacı,
Sevgimizə xəzan düşüb.
Yağ, yağışım...
Deyirlər ki, bərəkətsən.
Artsın xeyir, azalsın şər.
Bir-bir gəlib yada düşsün
İncə, kövrək xatirələr.
Bakı, 2004
43
XƏYALIN
Asılıb kirpiyimdən
Şirin bir yuxu kimi,
Baxırsan oğrun-oğrun,
Yaralı ürəyimi
Yaxırsan oğrun-oğrun.
Həmdəmim sakit otaq,
Yoldaşım – kağız, qələm.
Ağ vərəq üstündə də
Hey… əksini görürəm.
Xəyalımda canlanır,
Eh, əzizim, eh, nələr...
O sənli xatirələr...
Gecə keçib, yatmıram,
Yaxşı ki, xəyallar var,
Uzun zaman qət edib
Tapa bilirəm səni.
44
Sənin xəyallarındır,
Həkk olunub yaddaşa.
Məni öz qələmimlə
Yenə qoyub baş-başa.
2012
45
GƏL, GÖR MƏNƏ  
EŞQ NEYLƏDİ
Yüyürürəm yana-yana,
Eşq bürüdü məni qana,
Nə aqiləm, nə divanə,
Gəl, gör mənə eşq neylədi?!
Yunus Əmrə.
Eşq bürüdü məni ağa,
Qoymaz dönəm sola-sağa.
Saldı ayaqdan-ayağa,
Gəl, gör mənə eşq neylədi?!
Gör bu ürək yarasını,
Tapmadım bir çarasını.
Yedi gözüm qarasını,
Gəl, gör mənə eşq neylədi?!
46
Bu gözəlim can alandı,
Sonda yollar haçalandı.
Aman, ürək parçalandı,
Gəl, gör mənə eşq neylədi?!
Ayılmadım bu röyadan,
Xəbər də yox gen dünyadan.
Pay almadım o sevdadan,
Gəl, gör mənə eşq neylədi?!
Dərdi verdi bilə-bilə,
Saldı məni dildən-dilə.
Rüsvay etdi eldən-elə,
Gəl, gör mənə eşq neylədi?!
2005
47
TƏZADLI DÜNYA
Dünyanın işlərinə
Məəttələm hələ də.
Çaqqallar iş başında,
Yalquzaqlar tələdə.
2017
48
***
Bəxti dayazların
Ağlı dərin.
Bəxti dərinlərin
Ağlı dayaz.
İştə
Həyat hekayəsi...
Götür, yaz.
2013
49
***
Görəsən dik durub
 hardan güc alıbdır dağlar?
Neçə minlik yaşı vardır,
  qocalıbdır dağlar?
Zirvəsiylə dirənibdir
  göyün ənginliyinə,
Yerə möhkəm kök atıbdır,
  ucalıbdır dağlar.
Gözləyir dostları, göz yolda,
  durub lal, dinməz,
Qoca şair kimidir,
  fikrə dalıbdır dağlar.
İtirib Cəfərini,
  nakam olan Müşfiqini,
Enməyibdir, yenə yaddan
  bac alıbdır dağlar.
Şair övladınız
 əsla sizi yaddan silməz,
Bu Vüsal çünki sizə mehr salıbdır,
   dağlar.
50
***
Görəsən dərdimi
 kim ol güli-rüxsarə desin,
Canı cismimdən alan
  sevgili dildarə desin.
Qaş kaman, kirpiyi oxdur,
  çəkib eşqin yayını,
Naz, qəmzəylə vurub
 qəlbimə min yarə desin.
Göz görüb, sevdi könül,
 yoxmu əlac dərdə, görən
Varmı bir çarə bilən,
 nola, gəlib çarə desin?.
Gülünün hali olar
 dərdü qəmindən bülbül,
Nə səbəb var, axı,
 öz dərdini gül xarə desin?
Vüsala yoxdu kömək
 bəndədən, əlbəttə, gərək
Üz tutub sidq ilə o,
 kami-dilin Yarə desin.
51
YERİ, GET...
Eheey!
Mənimlə çəkişən kəs,
Öcəşən kəs,
Sənin bu kor cəhdin əbəs,
Sənin bu zor cəhdin əbəs!
Öz aybından utanmayan,
Başqasında nöqsan tutan,
Tutduğun işlərdən utan.
Bilirsənmi?
Zaman olub...
Yaşamağım güman olub...
Öz-özümdən usanmışam,
Sınmamışam...
Ümidimi qırmamışam,
Gücümə arxalanmışam.
Yadı arxa sanmamışam.
Sən xəzinə üzərində
Otursan da ilan kimi,
Gözümdəsən
Su üzündə saman kimi.
Nə olsun ki, yoxdur mənim
Brilyantım, zorum, zərim,
Könlüm tox, ürəyim sərin...
52
Rahatlığım— əl qabarım,
   alın tərim.
Bu canımı yora-yora
Yıxılmışam, dikəlmişəm.
Ucsuz-bucaqsız yollara
Dar cığırlarla gəlmişəm.
Göstər görüm
Əlindəki qabarını,
Deyən deşdim
İrinləmiş qübarını.
Mən sənintək
Yıxılandan, büdrəyəndən
Kam almıram...
Xainliyi bacarmıram...
Əziyyətlə qazanmışam
Halallığı, adı, sanı.
Sən,— ey mənə çamur atan,
Yeri, get! Özünü tanı!
2017
53
ASTADAN GƏZ
Vəzifə xanım,
Bir məni dinlə,
Sən mənim canım.
Əlin yapışqan,
Pula alışqan.
Yalnız və yalnız
Katibən üçün
Açılır meşin
Qapın,
Özünsə içəridə
Kef edirsən
Arxayın.
Katibən də
Sənin tayın.
Bilinməyir
Başın, leşin.
Daş üyüdür
Tamah dişin.
54
Üz silikon,
Saçın qaynaq.
Çoxdan keçib
Əndazəni...
Yaxşı tanıyırıq səni.
Kimin sənə
İşi düşsə,
Deyir:
“Ondan əlqərəz! ”
Birdən sürüşərsən ha,
Gəzəndə
Astadan gəz...
2017
55
Bir ağacam...
Köküm üstə boy atmışam,
Babaların arzusunu
Əməlimdə yaşatmışam...
56
MƏN BELƏYƏM...
Mən beləyəm...
Saflığımdan gen
   düşmərəm.
Təmizliyi, sədaqəti
Milyonlara dəyişmərəm...
Gözlərimdə bu dünyanın
Var-dövləti bir həvəsdir,
İsti ocaq, kasıb komam,
Dürüstlüyüm mənə bəsdir.
Adı insan, özü ilan olanları
Köməyimə səsləmirəm...
Nəfsin ani ləzzətini
İstəmirəm...
Bir ağacam...
Köküm üstə boy atmışam,
Babaların arzusunu
Əməlimdə yaşatmışam...
2017
57
ŞURAABADDA
BİR OVDAN VAR...
Xəzərin sahilində...
Şuraabadda
Bir ovdan var –
Əsrlərin yadigarı...
Ey yolçu, ayaq saxla,
Bu ovdanla
Bir yolüstü
Danış barı...
Əzəlindən ona həzin
Layla deyən
Ləpələrin vurğunudur.
Sirr doludur,
Əsrlərin yorğunudur.
Pillələri endin... Sonu
Dərin... quyu...
Bir zamanlar bu quyuya
Toplanırmış yağış suyu.
Küləyə əks səmtdən
Qoyularmış bura giriş.
58
Yol ayırıcı... karvan yolu...
Üzərində tikilərmiş.
Şah Abbasın mirasıdır
Bu ovdan.
Çat verməyən daşları
Tanışdı mənə.
Karvanlar doyurub,
Yolçular görüb...
Daş dili bilənəm,
Bunu
Daşlar danışdı mənə.
2017
59
FƏLƏKLƏ OYUN
( Zarafatyana )
Fələklə oyun oynayırıq,
Uşaq oyunu...
Yolum düşəndən kəndə
“Bənövşə” də
   saldı bəndə,
Sonra başladı “Gizlənqaç”,
Yumdu gözümü,
Dedi: “Mən deyəndə aç!”
Ümidim qaldı Allaha...
İndi
“Qaçdı-tutdu” oynayırıq...
Mən qaçıram,
Ay tutdun ha!
2017
60
ANAMIN NƏVƏLƏRİ
(Zarafatyana)
Beş nəvəsi var anamın:
Mehdi, Mircəfər, Faiq,
Mələkxanım, Zəhra xanım.
Hamını öpür, əzizləyir...
Yaman səbirsizdir anam,
Oğul nəvəsi gözləyir...
2017
61
DÖZMƏZ ÜRƏK
Ünüm çatmaz dərgahında üst ünə,
Bu dünyanın altı nədir, üstü nə?
Mənəvi bir mərəz gələ üstünə,
Dözməz ürək, dözməz onda bu dərdə.
Zəmanədə dolan namus, dolan ar,
Bağçalara dola heyva, dola nar.
O zaman ki, dərd boğaza dolanar,
Dözməz ürək, dözməz onda bu dərdə.
And içərəm tanrımızın haqqına,
Ha çalışsan, sığışmayar haqq qına.
Vay o günə namərd girə haqqına,
Dözməz ürək, dözməz onda bu dərdə.
62
GƏTİRİR, ÖTÜRÜR...
Yaz səhəri...
Günəşin şəfəqləri
Öpür üzümdən,
Məni sənə gətirir.
Axşam düşür
Ay, ulduzlar,
Təbəssümlə
Evimizə ötürür.
63
ZALIM FƏLƏK
Sən çalış say saydığını,
Gör fələk nə sayırmış.
Bir də onda ayıldım:
Həmin o zalım fələk
Səni məndən ayırmış.
2004
64
İKİLİKLƏR
Həyatın əzəldən budur təməli: 
İnsanı ucaldar onun əməli.
Çalış ki, vaxtını ötürmə hədər, 
Ötən hər anına ver qiymət, dəyər.
İnsanın kimliyi sözündən bəlli, 
Əməllə verərsən qəlbə təsəlli.
Hökm etsə dünyada pislik, cəhalət,
Məhvə sürüklənər insanlıq, əlbət.
Özgə bostanına daş atsan əgər, 
Qayıdıb axırda özünə dəyər.
Həyatda pisliyi etməyə nə var? 
Çalış, axirətə yaxşı ad apar.
Yer üzrə ədalət olsa bərqərar,
Bütün insanlar da səadət tapar.
65
DÖRDLÜK
Səpildi könlümə sevgi toxumu,
Yerində bir əlçim qəm pöhrələndi.
İçimin həsrəti diddi yaxamı,
Gülər gözlərimdə nəm pöhrələndi.
66
SORUŞ
Bilmək istəyirsən kiməm, nəçiyəm?
Qarşında ucalan o dağdan soruş.
Zirvədə qıy vuran qartala boylan,
Ətəkdə çağlayan bulaqdan soruş.
Həsrət yedəyində boynu büzüşən,
Dərdin yalmanında qovrulan, bişən,
Mənim taleyimlə üst-üstə düşən 
O boylu çinardan, qovaqdan soruş.
Bu Vüsal eşq ilə çəksə də min qəm,
Onun yanmağıdır dərdinə məlhəm.
Yanmağa can atan, atəşə həmdəm,
Pərvanə nə çəkir, çıraqdan soruş.
2013
67
***
Parıltı gözünü qamaşdırmasın,
Hər parlayan qızıl deyil, qadası.
Var-dövlət könlünü bulaşdırmasın,
Təmizlik ayrıdır, atam balası.
Üstü küllülərə üzdən yanaşma,
Bəlkə də altında sönməyən közdür.
Əyri yola düşüb həddini aşma,
Düz düzdə qalsa da, yenə də düzdür.
Ayağını isti saxla, başını sərin,
Hərcayı sözlərdən sənə nə fayda?
Sözü demədin... sənindir,
  dedin... özgənin,
Əzəldən belədir dünyada qayda.
2017
68
BAYATILAR
Bu çaylar axar, ağlar,
Könlümü yaxar, ağlar.
Aşiq o vəfasıza
Kənardan baxar, ağlar.
***
Günü qaralı aşiq,
Könlü yaralı aşiq.
Nə zamandır düşübdür
Yardan aralı aşiq.
2005
69
ƏL ÇALANLAR -  
ALÇALANLAR
Bir dayanın, düşünün hey!
Cahilliyə, nadanlığa,
Min hiyləyə
Əl çalanlar.
İnsanlığın gözlərində
Zirvələrdən dərəyədək
Alçalanlar.
2012
70
DUZA GEDƏN QIZ
Eşitmişəm çoxları
Elçi düşüb qıza... gedir...
Qız isə nəm-nüm eləyir,
Yaşı iyirmi yeddidir...
Duza gedir...
2017
71
DEDİ, DEDİM
Dedi:
– Villa olsa, maşın olsa,
Sənə gələrəm ərə.
Dedim: – Ay qız,
Villa olsa, maşın olsa,
Sənin mənə xoşun olsa...
Mən uçaram başqa yerə...
2017
72
***
Deyirdim... Allah yaradıb,
Qüsurludur, əlildir.
Axı hardan biləydim
Bu, başdan da zəlildir.
73
***
Uçurdu şosselərdə
“Porşe”də,
“Mercedes”də.
İndi düşüb çürüyür,
Dar hücrədə, qəfəsdə.
74
CÜRBƏCÜRLƏR
1.
Elə aparır özünü
Guya sadədən sadədir.
Kimliyinə bələdəm,
Əsl haramzadədir.
2.
Payı yaman çox düşüb,
Nə yaman dingildəyir.
Kəsəsən qulağını,
Görəsən zingildəyir.
3.
Maraqlıdır hər kəsə:
Harda tanış olublar?
Bir yerdə dingildəyib,
Barda tanış olublar.
75
4.
Adını yazdırıbdır
Kişilər kitabına.
Oturub yuxarıda
Arvadın hesabına.
5.
Elə yalan danışır,
Dik də baxır gözünə.
Başdan-başa riyadır,
Baxmaq olmur üzünə.
2017
76
CİNLİ AĞAMİRZƏ
Bizim bu Ağamirzə
Məndən yazdı ərizə.
Şöbəyə çağırdılar,
Üstümə bağırdılar.
Çoxunu çəkdim xəlvətə,
Yatmadı bir söhbətə.
Dedi ki, “nervinni” yəm,
Cin vurubdu, cinliyəm.
O gün dözdüm birtəhər,
Axır açıldı səhər.
Dedilər öz xoşuyla
Götürübdür ərizəni.
Yəqin cin buraxmışdı
Bizim Ağamirzəni.
2017
77
TÜLKÜNÜN  
DAYDAYI VAR
Qurd da düşdü təşvişə:
“Sən allah, bir bax işə.
Tülkü açıb əl, ayaq,
Nə vaxtdan olmuş qoçaq?.
Yaman salıb vəlvələ,
Hamıya qurur tələ.
Çoxu çəkir əzabın,
Verməliyəm cavabın.”
Ayı dedi: “Canavar,
Meşə sənə dar olar.
Bilməyirəm yaşını,
Tez əkərlər başını.
Yaxşı gör bu həyatı,
Etmirəm zarafatı.
Önündə çəkər hasar,
Arxalıdır qurd basar.
Tülkünün öz “payı” var,
Aslan tək daydayı var.”
78
TƏMİZLİK
SORAĞINDA
Ata Rusiyada,
Ana Dubayda.
Sən təmizlik
Sorağında...
Bunlar nə hayda...
2017
79
ARVADDAN
QORXAN
Elə ki, arvad olmur,
Dil-dil ötür...
Elə ki, arvadı gördü,
Qorxudan pörtür.
2017
80
QONŞUMUN
ZƏNNİ
Qonşumun zənn etdiyi
Sonunda doğru çıxdı.
Doğruluqdan dəm vuran
Axırda oğru çıxdı.
2017
81
YALANÇI
Pulu olmayanda:
“ Belə edək,
Elə edək...”
Xeyir işdən söz açır...
Pulu oldu,
Ərşə çəkilir,
Aradan çıxır, qaçır...
2017
82
***
Millət yayda qar tapır,
Qışımın buzu yoxdur.
Mən yazıq neyləyim ki,
Əlimin duzu yoxdur.
83
KİTABPƏRƏST ŞAİR
Qalaq-qalaq kitabı var,
Ölçüsü yox,
Vəzni yox...
Özünü bəyən,
Sözünü yox...
2017
84
TANIMADI
Qürrələndi, öyündü,
Onu heç kim qınamadı.
Meşə ayını tanıdı,
Ayı meşəni tanımadı.
2017
85
ÖZÜNÜ BİLMİR
Yaman coşur,
Aşır-daşır,
Sözünü bilmir.
Hamıya bir vedrə qoşur,
Özünü bilmir.
2017
86
İTLƏ FİLİN
QONAQLIĞI
Qonaq etdi Fil İti,
Kef məclisi qurdular.
Səhərəcən vurdular,
Danışdılar, güldülər,
Sirlərini böldülər.
İt dedi ki: – Fil qardaş,
Səni lap əvvəlindən
Yaxşı tanıyaydım kaş…
Bir ara ucbatımdan
Qalmış idin pis günə,
Məni bağışla… nolar,
Mırıldadım üstünə.
İndi qulluğundayam,
Nə deyirsən… eyləyim.
Zaman başqa zaman idi,
Məni qınama… neyləyim?
2017
87
İNTİHAR
Tutuquşu verdi qərar
Ki… eləsin intihar.
Aldığı son nəfəsdə
Namə yazdı qəfəsdə:
“Ölümümdə təqsirkar
Bilməyəsiz heç kəsi,
Mən buna vadar oldum,
Onun-bunun dediyini
Təkrar- təkrar
   söyləməkdən
El içində xar oldum.”
2017
88
SƏSVERMƏ
Mənə yeni nəfəs verin,
İlhamlanım... həvəs verin.
Təki siz mənə səs verin:
“Nə yesəniz mən verərəm,
Su verərəm, dən verərəm.”
2017
89
TELEMÜSAHİBƏ
Veriliş başlayandan
Söz almadı qonaqlar.
Aparıcı danışdı,
Həlak etdi özünü,
Bitirincə sözünü:
“Əziz tamaşaçılar,
Görməyəsiz qəm, kədər
Gələn görüşümə qədər.”
2017
90
TELEVİZOR
Ər:
– Bezdim televizordan,
Qırıldayır... xırıldayır...
Arvad:
– Yaxşı işləyir, ay kişi,
Deputatdır... xoruldayır...
2017
91
DODAQQAÇDILAR
92
93
SUYUM ON ALTINCI
MƏRTƏBƏYƏ QALXIR
Tərlan universitetin hüquq fakultə-
sini bitirib, təyinat alıb işə başlayan-
dan rəis gününü qara elədi. Adamınkı 
gərək adamla düşə deyirəm. Rəis hər 
dəfə metronun qarşısından keçən-
də saçını arxaya tumarlayıb, özündən 
razı halda: “Mənim suyum səkkizin-
ci mərtəbəyə qalxır” deyir, səkkizinci 
mərtəbədəki mənzilinə eyham vurur-
du. Ürəyində qan ağlayan Tərlan də-
rindən köks ötürür, bilmirdi neyləsin. 
İşinin xətri üçün dözməliydi. Rəis haq-
lı olsaydı, dərd yarı idi. Haqq-nahaqq 
düşürdü yazığın üstünə. Adamsız ol-
duğunu bilirdi.
”Krişa”sı olsaydı, nə həddi vardı ki, 
ona söz deyə. Ən azından özü çəkinər-
di ki, kreslosunu laxlada bilərlər. Yeddi 
il bu minvalla işlədilər.
Rəis “ixtisar” olundu.
94
On ilə yaxın Tərlan onun üzünü 
görmədi. İndi artıq özü rəis idi. Bir 
gün təsadüfən metronun önündə qar-
şılaşdılar. Üz cizgilərindən sabiq rəisi 
tanıdı. “Bəlkə o deyil” deyə bir tərəd-
düd də var idi içində. Beli bükülmüş, 
üzü qırışmış, əlindəki əsayla güclə ye-
riyirdi. Tərlan yaxınlaşıb, onun sabiq 
rəis olduğunu dəqiqləşdirəndən son-
ra özünü təqdim edib, əvvəlki günləri 
xatırladaraq:
– Rəisəm. İndi mənim suyum on al-
tıncı mərtəbəyə qalxır, – deyib metro-
nun həndəvərində yenicə aldığı mən-
zilini barmaqla göstərdi.
Və... Tərlan ürəyindən tikan çıxmış 
kimi yoluna davam edirdi.
2017
95
HƏƏ... BELƏ DE
– Ay Məmmədtağı, səndən bir söz 
soruşum.
– Buyur, görək nə buyurursan.
– Dünən toyda gur-gur danışan o 
gədə kim idi?
– Hansı gədəni deyirsən?
– O qəhvəyi rəngli kostyum geyin-
mişdi e. Qırmızı qalstuku da mal dili 
kimi...
– Hə, bildim. Boş nağara idi.
– Sən canın, kim idi o? Maraq məni 
boğur. Gecəni səhərəcən yatmamışam.
– O cür danışmağına baxma. Sən ta-
nımasan da, mən onu çox gözəl tanıyı-
ram.
Dayday hesabına özəl universitet-
lərdən birinə, özü də ikinci kursa qə-
bul olundu. Adi yazı savadı belə yoxdur. 
Kim soruşur, deyir ki, BDU-nu bitir-
mişəm. Dil pəhləvanıdır. Dillə dağı dağ 
üstə qoyar. Nə qədər istəsən, şərəfdən, 
ləyaqətdən, kişilikdən danışsın.
96
Tanımayan olsa, deyər ki, bundan 
yoxdur. Amma kələkbazın biridir. Tül-
kü bilsə ki, onun belə həmkarı var, bu 
həndəvərdə dolanmaz. Dayday hesabı-
na da babat yerdə işləyir. Məsələn, səni 
görsə, dilinə güc verib, elə danışar ki, 
deyərsən hansı yerin zorbasıdır belə. 
Məni görəndə dili gödəlir, danışa bil-
mir. Bilir ki, bütün zibillərini bilirəm. 
Amma hərdən mənim yanımda da qo-
yur üstünə, cəh-cəh vurur.
– Bəs yanımızda əyləşən o sadə oğ-
lan kim idi? Eynəkli.
– O, BDU-nu bitirib.
– Harda işləyir?
– Sumqayıtda pal-paltar satır .
– Həə... Belə de.
2017
97
QƏRİBƏ AND
Səmədağa sözün əsl mənasında 
“novatordur”. Bəzən elə andlar içir ki, 
eşidən məəttəl qalır.
– Necə bəyəm?
– Necə olacaq, danışdığı yalanlara 
adamı inandırmaq üçün belə bir and 
düzüb-qoşub:
“Arvadımın namusuna and olsun“. 
Arvadı bir-iki fırıldaq elədi. Mən də 
xəbərdar oldum. Fikirləşdim ki, daha 
bu cür andları dilə gətirməz. Hə, indi 
yenisini işə salıb.
– Hansını?
– “Namusuma, qeyrətimə and ol-
sun.”
– Dayy nə istəyirsən, “arvadım” sö-
zünü ixtisara salıb da.
2017
98
PUL HƏRİSİ
Amanın günüdür, Allah eləmə-
miş, Versənəmə işin düşə, nəsə xahiş 
edəsən. Mısmırığını sallayıb əzazil ba-
xışlarıyla, dili ilə deməsə də, “xahişini 
qayış elə, bağla belinə” ifadəsini sezə-
cəksən üzündən. Gəl ki, “kağız parçası-
nı” görəndə uşaq zooparkda tovuz qu-
şunu görüb anasına: “Ana, xoruza bax, 
gül açıb” deyən kimi çiçəyi çırtlayacaq.
 2017
99
QONŞUYLA SÖHBƏT
– Müəllim, nə vaxtdandır görünmür
sən. İşlərin necədir?
– Şükür, ay qonşu. Allah deyib dur-
muşuq. Zəmanə dəyişib, evdə oturub 
öz işimizlə məşğul olsaq yaxşıdır.
– Bu Xandəmir lap salıb eşşəkliyinə. 
Deyirəm ki, kanalizasiyanı düzəlt, ha-
sarım dağılacaq. Anlamır ki, anlamır.
– Qonşu, Xandəmirə uzunqulaq 
deməklə heyvanı təhqir etmə.
– Anlamadım, müəllim.
– Uzunqulaq həyalı heyvandır. Nə 
vaxt hansısa uzunqulağın burnunu 
axan, yaxud üstünü palçıqlı görmüsən? 
Yazıq heyvanı bizləyirsən, yenə də mi-
nib sürürsən. Gör heç bircə dəfə sənə 
şıllaq atır? Yox! Öz doğma qardaşına, 
bizləmək yox e, adi bir acı söz desən, 
illərlə üzünə baxmaz. Bu yazıq hər 
cəfaya dözür, sözümüzdən çıxmır. Bir 
dəfə batdığı palçığa ikinci dəfə, öldür-
sən belə, girməz.
100
– Müəllim, vallah düz deyirsən. Al-
lah ömrünü uzun eləsin. Bu Xandə-
mirə “eşşək” demək, doğrudan da, o 
heyvana qarşı hörmətsizlikdir.
 2017
101
OLANIM BUDUR
Bir tanışım var. Ara-sıra görüşürük. 
Sağlığına qismət, imkanı heç pis deyil.
Vay o günə ki,bundan borca bir az pul 
istəyəsən. Elə bil xəncərinin qaşı dü-
şür. Yoxlasan, beş-altı cibi var. Manat-
lıqlar birində, beşliklər o birində, on-
luqlar digərində. Xülasə, hamısının da 
yerini əzbər bilir. Əllilikləri, yüzlükləri 
isə corablarının içinə dürtür. Borc adı 
gələndə əlini cibinə salır, manatlıqları 
çıxarıb, məyus-məyus dillənir:
– Dədəmin goru haqqı, olanım bu-
dur!
2017
102
QARDAŞ, MƏNİ NECƏ
TANIYIRSAN?
– Müəllim, eşitmişəm Kəlbəlixanov 
Ək bərağayla arandan su keçmir. Bir 
müşkülüm var, bəlkə həll edə. Deyirlər, 
əli uzundur, dost-tanışı çoxdur. Xəcalə-
tindən də çıxaram.
– Sən Allah, qoy oturmuşuq.
– Nə oldu?
– Onun əli yağlı olsa, öz başına 
sürtər. İtə də, qurda da borcu var. Az 
qalır, borcların əlindən dəli ola. Hələ 
mənim başıma açdığı oyundan xəbə-
rin olsa, əlin üzündə qalar.
– Danış, bilək də...
– Əkbərağayla yaxşı münasibətim 
vardı. Süfrəmin başında oturan adam 
olub. Əvvəllər bir pislik də görmə-
mişəm ondan, adamın başının üstün-
də Allah var. Şəhərə ki köçdü, əlaqəmiz 
kəsildi. Beş ilə yaxın üzünü görmədim. 
Bir gün gördüm telefonuma zəng gəlir. 
Kim olsa, yaxşıdır? Əkbərağa. Xoş-beş,
103
qayıtdı ki, qardaş, səndən ötrü burnu-
mun ucu göynəyir. Keçirdiyimiz günlə-
ri xatırlayanda az qalıram havalanım. 
Şəhərdə yerini verən yoxdur. İstə-
yirəm gəlim oralara, oturub dərdləşək. 
Nə zaman ürəyin istəyir, gəl, dedim. 
Üstündən üç-dörd gün keçmişdi, dar-
vaza açıldı. Əkbərağa, arvadı, uşaqları 
təşrif buyurdular içəri. Nə başını ağrı-
dım, özünü elə göstərdi ki, sevindim. 
Yuxarılarla əlaqələrinin olmasından 
ağzı köpüklənənəcən danışdı. Daha 
nələr, nələr...
Bir çətinliyim vardı. Boyun oldu ki, 
həll edəcək.
– Sonrası?
– Sonrasını soruşmasan yaxşıdır. 
Şəhərə gedən kimi təzədən zəng etdi 
mənə ki, qardaş, işini danışmışam, na-
rahat olma. Ancaq bir az pul lazım ola-
caq. Pul da nə pul, nə az, nə çox, düz 
mənim iki illik məvacibim civarında. 
Səndən yaxşı olmasın, bir-iki nəfər 
ağız aça biləcəyim adam var. Onlarla
104
əlaqə saxladım, dedilər narahat olma, 
təki işin düzəlsin. Pul məsələsini həll 
edən kimi Əkbərağaya zəng elədim, gə-
lib apardı. İki həftəyə qədər Əkbərağa 
özü iki gündən bir mənlə əlaqə saxla-
yıb deyirdi: ”Qardaş, narahat olma, hər 
şey yüksək səviyyədədir”. Bu, onun ən 
sevdiyi cümləsidir. Hardan biləydim ki, 
başımın altına yastıq qoyur. Sonradan 
Əkbərağa atlı oldu, mən piyada. Hətta 
zənglərimə belə cavab vermirdi. Zən-
gimdən bir həftə keçəndən sonra ya-
dına düşəndə zəng edir, vədlər verir, 
sevimli cümləsini tutuquşu kimi dönə-
dönə təkrarlayırdı. Altı ay bu minvalla 
məni aldatdı. Sən demə, neçə nəfərə 
borcu var imiş. Pulu məndən alan kimi 
aparıb köhnə borclarından bir-ikisini 
bağlayıb. Təzə ov axtarırmış ki, ondan 
alıb mənim pulumu qaytara. Mən də 
bu hərəkətindən sonra pərdəni tamam 
götürdüm aradan.
Yeddinci aydan sonra xəbər etdi ki, 
bəs, gəlirəm, qardaş, evdə ol. İçəri daxil
105
olan kimi başladı dil-ağız etməyə, bə-
hanələr gətirməyə. Üstəlik qayıtdı ki, 
qardaş, məni necə tanıyırsan? Neçə 
ildir yoldaşlıq edirik. Dedim, əvvəllər 
səni bir yaxşı insan kimi tanımışam. 
Amma bundan sonra soyadından ilk 
üç, adından isə ilk iki hərfin birləşmə-
sindən alınan söz kimi. Tüstülənə-tüs-
tülənə getdi. Odur, budur, Əkbərağa-
dan bir xəbər yoxdur.
 2017
106
İNDİKİ UŞAQLAR
İndiki uşaqlarla əvvəlkilər arasın-
da yerlə-göy qədər fərq var. Qabaq 
böyük-kiçik vardı, ədəb-ərkan vardı. 
Böyük əyləşən yerdə kiçiyin nə həd-
di vardı ki, ağzını açıb nəsə söz deyə. 
Bəs necə oldu ki, uşaqlar belə dəyişdi? 
Deyəsən, səbəbini tapmışam. Görün 
haqlıyam, yoxsa yox?!
Əvvəllər analar uşaqların beşiyi ba-
şında məlahətli səslə, mışıl-mışıl yat-
mamız üçün layla deyərdi. İndikilər 
isə özünə əziyyət verməməkçün radi-
odan, internetdən, səsgücləndiricidən 
istifadə edirlər. Layla da nə layla, az qa-
lır, səsindən qulaq bata.
Uşaq yazıq o səsdə necə yuxuya ge-
də bilər, hələ də anlaya bilmirəm. Bu, 
bir səbəb.
Ana südü uşağın böyüməsində 
əvəz siz rola malikdir. İndikilərin çoxu 
bundan vaz keçir ki, uşağa süd versəm 
kalorim azalar. Bu, növbəti səbəb.
107
İşimizin rahatlığı naminə əcnəbi 
kanallarda olan cizgi filmlərindən bi-
rini tapıb uşağı saatlarla əyləşdiririk 
televizorun qarşısında. Təki baş-qu-
lağımız dinc olsun. Nəticəsi nə olur? 
Uşaqlarımız gec dil açır. Dil açanların 
da leksikonu əcnəbi sözlərlə zəngin-
ləşir, nəinki ana dilində. Hətta uşaqla-
rın cizgi filminə baxmaq istəyini bir az 
gecikdirsək, başlayırlar özlərini yerə 
sürtməyə. Bunlar bir yana qalsın, men-
talitetimizə zidd olan çox vərdişləri 
əxz edir uşaqlarımız. Bu, ən dəhşətlisi-
dir. Bu da digər səbəblərdən biri.
Səbəblər çoxdur... Xülasə, düşünü-
rəm ki, belə də qalmışıq min şükür. Al-
lah sonundan saxlasın!
2017
108
SON SÖZ ƏVƏZİ
Hər bir xalq yaratdığı ədəbiyyatla 
dilini, ruhunu yaşatmaq, tarixi-mənə-
vi kimliyini, etnoqrafik yaşam tərzi-
ni, folklor dəyərlərini, fikir-düşüncə 
özünəməxsusluğunu qoruyub saxla-
mağa çalışır.
Poeziya təkcə sözlərin musiqili səs-
lənişi deyil, şairin daşıyıcısı olduğu 
missiyasının dil-ruh mücadiləsi vasi tə-
si ilə nitqin cazibədar ifadəsidir.
Bizi əhatə edən – gördüyümüz, duy-
duğumuz, hiss etdiyimiz, eşitdiyimiz 
hər şey yaradılmışdır. İnsan özü belə 
Yaradılış məhsuludur. Bəlkə də buna 
görə insanın təyinatı yaratmaqdır.
Şeirlər və miniatürlər kitabını əli-
mizdə tutduğumuz gənc yazar Vüsal 
Hicranoğlu bu təyinatı sirli-sehrli bir 
ecazkarlıqla sabahlara daşımaq üçün 
bədii yaradıcılıq yolunu seçir:
109
Necə qəribədir insan həyatı,
Bəzən an deyəni il deyə bilmir.
Xəyanət dilinə bir möhür vurur,
Gözlər söyləyəni dil deyə bilmir.
Sərhədsizlik – müəyyən forma və 
mövzu daxilində dairə ilə çevrələnib 
qalmamaq “Mən beləyəm” kitabının 
əsas məziyyətlərindəndir. Şeirlərində 
şairin dünyaya baxışı, həyata yanaş-
ması, Bəxt, Tale, Dərd, Fələk deyilən 
nəsnəyə münasibəti qəlibləri dağıdır:
Bu həyat dediyin bilinməyən sirr,
Bir bağlı mücrüdür, açarı itmiş.
Girər qılığına bir «gəlin» kimi,
Həyası, abırı, isməti bitmiş.
Və ya:
Fələk bəxti paylayanda
Aralığa yaylıq düşüb.
Kiminə vüsal, səadət,
Kiminə ayrılıq düşüb.
110
İnsan qəlbində sevgi adlı möhtəşəm 
müsiqi gəzdirən varlıqdır. Eşq oduna 
düçar olmadan, bu atəşlə alışmadan 
ürəyində hansı müsiqini gəzdirdiyini 
bilə bilməzsən.
Vüsalın lirik qəhrəmanı da sevir, 
əzab çəkir, Mövlanənin diliylə haray 
salır, sevgilisinin xəyalı ilə söhbətlə-
şib, qələmi ilə baş-başa qalır. Bu sevgi 
ötəri, keçəri, müvəqqəti bir hiss deyil:
Səpildi könlümə sevgi toxumu,
Yerində bir əlçim qəm pöhrələndi.
Əqidəsi, məsləki, andı-ilqarı hə-
yat yollarına qol-qanad olan nigaran 
duyğulu, narahat könüllü şair yalnız 
sevgi qarşısında baş əyir:
Sözümdən istəyim göyərdi mənim,
Dalğatək köksümü döydü məhəbbət.
Deyirdim, əyilməz dağlar kimiyəm,
Görürəm qəddimi əydi məhəbbət.
 
111
Yaradıcı adam təbiətlə, onun dağı, 
daşı, bulağı, yağışı, küləyi, istisi, soyu-
ğu ilə həmahəngdir. Təbiətdən yazan 
şairlər ən təmənnasız insanlardır. On-
ların dağdan, dərədən, ağacdan, çiçək-
dən, quşdan maddi umacaqları yoxdur. 
Buna görə də bu mövzulu şeirlər səmi-
miyyəti ilə fərqlənirlər:
Bulud sığallayır ağ saçlarını,
Bilmirəm neçədir yaşı dağların.
Çarpışır, vuruşur qarla, boranla,
Nələr çəkməyibdir başı dağların.
Bu xətti nizamlayıb kamilləşdirmək, 
ideala çatmaq üçün təbiətə üz tutmaq, 
o yola çıxmaq lazımdır. Hər şey balaca 
bir toxumdan başladığı kimi... Yetərli-
dir ki, o toxum saf olsun.
Şeir yazan adamın poetik axta rış-
larının özünə doğru gedən yol ol du-
ğunu nəzərə alsaq, gənc şairin şeirləri 
arasında yaşadığı yurdun sözlə çəkil-
miş çoğrafi xəritəsi maraq doğurur.
112
Bu bir daha onun axtarışların başlan-
ğıcında olduğunu göstərir:
Qoynunu açmışdı Xızı dağları,
Bir şeir söylədim, sözümdən öpdü.
Əyildim bulaqdan doyunca içdim,
Ağbulaq daşları dizimdən öpdü.
Və yaxud “Şuraabadda bir ovdan 
var” şeirində bədii lövhələrlə epik təs-
vir, bizi xəyalən Xəzərin sahilindəki 
karvanlar doyurub, yolçular ötürən, 
Şah Abbas mirası qədim ovdana gö-
türür. Sanki oxucu lirik qəhrəmanla 
bərabər pilləkənlə “ləpələr vurğunu, 
əsrlər yorğunu” quyunu ziyarət edir, 
“daşların daş dilindən daş hekayət” 
dinləyir.
Azərbaycan ədəbiyyatında böyük 
bir satira məktəbi vardır və bu məktə-
bin ciddi nümayəndələri tam bir ədəbi 
epoxa yaratmışlar.
Təqdirəlayiq haldır ki, V.Hicranoğlu 
bu istiqamətdə qələmini sınamaqdan 
çəkinmir.
113
“Cürbəcürlər” və “Dodaqqaçdılar” 
başlığı altında verilmiş nümunələrdə 
mənfilikləri, nöqsanları göstərərkən 
satirik qiymətləndirmədən istifadə 
edir:
Qonşumun zənn etdiyi
Sonunda doğru çıxdı.
Doğruluqdan dəm vuran
Axırda oğru çıxdı.
 
 O, yığcam və lakonik kompozisiya ilə 
yumşaq təbəssümü düşüncəyə, riş-
xənd və kinayəni satiraya qata bilir:
Qürrələndi, öyündü,
Onu heç kim qınamadı.
Meşə ayını tanıdı,
Ayı meşəni tanımadı.
Yaxşı yazar yaratdıqlarının həm 
Tanrısı, həm dəmirçisi, həm döyüşçü-
südür. Öz şeiri ilə mübarizə, öz fikirləri 
üzərində hökmranlıq, öz dediyini
114
əridərək formaya sala bilmək bacarığı 
yazarın qarşısında böyük ədəbiyyata 
gedən üfüqləri al rəngə boyayır.
“Mümkünsüzün arxasınca gedib, gö-
rün məzi göstərə bilmək yolunda” ad-
dımlamağa inamlı gənc yazar Vüsal 
Hicranoğluna uğurlar, oxucu sevgisi 
arzu edirik. Qoy hər kəs bu kitabda 
qəlbinin musiqisini tapsın.
Günay Səma Şirvan.
115
Vüsal Hicanoğlu
 (Heybətov Vüsal Hicran oğlu)
1985-ci il fevralın 27-də Xızı rayo-
nunun Giləzi qəsəbəsində anadan ol-
muşdur.
2003-cü ildə Mikayıl Müşfiq adına 
Giləzi qəsəbə orta məktəbini, 2008-ci 
ildə Bakı Dövlət Universitetinin Tarix 
fakultəsini bitirib. 
2009-cu ildə ordu sıralarından 
tərxis olunub.
Xızı Rayon İcra hakimiyyətinin 
Ümumi şöbəsinin böyük mütəxəssisi 
(müfəttişi) vəzifəsində çalışıb.
2012-ci ildən Xızı rayon Mikayıl 
Müşfiq adına Giləzi qəsəbə tam orta 
məktəbində tarix müəllimi işləyir.
Şeir, məqalə və digər səpkili yazıla-
rı “Kredo”, “Füyuzat”, “Sirdaş”, “Dağlar 
yurdu” və s. mətbu orqanlarda, “Zərif 
beytlərimiz” almanaxında, “Azərbay-
can şeir antologiyası”nda, Türkiyə 
bloqlarında və müxtəlif saytlarda dərc 
olunub.
 
116
KITABIN İÇİNDƏKİLƏR
Ön söz. “Kim nə miqdar olsa...”  ..............3
ŞEİRLƏR
“Nələri görmədim”  ................ 9
Dağların   ................ 11
Müşfiqin son şəklinə   ................ 13
Arzular   ................ 15
İlk və son nəğmə   ................ 16
“Göy üzü tərtəmiz...”   ................ 19
“Gilə-gilə əriyirəm...”  ................ 21
“Dənizi sevmirəm”  ................ 22
Əsirgəmə  ................ 23
“Ötür xınalı kəklik...”  ................ 24
“Qoynunu açmışdı...”  ................ 25
Qıyma şairlərə  ................ 26
Öz bəxtim... Öz taleyim  ................ 27
Allahıma sığınmışam  ................ 28
Bu həyat dediyin  ................ 30
“Dərdmi...”  ................ 31
Bir aha dəyməz  ................ 32
Zamanını gözlə  ................ 33
Bu mənzildə  ................ 35
117
“Bir gün...”  ................ 36
“Biri dedi...”  ................ 37
Yox   ................ 38
İnsan ömrü   ................ 39
Yağ, yağışım  ................ 40
Yağış yağır   ................ 41
Xəyalın   ................ 43
Gəl, gör mənə eşq neylədi   ................ 45
Təzadlı dünya   ................ 47
“Bəxti dayazların...”  ................ 48
“Görəsən...”   ................ 49
“Görəsən dərdimi...”   ................ 50
Yeri, get   ................ 51
Astadan gəz   ................ 53
Bir ağacam  ................ 55
Mən beləyəm   ................ 56
Şuraabadda bir ovdan var   ................ 57
Fələklə oyun   ................ 59
Anamın nəvələri   ................ 60
Dözməz ürək   ................ 61
Gətirir, ötürür   ................ 62
Zalım fələk   ................ 63
İkiliklər   ................ 64
Dördlük   ................ 65
118
Soruş  ................ 66
“Parıltı gözünü qamaşdırmasın...”  ................ 67
Bayatılar   ................ 68
Əlçalanlar-alçalanlar   ................ 69
Duza gedən qız   ................ 70
Dedi, dedim   ................ 71
“Deyirdim...”   ................ 72
“Uçurdu...”  ................ 73
Cürbəcürlər  ................ 74
Cinli Ağamirzə   ................ 75
Tülkünün daydayı var   ................ 76
Təmizlik sorağında   ................ 78
Arvaddan qorxan   ................ 79
Qonşumun zənni   ................ 80
Yalançı   ................ 81
“Millət...”   ................ 82
Kitabpərəst şair  ................ 83
Tanımadı   ................ 84
Özünü bilmir  ................ 85
İtlə Filin qonaqlığı  ................ 86
İntihar  ................ 87
Səsvermə  ................ 88
Telemüsahibə  ................ 89
Televizor  ................ 90
119
DODAQQAÇDILAR
Suyum on altıncı mərtəbəyə qalxır  ................ 93
Həə... Belə de  ................ 94
Qəribə and  ................ 97
Pul hərisi  ................ 98
Qonşuyla söhbət  ................ 99
Olanım budur  ................ 101
Qardaş, məni necə tanıyırsan  ................ 102
İndiki uşaqlar   ................ 106
Son söz əvəzi  ................ 108
120
~~~~~~~~~~~~~~~~~~~~~~~
Çapa imzalanmışdır: 28.04.2017.
Kağız formatı: 70х90 1/32.  Həcmi: 3,75 ç.v.
Sifariş 8. Tiraj 500.
«Тəknur» ММC-nin mətbəəsində
hazır elektron variantdan çap olunmuşdur.
~~~~~~~~~~~~~~~~~~~~~~~~~~
Mətbəə kitabın məzmununa, yazı üslubuna, 
orfoqrafiya və qrammatikasına görə heç bir 
cavabdehlik daşımır.
~~~~~~~~~~~~~~~~~~~~~~~~~~
Mətbəənin direktoru: Ələkbər Məmmədov
~~~~~~~~~~~~~~~~~~~~~~~~~~
Тelefon: 408-18-30; 050-222-40-25.
e eeM n bel y m...
e e eT mizliyi, s daq ti
e eGözl rimd  bu dünyanın
e e eVar-dövl ti bir h v sdir,
e e eDürüstlüyüm m n  b sdir.
Adı insan, özü ilan olanları
e e e e eKöm yim  s sl mir m...
e e eN fsin ani l zz tini
Babaların arzusunu
2017
e sKöküm üst  boy atmı am,,
e e em limd  yasatmısam..., ,
Bir agacam
^
e eIst mir m...
.
Isti ocaq, kasıb komam,
.
e s e eMilyonlara d yi m r m...,
s e e dü m r m.,
Saflıgımdan gen
^
eeeM n bel y m...
