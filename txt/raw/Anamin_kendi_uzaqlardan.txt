 
 
 
 
 
 
 
 
Ə Ə
 
 
 
 
 
 
 
 
ANAMIN KƏNDİ UZAQLARDAN 
ŞEİR ÜZƏRİNƏ 
 
 
Çoxdandır bir sorğu önündə durmuşam. Bu sorğunun 
ardından açılan yollar çoxalır və məni hansı bir yolla 
gedəcəyimə qərar verməyə çağırır. 
Bu sorğu: 
“Şeir necə olmalıdır?” sorğusudur.  
İnanıram ki, bu alanda uzunca söyləmək və yazmaq 
mümkündür. Çünki, bu sorğu hər bir şairlə dəyişə və 
onun ardında açılan yollar da çoxala bilər.  
 
Şeir söz sənətidir. Sənət dedikdə, mənim gözlərim 
önündə insanların qoyduqları bütün sınırları aşıb keçən 
bir kosmos açılır. Ucu-bucağı olmayan, sona varmayan 
bir kosmos. Şair isə bu kosmosda yolçuluğa çıxmış bir 
insandır. Onun qarşısını heç bir gücün almağa haqqı 
olmamalıdır. O, insanların inandıqları və ya yaratdıqları 
bütün tanrıların səltənət mülkünü aşıb keçməli və öz 
tanrılı və ya tanrısız yolunu son anına qədər 
sürdürməlidir. 
Buxovlanmış bir sənət, sənətçini sonsuz kosmosundan 
ayırıb bir dörd divar arasında: 
”Et burda yolçuluğunu!” deməkdir. 
 
Özü qadın olaraq, gözəl qızların sevdasıyla yanan 
Sappho xalqın gözündə yasaq olan sevdasını gizlətmiş 
olsaydı, bu gün onun qırıq-qırıq qalmış misraları dilim-
dilim odlar kimi bizim ürəyimizdən də keçməzdi. 
Hafiz, mənim şeirimi göylərdə mələklər əzbərləyirlər 
deyirdi. O, mənim şeirimi sultanlar, padşahlar 
əzbərləyirlər desəydi və şeirini də o ölçüdə saxlamağa 
- 3 - 
məcbur    olsaydı biz onunu şeirlərini bunca yüzilliklərdən 
sonra əzbərləməzdik. 
Şeirin uca dalğaları olan böyük şairlər bütün sınırları aşıb 
keçməklə, köpürməklə və kükrəməklə özgür varlıqlarını 
bildirmiş olmuşlar. İndi onlar bütün insanların büyük 
şairləridirlər. Sappho-durlar, Hafiz-dirlər, Li Bo-durlar, 
Villon-dirlər, İssa-dırlar, Goethe-dirlər, Rimbaud-dirlar, 
Rilke-dirlər. 
Bu kimi şairlərin yaradıcılığı zamandan-zamana keçərək 
bütün insanlığın ədəbiyyat kültürünü zənginləşdirmişdir. 
 
Bizim çağımızda sənət ölçülməz bir biçimdə uzaqlara 
getmişdir. Bunca uzaqlara gedə bilmək bir yandan 
sənətin özgür təbiətini göstərməkdədir və bir yandan da 
insanlardan çox uzaqlaşmasına nədən olmuşdur. Sənətin 
bir çox biçimlərində, örnək olaraq rəssamlıqda, 
heykəltəraşlıqda və musiqidə bu hal sənətlə 
sənətsevərlər arasında bir o qədər də əngəl yarada 
bilməmişdir. Bu gün modern bir rəssamdan bir sərgi 
açılarkən yığın-yığın insanların marağına və onu gedib 
görməsinə səbəb olur. Bu insanların bir çoxu həmin 
sərgidəki rəsmlərin nə olduğunu belə anlamasalar da. 
Klasik musiqini sevənlər modern bir sinfonini eşitmək 
üçün bahalı biletlər almaqdan belə çəkinmirlər, modern 
musiqidən bir o qədər də zövq ala biməsələr də belə.  
 
Bu halı şeirdə necə görürük? 
Picasso və bir çox başqa modern rəssamlarla çiyin-çiyinə 
yaradan Rene Char-ın şeirləri şeir həvəsliləri tərəfindən 
necə qarşılanır? Desək ki, onun şeirləriylə ancaq nadir 
şeir biliciləri baş-başa qala bilirlər gerçəyin nə olduğunu 
anlaya bilərik.  
- 4 - 
Nədən modern rəssamların, bəstəçilərin, bir sözlə 
sənətçilərin yaradıcılığı bir çox insanlar tərəfindən 
qarşılanırkən modern şairlərin şeirləri kitab qəfəsələrində 
toz basmaqdadır?  
Ona görə ki, yüzlərlə rəsm əsərini bir yerdə birləşdirən bir 
sərgini bir-iki saat içində seyr edib və zövq aldıqdan ya 
almadıqdan sonra çıxırıq. Modern musiqi də böylədir. 
Şeir sənəti isə tam başqa bir şeydir. Rene Char kimi çox 
dəyərli, böyük bir şairin bir kitabından bir neçə şeirini 
oxuyub da heç nə anlaya bilmədikdə bir daha ona 
yaxınlaşmaq istəmirik. Anlaya bilmədiyimiz bir sərgi, ya 
bir konsert anlaya bilmədiyimiz bir şeir qədər usandırıcı, 
bezdirici deyil.  
Bir rəsm əsəri ən birinci gözlərimizə görünür. Boyalar, 
cizgilər içində gizlədiyi nəyisə bizə açmadan öncə 
gözlərimizi oxşayır. Bu gün Miro və Kandnisky kimi 
rəssamların tablolarını hər yerdə görə bilməyimiz 
bundandır. O əsərlərin nə demək istədikləri ilə 
maraqlananlar olduqca azdır. Gözə xoş gəldimi, bəyənilir, 
sevilir. Beethoven-in Pastorale sinfonisini eşidərkən 
səslərin son dərəcə gözəlliyindən dərin zövq alırıq. O 
səslərin nədən söz etdiyindən xəbərimiz olmasa da belə.  
Söz sənəti olan şeir amma belə deyildir. Sözlərin 
anlamını bilmədikdə, ən böyük ustalıqla da yazılmış olsa, 
usanırıq. Bu sözlərdən sonra bu sorğu qarşısında 
durmalı oluruq: 
Şeir, ciddi şeirsevər bir kütlənin ruhuna yol aça bilmirsə, 
ancaq çox az insanlar tərəfindən oxunursa, o şeir öz 
dəyərini necə bildirəcəkdir? 
Deyə bilərik ki, bəlkə gələcək insanlar belə şeirləri 
anlayıb da onlardan ləzzət ala biləcəklər. Bu gün 
İnsanların və şeirin durumu bunun tərsini 
göstərməkdədir. İnsanlar get-gedə şeirdən uzaqlaşırlar 
- 5 - 
və dəyərli şeir əsərləri fil dişindən bürclərə 
çəkilməkdədir!!! 
 
İnamım budur ki, insan həyatı yer üzərində durduqca, 
insanlar sözlərlə danışana qədər söz sənəti olaraq şeir 
də duracaqdır. Şeir də dillərdən dillərə keçərək, 
insanların ruhunda öz bənzərsiz yerini aça biləcəkdir. 
O şeir insanların, ən azı ciddi şeir həvəslilərinin anlaya, 
zövq ala biləcəkləri şeirlər olacaqdır. 
 
 
 
 
2012
www.aziz-salami.info 
 
İÇİNDƏKİLƏR: 
 
 
ANAMIN KƏNDİ UZAQLARDAN 
 
BİR DAHA BATAN GÜNƏŞ 9 
OYANAN ÖLÜLƏR 11 
UYUYAN BİR SƏS 13 
DAYIMIN ALNINDAN İÇİLƏN SÜD 15 
İKİDİŞLİ GÖY QURŞAĞI 18 
 
 
BULUDLAR 
 
BULUDLAR 21 
BAHAR BULUDLARI 24 
YAY BULUDLARI 27 
SONBAHAR BULUDLARI 28 
QIŞ BULUDLARI 29 
- 7 - 
MEYVƏLƏRİN BACISI 
 
MEYVƏLƏRİN BACISI 31 
GÜLƏN QADIN 33 
UZAQLIQLAR 34 
PEYİN QOXUSU 36 
MAVİ PƏNCƏRƏ 38 
TOPQARA 40 
HƏR BAHARLA AÇILAN GÖZLƏRİN 42 
FRİDUN ƏMİ 44 
SONBAHAR SONUNUN KÖLGƏLƏRİ 
 
47 
- 8 - 
 
 
 
ANAMIN KƏNDİ UZAQLARDAN 
- 9 - 
BİR DAHA BATAN GÜNƏŞ 
 
(Dəmirçi kəndi) 
 
 
 
Orda açdı yaşam 
İşıq qollarını 
Qaranlıqdan gələn anama. 
 
Əmdikcə anasının südünü 
Çılpaq təpələrin susuzluğu 
Doldurdu 
Qurtum-qurtum içini. 
 
İməklədikcə kilim döşənmiş evlərində 
Öyrəndi torpağın sonsuz dözümündən 
Uşaqca 
Yumşaqca dizləri. 
 
Meyvəyə həsrət bir torpağın meyvələri 
Yalnız qızların köksündə yetişərkən 
Qabardı onun da köksü zamanla. 
 
Təndirdən yenicə çıxmış çörək kimi 
Qızarınca yanaqları isti-isti, 
Duyunca dodaqları arasında 
Vəhşi lalələrin yanıq iyini 
Şəhərdən gəlmiş çərçi oğlanın 
Doldurdu gözlərini. 
- 10 - 
Bir axşam 
Bulaq başından dönməyən anamın 
Ardınca gələn atası 
Qızının sənəkçəsini 
Qızı olmadan  
Görüncə, 
İçini dolduran bir fırtınadan 
Qalxınca başı, 
Bir at üstündə 
İki qaraltını 
Dördnala çapan gördü 
Toranlıqda. 
 
Artıq batmış olan günəş  
Bir daha batdı 
Qanlı-qanlı ürəyində! 
- 11 - 
OYANAN ÖLÜLƏR 
 
(İmamzada) 
 
 
Kənddən az aralı 
Balaca bir damdı 
Palçıqdan 
İmamzada. 
Yanında bir qısıq 
Bir arıq 
Minarəsi. 
 
Acından öləcək 
Bir heyvanı andıran 
Cılız bir ağac vardı 
Qapısının ağzında. 
 
Hər rəngdə diləklərin 
Hər rəngdə əsgiləri* 
O arıq ağacın 
Budaqlarının  
Verdiyi meyvələri. 
 
Açıldımı ayda bir, ildə bir 
Cır-cır qapısı, 
Görsünlər deyə bağladıqları əsgilərin 
Meyvə verməsini 
Oyanardılar yüz illər ardında yatmış ölülər! 
 
Minlərcə kəndlərimizdə yatan bir neçə imamlardan 
Orda da yatan vardı! 
Acmısan, susuzmusan, xəstəmisən? 
- 12 - 
Namaz alan  
Oruc alan  
Aclığı, susuzluğu,  xəstəliyi 
Olmayan 
Bir cənnət satan vardı. 
 
İmamzadanın palçıq minarəsindən dayımın 
Hər gün 
Azan səsinin ucalması 
Püflənən bir dua kimi 
Əsib keçərdi 
Çox əski 
Qapanmaz bir yaranın üzərindən. 
 
 
 
 
 
 
 
 
 
 
 
 
* Düyünü açılarkən arzu-diləyin gerçəyə qovuşması 
üçün ağac budaqlarına bağlanan qumaş və paltar 
əsgiləri. 
- 13 - 
UYUYAN BİR SƏS 
 
(Qarameşə) 
 
 
 
İlk kərə gördüyümdə 
İnanmadım 
Orda  
Onun olmasına: 
 
Köksündə bir qaya, iri bir daş ağırlığı  
Az duyan o torpaqda, 
Parça-parça  
İri daşların altından 
Püskürüb axırdı dumduru, sərin sular. 
 
Yanıb qurumuş döşlərindənmi axırdı o yerlərin?! 
 
“O sulardan bir az çəkinməli!”  
Deyirdilər, 
“Gəlib su içər  
Oradan bir ilan!” 
 
Uyuyan bir səs duydum ordakı səssizlikdə, 
Nəyin səsiydi, kimin səsi 
Bir zaman dil açıb deyəcəkmi sözlərini?! 
 
O suların bəslədiyi  
Bir meşə vardı orada, 
O torpağn  amansız və quraq 
Əlləri 
Qoparmasın deyə bir-birindən onları, 
- 14 - 
Sıx-sıx dururdular 
Yan-yana 
Hündür ağacları. 
 
Qorxulu bir nağıla girər-girməz 
Dönər kimi, 
Girmədən 
Döndüm o meşədən: 
 
Budanmış heyvan cəmdəkləri, 
Üzülmüş, didilmiş quş kəllələri,  
Kəllələrdə gözlərin 
Göyləri boşuna arayan 
Qaranlıq dəlikləri. 
 
Uyuyan bir səs duydum ordakı səssizlikdə, 
Nəyin səsiydi, kimin səsi?! 
Susdu mənim on dörd illik qulağımda, 
Dil açıb da deyəcəkmi sözlərini 
Bir gün bir insana?! 
- 15 - 
DAYIMIN ALNINDAN İÇİLƏN SÜD 
 
(tarla) 
 
 
 
Yaşıl və geniş bir xalı sərmişdi dayım 
Yanıq təpələrlə 
Çılpaq çöllər arasında. 
 
Hər otu rəngini 
Dayımın gözlərindən almışdı 
Yamyaşıl.  
 
Onun alnından əmmişdi südünü 
Boylanan 
Hər çiçək. 
 
Yay günlərinin 
Aslanarkən tarla üzərində 
Durğun 
Odlu ürəyi, 
Çırpınardı üç ürək səssizcə: 
Dayımın və mənim, bir də dayımın  
Eşşəyinin köksündə. 
 
Dayım böyüdərkən otları bir-bir od içində, 
Mən də böyüdərdim xəyallarımı kölgələrdə! 
 
Əlimdə qələm-kağız 
Çəkərdim üç-dörd ağacı,  
Çəkərdim budaqları  
Yarpaqları, 
- 16 - 
Olmayan küləkləri 
Əsdirərdim  
Sərin-sərin 
Kağızlaşmış ağacların üzərində. 
 
Acıqdıqmı 
Açılardı dadlı süfrəmiz: 
Yeyərdik doğramanı* 
Şirin-şirin. 
Yeməyimiz bitdimi 
Dayım göndərərdi göylərə  
Mənim də şükür payımı!  
 
Uzandımı kölgələri ağacların 
Duyuldumu tarlanın üzərində 
Havanın döyünən ürəyi, 
Dayım çatardı otları eşşəyinə 
Çatardım mən də xəyallarımı içimə! 
 
 
Üzərində 
Qaranquşlar yelkən açan 
Buğda tarlasını 
Bölən cığır 
Gətirərdi bizi kəndə. 
 
Doğradıqca soğansuya** 
Biz çörəyi, 
Bükülərdi yavaş-yavaş 
Dayımın kürəyi. 
 
Yoruldumu kəndin köpəkləri 
Qaranlıqda olmayanlara hürməkdən! 
- 17 - 
Söndürərdi yuxunun  
Qabarlı və yorğun barmaqları 
Göz qapaqları  
Ağırlaşmış 
Lampaları. 
 
 
 
 
 
 
 
 
 
 
 
 
 
 
 
 
 
 
 
* Bir kasa suya bir neçə qaşıq qatıq (yoğurd) qatıb içinə 
çörək doğramaqla yaranan yemək. 
 
** Bir az yağda qızarılmış soğana su qatmaqla 
hazırlanan yemək. 
 
 
 
 
- 18 - 
İKİDİŞLİ GÖY QURŞAĞI 
 
(Məryəm) 
 
 
Neçə yaşı vardı Məryəm`in, 
Unutmuşam, 
Amma unutmamışam 
O incəcik 
İkicə dişlərini. 
Qardan almışdı rəngini, 
Və günəşdən 
Gülüşlərini. 
 
Anası tapşırardı mənə 
Və dalardı 
Bitməz ev işlərinə. 
 
Mən düzdükcə rəngləri kağıza 
O düzərdi üz-gözünə. 
 
Bir göy qurşağıydı 
İkidişli, 
Baxarkən gülərək üzümə. 
 
Yoruldumu oynamaqdan 
Rənglərə boyanmaqdan 
Qapanardı göz qapaqları, 
Axşamları 
Qapanan çiçəklər tək. 
 
*** 
 
- 19 - 
Məryəm`i öldürən ölümü 
Öldürərdi bir iynənin, bir həbin möcüzəsi!!! 
 
Öpüb keçdi Məryəm`in əl boyda məzarını 
Yanıq təpələrin yarıq dodağından 
Qopub gələn 
İsti külək. 
- 20 - 
 
 
 
 
BULUDLAR 
 
Fərhud üçün 
- 21 - 
BULUDLAR 
 
 
 
Birdən  
Görərik boylanmasını 
Dağlar ardından 
Uzaqlardan 
Topa-topa 
Ağ buludların. 
 
Keçərkən 
Köksündən bir işıq 
Bütün canlıların 
Bütün bitkilərin 
Duyarıq  
Köksümüzdə onu biz də. 
 
Sudur  
Gətirdiyi buludların 
Su: 
Birləşdirən bizi 
Ulu kökümüzdə. 
 
Böyüyə-böyüyə keçərlər 
Başımızın üzərindən, 
Haralı olduqlarını sormayın 
Haralı olduğumuzu sormazlar, 
Endirərlər göylərdən 
Hər elin 
Yağmur payını 
Torpağına. 
- 22 - 
Dağıdarcasına çırparlar 
Var gücləriylə dolularını 
Dünyamızı bölən məftillərin 
Tikanlarına. 
 
Əylənərlər  
Başında 
Uca dağların, 
Qucaqladıqca qayaları 
Birləşdirərlər  
Yumşaqlığıyla 
Sərtliyini 
Ən əski bir yasanın. 
 
Nədən qalmazlar 
Böyük şəhərlərdə 
Göydələnlərin üzərində? 
Uzaqlaşarlar 
Qarala-qarala!.. 
 
Keçərlər  
Dənizlərin üzərindən 
Uca yelkənləri tək 
Mavi gəmilərin. 
 
Yerüzündə sulardırsa 
Aynaları 
Ana təbiətin 
Buludlardır göyüzündə, 
Görərik buludların aynasında 
Bu günü 
Sabahında. 
- 23 - 
Birdir zamanı buludların 
İndidir 
Keçmişi də, 
Bacchus`dursa bir bulud 
Doldurarkən 
Əlindəki qədəhi 
Batan günəşin qıpqırmızı şərabı, 
Oynayan uşağıdır qonşumuzun 
Bir bulud da. 
- 24 - 
BAHAR BULUDLARI 
 
 
1 
 
Almış sulu boya fırçasını 
Körpə bir uşaq əlinə, 
Qoymuş bir-bir ağ rəngləri 
Mavi bir kağız üzərinə, 
Sanki çəkmiş öz tombul əllərini 
Çəkə bilmədən barmaqlarını, 
Axıb dolmuş içinə o rənglərin 
Yumşaqlığı əllərinin, 
Hopmuş bir-bir o rənglərə 
Xırıltısız, duru gülüşləri, 
Uzanıb yanaqlarının incə qızartıları 
Örtmüş o ağların yer-yer üstünü, 
Doldurmuş baxışlarının sevincli işıqları 
Topa-topa ağ boyaları.  
 
Bahar buludları! 
Bahar buludları! 
- 25 - 
2 
 
Keçərkən ağacların altından 
Qonurdu çiyinlərinə arabir 
Budaqlardan uçan çiçəklərin ləçəkləri, 
Əyilib dərirdi sevdiyi çiçəklərdən, 
Yatmış bir uşağı 
Qoyarcasına beşiyə usulcadan 
Qoyurdu dərdiyi çiçəkləri 
Qolundakı zənbilinə, 
Hər kəsdən gizlədiyi bir sirr kimi 
Nəsə pıçıldayırdı dodaqları, 
Tikanlı qızılgüllərdən dərərcəsinə 
Keçirdi sözlərindən mahnısının 
Qanaya-qanaya 
Sevərcəsinə! 
 
Söykənib bir ağaca 
Hönkürüb ağladı, 
Kimsə duymasın deyə 
Susdu həmən. 
 
Dərə-dərə çiçəklərdən 
Keçirdi yenə ağacların altından, 
Bir cüt qıpqırmızı 
Lalə boylanırdı 
Otların arasından, 
Sarmışdı yarpaqları bir-birini, 
Yumşaq ləçək-yanaqları 
Söykənmişdi bir-birinə. 
 
Dərmək istəmədi onları, 
Duyunca görünməz bir yanağın 
- 26 - 
Axan istisini yanağında 
Yumdu gözlərini, 
Gülümsədi arı-arı. 
 
Bahar buludları! 
Bahar buludları! 
- 27 - 
YAY BULUDLARI 
 
 
 
Qalxarkən başımız 
Görərik birdən 
Mavi uçurumlardan 
Keçərkən 
Birər-birər 
Ağ maralları. 
 
Dinər arzusu köksümüzdə 
Bir qurtum 
Sərin südlərinin. 
 
Doldurar boş kölgələri 
Qurumuş bulaqların  
Kor gözlərini. 
 
*** 
 
Bir sabah oyanarkən 
Duyarıq 
Biz yatarkən 
Bir qonağın gəlib getdiyini. 
 
Görərik bağçamızda 
Hər çiçəkdə 
Hər yarpaqda, 
Və yollarda 
Hər bir daşın üzərində 
Bizə gətirdiyi parıl-parıl 
Sovqatını. 
- 28 - 
SONBAHAR BULUDLARI 
 
 
 
Bütün gedənlərin  
Ağ dəsmallarıdır 
Sonbahar buludları. 
 
Süzərkən onları 
Keçmiş duyarıq 
Gedənləri özümüzdən, 
Açılar  
Bomboş bir yuva 
İçimizdə. 
 
Ah, sonbahar buludları! 
 
Yox, onlara toxunmayın! 
Saçılar üstünüzə 
Gizli-gizli 
Gözyaşları. 
 
Buraxın! 
Buraxın getsinlər, 
İsladaraq 
Qaranlıq gecələrdə  
Əsən ruzgarları. 
 
Ah, sonbahar buludları! 
- 29 - 
QIŞ BULUDLARI 
 
 
 
Göyün ağaclarıdır 
Qış buludları, 
Uzanar kökləri 
Zamanın ən soyuq bölgəsinə. 
 
Gizlənər öz içində yarpaqları 
Eşidilməz pıçıltıları. 
 
Keçdimi içlərindən 
Soyuğun donduran nəfəsi 
Açar birər-birər çiçəkləri, 
Sovrular  
Ağappaq havaya, 
Örtər 
Torpağı. 
 
Ən gözəl çiçəklərdir o çiçəklər, 
Oyadar soyuq qoxuları 
Ən isti 
Duyğuları,  
Yırtıq deyilsə ayaqqabın, 
Çalmazsa içində evinin 
Soyuğun ilanı 
Ürəyindən! 
- 30 - 
 
 
 
 
MEYVƏLƏRİN BACISI 
- 31 - 
MEYVƏLƏRİN BACISI 
 
 
 
Gözəl səsi vardı Pərvəndə´nin, 
Mahnıların ta içindən qopardı səsi, 
Və quşların 
Baharla oyanmış 
Boğazından. 
 
Dırmaşardı ağaclara 
“Baxın qıza!” 
Söylərdilər. 
Əriklərin, armudların, heyvaların 
Oxuyan və gülən şən bacısı bilərdilər. 
 
Qıpqırmızı almalarla bir qabarmışdı köksü də, 
Bağların sərxoş  küləkləri 
Dolmuşdu içinə. 
 
“Gəlin, Pərvəndə oxuyur!” 
Deyərdilər. 
Hansı mahnı bağlarından dərmişdi o mahnıları?! 
Bir nağıl şirinliyilə doldurardı səsi 
Qulaqları. 
 
*** 
 
Bir damda saxlanırdı bir qadın, 
İllərlə saçlarını  
Bir daraq oxşamamış, 
İllərlə sönmüş dodaqları 
Bir gülüşlə yanmamış, 
- 32 - 
İllərlə görünməz bir qaranlığa  
Dalmış gözləri 
İşıq dünyaya qayıtmamış. 
 
Bir damda saxlanırdı bir qadın, 
“Dəlidir!”  
Deyirdilər, 
Tanımaz heç kəsi 
Danışmaz heç kəslə, 
Anlaşılmaz nə olduğu, 
Bir söz söyləsə də. 
 
Pərvəndə`dir dedilər! 
- 33 - 
GÜLƏN QADIN 
 
 
 
Açaraq dodaqlarını  
Gülən qadın! 
Bir daha mən səni görə bilməyəcəm. 
Çoxdur yolları dünyamızın, 
Uzundur mənim yolum, 
Bir daha mən səni görə bilməyəcəm. 
Bir quş qalacaq məndən 
Ağzının yuvasında, 
Dincələcək  
Nəfəsinin küləyində. 
Ötəcək  
Sən gülən zaman. 
Açacaq qanadlarını 
Uçacaq 
Öpüşlərinin dərin 
Buludsuz göylərində. 
- 34 - 
UZAQLIQLAR 
 
 
 
Mən səninlə 
İnandım 
Qanadlarımın varlığına. 
 
Duydum 
Oxşadıqca çiyinlərimi 
Ucalardan  
Keçən küləkləri. 
 
Artıq  
Məsafə deyildi 
Mənimlə 
Mavigözlü  
Üfüqlər arasında olan, 
Keçməkdi 
Şipşirin yuxulardan, 
İçməkdi 
Damla-damla 
Tanrıların  
İçdikləri şərablardan. 
 
Röyalardanmı gəlmişdin 
Ki döndün də röyalara? 
 
İndi baxıram 
Öz ağırlığından 
Qopa bilməyən 
Bir daşın 
Gözləriylə mavigözlü üfüqlərə, 
- 35 - 
Və aramızda 
Bu varılmaz 
Uzaqlıqlar 
Uzaqlıqlar 
Uzaqlıqlar ... 
- 36 - 
PEYİN QOXUSU 
 
 
 
Atım oldu bir cığır 
Mindim ona 
Sardım qollarımla 
O çiçəkli və yaşıl yalmanını 
Sürdüm səssizcə axan 
Bir çay boyunca. 
 
Keçdim bir evin kənarından, 
Başlanan bir ormanın 
İlkin, qocaman palıdlarına 
Söykəmiş arxasını. 
 
Gələcək ətsiz günlərə ət yaşadan 
Bir yığın toyuq-cücə 
Dənləyirdi o evin 
Kimsəsiz, səssiz həyətində. 
 
Birdən  
Güclü bir qoxu 
Peyin qoxusu 
Doldu burnuma. 
 
Bir anda mən 
Yoxdum artıq indidə, 
Vardım çoxdan 
Keçmiş bir zamanda, 
Süzürdü məni sevimli gözləri onların 
Dinləyirdim isti səslərini, 
- 37 - 
Çıxmışdı artıq ürəyimdən 
Onlarsız olan 
Bir zamanın soyuqları. 
 
Bəzən 
Haradansa gələn 
Ən dərin duyğuların, 
Haradansa yüksələn 
Ən gözəl mahnıların 
Edə bilmədiyi  möcüzəni  
Edə bilir sadəcə 
Bir peyin qoxusu! 
Açıq qoyarsaq zamanın 
Hər anına 
Ruhumuzu. 
- 38 - 
MAVİ PƏNCƏRƏ 
 
(əfsanə) 
 
 
Kim dedi ilk kərə  bu “deyirlər” i ? 
Kim əkdi gülüşdən 
Və gözyaşından toxumu 
Zamanın tarlasında? 
 
Deyirlər tutqunnaxışlı və ağır 
Bir xalı tək 
Çoxdan göy üzünə döşənmiş buludları 
Dərinlərdən qaynayan 
Və coşan sular kimi 
Çaxnaşarkən gördülər. 
 
Yırtılaraq birdən  
O ağır xalının 
Tutqun bir naxışı 
Arxasında mavi atlasdan pərdəsi 
Bir pəncərə açıldı buludlarda. 
 
Çiyinlərində qoşa 
Və işıqlı qanadları 
Bir mələk göründü ardında 
O mavi pəncərənin. 
Bir gülüşlə işıqlandı 
Mələk dodaqları, 
Əyilib ordan baxınca yerə 
Sardı üzünü o ağır xalının 
Tutqun naxışları. 
- 39 - 
Süzülərkən gözlərindən 
Qaranlıq gözyaşları, 
Mavi pəncərə olan yerdə 
Gördülər birdən qapanan buludları. 
 
Sular kimi dənizlərdə 
Olmasa da mavilərin 
Durduğu yer göylərdə 
Göstərərlər indi də 
Bir parça mavini 
Göy üzündə 
Və deyərlər: 
“Orda gördülər 
Mavi pəncərədən 
Baxan mələyi!” 
- 40 - 
TOPQARA* 
 
 
 
Hardan almışdı adını 
O Topqara?! 
 
Bir alınyazısından 
Bir qaraydımı 
Qopub qalmışdı o yerlərdə?! 
Ölmüşdümü çoxdan yiyəsi 
Və qara  
Qalırdımı hələ də?! 
 
 
Çiçəklənmiş bir ağacla 
Açılmış görmədim qollarını 
Bahara. 
Və qatan 
Səsini, 
Oyanmış şən mahnılara. 
 
Qaranlıq və tilsimli bir qayaya 
Qazmışdılarmı onun adını?! 
 
Hər nəyi durmadan  
Qanadlarında aparan zaman 
Uçub keçirdi üzərindən 
Ona toxunmadan. 
 
Keçərdim yayın odundan keçən tozlu yollardan, 
Baxardım Topqara`ya, 
- 41 - 
Tutaraq əllərindən 
Aparmaq istərdim  
Oradan,  
Qoparmaq istərdim o sonsuz qaradan, 
Düşünərdim: 
“Necə aparım səni mən 
Hara aparım səni mən 
Hara? 
Ah  
Topqara!” 
 
 
 
 
 
 
 
 
 
 
 
 
 
 
 
 
 
* Miyana yaxınlığında bir kənd 
- 42 - 
HƏR BAHARLA AÇILAN GÖZLƏRİN 
 
 
 
Hər baharla 
Açılar 
Hər yanda 
Gözlərin. 
 
Daşar bağçaların  
Çəpərlərindən 
Salxım-salxım 
Yollara, 
Qoxuyar ... 
Qoxuyar ... 
Bayıldar havanı, 
Azdırar  
Uzaq yolların yolçuları 
Küləkləri 
Yollarından. 
 
Qoxuyar ... 
Qoxuyar ... 
 
Bir parça  
Çılpaq çörək ardınca gəzərkən 
Əllərim, 
Damla-damla tükənərkən yollarda 
Nəfəsim, 
Doldurarkən qulaqlarımı 
Bir yalquzağın 
Gecə-gündüz 
Ulartıları, 
- 43 - 
Yanan bir yaranın üzərindən 
Keçən sərin bir külək kimi 
Əsib keçdi günlərimin 
Üzərindən 
Gözlərin. 
 
Açılıb qoxuyan  
Yasəmənlərmi 
Ya gözlərinmi 
Doldurmuşdu dünyanı?! 
 
Keçirdi zaman daşa-daşa 
Dalğalanırdı içimdə 
Yasəmənlərin 
Və gözlərinin qoxusu. 
 
Hər baharla  
Açılar  
Hər yanda 
Və daşar 
Bağçaların çəpərlərindən 
Salxım-salxım 
Yollara, 
Yasəmənlərlə  
Gözlərin. 
Qoxuyar ... 
Qoxuyar ... 
Bayıldar havanı, 
Azdırar yollarından 
Uzaq yolların 
Yolçuları 
Duyğuları. 
- 44 - 
FRİDUN ƏMİ 
 
Lalə´ m üçün 
 
 
Mən səni tanıyarkən 
Sən özün yoxdun artıq 
Fridun əmi! 
 
Keçdim keçdiyin yollardan 
Aradım 
Bir izini, 
Girdim 
Girdiyin qapılardan 
Aradım 
Bir sözünü. 
 
Yığarcasına  
Yüz illərdən qalmış 
Gildən bir qabın 
Qırıqlarını, 
Yığdım 
Qırıq-qırıq sözlərindən. 
 
Namaz qılmağını görməmişlər 
Oruc tutmağını görməmişlər 
“Allah bilir, necə bir adamdır o!” 
Səninlə bir ömür 
Yaşayanlar 
Söyləmişlər! 
 
Dumanlı bir yoldur yolumuz 
Fridun əmi! 
- 45 - 
Qarışar o dumanda 
Olanla 
Olmayan bir-birinə, 
Bir dağmıdı gördüyümüz 
Bir divmidi 
Ya bir xəyalmıdı?! 
Bilinməz ki! 
 
Danlamışdın bir çobanı 
Daş atarkən 
Qoyunlara: 
“Daşla 
Çağırmazlar oğul, heyvanları!” 
Söyləmişdin, 
İnsanları 
Daşla 
Çağıranlar ölkəsində! 
 
“Xoş gəldin!” 
Söyləmişdin 
Bağçanda açan bir çiçəyə, 
Analar 
Qızqayıt qoyarkən adını 
Doğulan qızlarının! 
 
Töküldükcə 
Damının palçıq kərpicləri, 
Tökülür 
Sənin xatirən də 
Bu dünyada, 
Bir azdan itəcəksən sən də 
Fridun əmi 
İtəcəksən bu dumanda! 
- 46 - 
Dopdolu 
Günəşli günlər kimi 
Keçirmək istədim səni  
Mahnılardan, 
Keçirə bilmədim 
Fridun əmi! 
 
Dumandan sıyrılıb  
Görünən bir ulduz tək 
Görünsün istədim 
Döyünsün istədim 
Mənim sözlərimdə 
Sənin 
Ürəyin də. 
- 47 - 
SONBAHAR SONUNUN KÖLGƏLƏRİ 
 
 
 
Nə amansız olurmuş 
Sonbahar sonunun 
Kölgələri. 
 
Gəlirlər gönəşlə addım-addım 
Qurdlar gələrcəsinə ardınca 
Qoyunların. 
  
Pusurlar ardında 
Damların 
Ağacların, 
Əyləndimi bir yerdə günəşin işıqları 
Soyudur onları 
Zəhmli baxışları. 
 
Nə amansız olurmuş 
Sonbahar sonunun 
Kölgələri. 
 
Keçərək gündüzdən 
Gecəni daşıyırlar, 
Gündüzün kölgələri 
Deyilmiş sanki onlar, 
Gündüzdə 
Gecəni yaşayırlar. 
 
Gecədən qopub qalmış 
Dilimlərdir o kölgələr 
Gecəni arayırlar. 
- 48 - 
Alırlar gündüzdən 
Özünə inanmasını, 
Doldururlar yerinə 
Gündüzün  
Gecənin bir parçası olmasını. 
 
Nə amansız olurmuş 
Sonbahar sonunun  
Kölgələri. 
 
İzləyə-izləyə günəşi 
Çoxalırlar 
Çoxala-çoxala 
Qaralırlar, 
Alırlar üstünü  
Yaxın bir təpədə. 
 
“Gəl!” deyə səsləyərkən 
Uzaqlardan 
Uca dağlar. 
 
Nə amansız olurmuş 
Sonbahar sonunun 
Kölgələri! 
