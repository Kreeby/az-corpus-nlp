RƏNA BAYRAMOVA 
 
 
 
 
 
 
 
 
 
 
 
 
 
 
 
 
AZƏRBAYCAN RƏHBƏRLİYİNDƏ İXTİLAFLAR VƏ 
DAXİLİ  SİYASİ ÇƏKİŞMƏLƏR 
 
 
(1920 – 1925-ci illər) 
 
 
 
 
 
 
 
 
 
 
 
 
 
Bakı – «Elm» - 2007  
ELMİ REDAKTOR: tarix elmləri doktoru, professor, 
əməkdar elm xadimi S.T.QƏNDİLOV 
 
RƏYÇİLƏR: t.e.d , prof. D.H.Qüdrətov 
t.e.n., dos. F.F.Əhmədova 
 
 
 
 
R.M.Bayramova. «Azərbaycan rəhbərliyində ixtilaflar və daxili siyasi 
çəkişmələr (1920-1925-ci illər)». 
 
Bakı, «Elm» nəşriyyatı, 2007; 196 səh. 
 
 
 
 
Müstəqil, demokratik, çoxpartiyalı cəmiyyətin mövcud olduğu bir 
zamanda totalitar sovet rejimində baş vermiş siyasi proseslərin əsil mahiyyətini 
açıqlamaq, xüsusən də dövlət rəhbərliyindəki daxili ixtilaflardan, siyasi 
çəkişmələrdən bəhs etmək asan olduğu qədər də məsuliyyətli, ciddi tədqiqat 
mövzusu hesab edilə bilər. İdeoloji diqtədən uzaq, obyektiv tədqiqat imkanı olduğu 
bir şəraitdə 1920-1925-ci illərin ab-havasını, dövlət idarəçiliyi mexanizminin 
özünəməxsus xüsusiyyətlərini bilmək, siyasi müstəvidə şəxsi keyfiyyətlərdən 
doğan, müstəqil xarakter daşıyan mübarizənin təhlilini vermək xeyli zəhmət tələb 
edən vəzifədir. 
R.M.Bayramovanın «Azərbaycan rəhbərliyində ixtilaflar və daxili siyasi 
çəkişmələr (1920-1925-ci illər)» monoqrafiyası bu problemə həsr olunmuş mühüm 
əhəmiyyətə malik ilk əsərdir. Monoqrafiya həm mütəxəssislər, həm də geniş oxucu 
auditoriyası üçün nəzərdə tutulmuşdur. 
 
 
 
 
 
İSBN 5-8066-1691-6 
 
4603000000 
655(07) - 2007 
 
© «Elm» nəşriyyatı - 2007 
GİRİŞ 
 
Azərbaycanın dövlət müstəqilliyi bərpa olunduğu dövrdə tarixi düzgün, 
obyektiv araşdırmağa, hadisələri, onları doğuran səbəbləri hərtərəfli təhlil etməyə 
geniş imkan və şərait yaranmışdır. 
Uzun müddət düzgün şərh və təhlil edilməmiş problemlərdən biri 
Azərbaycan SSR-də milli siyasətin həyata keçirilməsi və bu prosesdə Azərbaycan 
rəhbərliyində baş verən ixtilaflar və daxili siyasi çəkişmələr məsələsidir. Bu 
ixtilaflar və daxili siyasi çəkişmələr 1920-1925-ci illərdə özünü daha bariz şəkildə 
göstərmişdir. Sovet hakimiyyətinin ilk illərində, vətəndaş müharibəsindən sonrakı 
dövlət quruculuğu illərində partiya rəhbərliyində, hökumət daxilində demokratik 
ab-hava hələ mövcud idi. Yeni hakimiyyətin yaradıcıları ümumi, vahid prinsip 
ətrafında birləşsələr də, fərdiyyəti ilə seçilən, dövlət quruculuğuna münasibətdə öz 
mövqeyi olan şəxslər idilər. Yeni həyat quruculuğu yollarında Azərbaycan 
rəhbərliyindəkilərdən bir çoxlarının yerli şəraiti, milli xüsusiyyətləri nəzərə 
almamaları milli mənafeyə ciddi zərər vurur, ixtilaf və çəkişmələrə səbəb olurdu. 
Müsəlman Şərqində ilk olaraq respublika qurmuş Azərbaycan xalqı bu 
siyasi seçiminə ardıcıl sadiq qaldı. Azərbaycanın XX əsr siyasi tarixini üç 
respublika nümunəsində təqdim edənlər mahiyyət - siyasi-iqtisadi məzmun 
prinsipindən çıxış etsələr də, Azərbaycan Respublikasının tarixi 1918-ci ilin 
mayından günümüzədək davam etməkdədir. Şərti fərqləndirmə forması kimi   
birinci  Respublikadan (Azərbaycan Cümhuriyyəti) ikinciyə (Azərbaycan SSR) 
keçid prosesini izləmək, tədqiq etmək, nəticə çıxartmaq, müvafiq məzmunda 
olmasa da, ikinci Respublikadan üçüncüyə keçəndə düzgün inkişaf kursu tutmaq, 
cəmiyyət həyatında yeni istiqamətləri dəyərləndirmək baxımından mühüm 
əhəmiyyət kəsb edir. 
Xüsusi mülkiyyət formasının aparıcı olduğu iqtisadiyyat, hüquqi dövlət 
quruculuğu yönündə çoxcəhətli fəaliyyət məzmunlu respublikadan ictimai 
mülkiyyət, birpartiyalı siyasi sistemə keçidin təcrübəsi əks istiqamətdə keçid üçün 
konstruktiv nəticələr əldə etməyə qadirdir. Bu baxımdan 1991-ci ildə müstəqilliyi 
bərpa olunmuş Azərbaycan Respublikasının dövlət idarəçiliyi istiqamətlərini 
müəyyənləşdirmək və reallaşdırmaq prosesində məhz 1920-1925-ci illərdə 
Azərbaycanda dovlət idarəçiliyində gedən prosesləri dərindən təhlil etmək 
faydalıdır. 
Azərbaycan sovetləşəndən sonra ilk tədbirlərin həyata keçirilməsi, 
azərbaycanlıların partiya, sovet, ictimai və təsərrüfat təşkilatlarına cəlb edilməsi, 
bu təşkilatların azərbaycanlılaşdırılması, Azərbaycan dilinin dövlət dili kimi 
tətbiqi, ixtisaslı milli fəhlə kadrların hazırlanması, kommunist partiyasının Bakıda 
və kənddə yeritdiyi siyasət, xırda burjuaziyaya, ziyalılara, kəndlilərə və 
qolçomaqlara, qadın azadlığına, dinə, adət-ənənəyə münasibət, ərazi, neft və s. 
məsələlər Azərbaycan rəhbərliyində ən çox mübahisə və ciddi münaqişəyə səbəb 
olan məsələlərdən olmuşdur. Elmi tədqiqat istiqamətinin məhz bu sahəyə 
yönəldilməsi çağdaş Azərbaycan cəmiyyətini düşündürən problemlər baxımından 
da aktualdır. 
Aprel çevrilişindən sonra bolşevik üsul-idarəsinin yaradılmasından keçən 
ilk illər Azərbaycanın dövlətçilik tarixi baxımından çox mühüm mərhələ olmuşdur. 
Xüsusən də milli mənafe və yerli şəraitin nəzərə alınmaması ətrafında rəhbər 
dairələrdə ixtilaflar və daxili siyasi çəkişmələr 1920-1925-ci illərdə özünü daha 
qabarıq büruzə verdiyindən, bu illər, tədqiqatın xronoloji çərçivəsini əhatə edir. 
Məhz bu illər Azərbaycanda sovet dövlət idarəçiliyinin əsasının 
qoyulması və yeni sistemin yaradılması kimi birinci ilk beşillik mürəkkəb sınaq 
dövrü idi. Azərbaycan rəhbərliyində ixtilafların kəskinləşdiyi 1920-1925-ci illər 
həm də ixtilafların əsas tərəfdaşı kimi N.Nərimanovun istər Azərbaycan SSR-də, 
istərsə də SSRİ rəhbərliyində fəaliyyət dövrüdür. N.Nərimanov Azərbaycan SSR-
dən uzaqlaşdırıldıqdan sonra belə respublikada gedən proseslərə biganə 
qalmamışdır. Respublika rəhbərliyində ixtilaflar nərimanovçuluq, 
xanbudaqovçuluq ideyası altında səciyyələndirildiyindən, xronoloji aidiyyət 1920-
1925-ci illərə şamil edilir. Dövlət idarəçiliyi baxımından aktuallığı, mövzu ilə bağlı 
birbaşa aidiyyəti tədqiqat üçün bəhs edilən xronoloji çərçivəni məqsədə müvafiq 
etmişdir. 
Öyrənilməsi zəruri və mühüm məsələlərdən biri də XX əsrin 20-ci 
illərində Azərbaycan SSR rəhbərliyində baş vermiş ixtilafların, daxili-siyasi 
çəkişmələrin səbəbləri və mahiyyətinin tədqiq edilib araşdırılmasıdır. Təəssüf ki, 
son dövrədək, 20-ci illərə aid tədqiqat əsərlərində son dərəcə vacib və prinsipial 
olan bu məsələnin üstündən əsasən sükutla keçilmiş, onun tədqiq olunub 
öyrənilməsinə mövcud ideoloji çərçivə tələblərindən yanaşılmışdır. 
Şübhəsiz ki, Kommunist Partiyasının vahid hegemon bir partiya olduğu 
dövrdə partiyadaxili ixtilafları rəsmi səviyyədə obyektiv təqdid etmək mümkün 
deyildi. 
XX əsrin 20-ci illərilə bağlı onlarla elmi monaqrafiyalar, cild-cild kitablar, 
əsərlər nəşr edilsə də, elmi axtarışlar aparılsa da onlar əsasən Kommunist 
Partiyasının və sovet qanunlarının tələblərinə uyğun, sosializmin qələbəsi uğrunda 
mübarizədə KP-nin rəhbər, təşkilatçılıq rolu, tədqiq edilən problemlər şəraitində 
yüksək partiyalılıq prinsipini rəhbər tutmaqla aparılırdı. Məsələyə bu prizmadan 
yanaşmaq alimlərimizin istək və arzularından deyil, hakim ideologiyanın 
tələblərindən irəli gəlirdi. 
XIX-XX əsrlər tariximizin obyektiv yazılmamasından, onun düzgün 
tədqiq edilməməsindən və bu gün üçün tarixçilərimizin qarşısında duran 
vəzifələrdən danışan Azərbaycan Respublikasının Prezidenti Heydər Əliyev 1993-
cü ilin sentyabrında respublika MEA-nın əməkdaşları ilə görüşündə bildirmişdir ki, 
o vaxtkı ideologiyanın təsiri altında və ya bu ideologiyanın tələbi ilə yazılan tarix, 
şübhəsiz ki, bizi qane edə bilməz (1. s. 154). 
1920-ci illərdə Kommunist Partiyasının və sovet hakimiyyətinin qələbəsi 
və möhkəmləndirilməsinə, partiya quruculuğunun müxtəlif sahələrinə dair yazılmış 
əsərlərdən, M. Mirhadiyev (84,85,86), K. Rəhimov (96), X. Əhmədov (27), X. 
Əliyev (38), Y. Tokarjevski (147), M. Səlimov (101), P. Əzizbəyova (109); C. 
Quliyev (72,119,120); Z. İbrahimov (52); M. İsgəndərov (53, 54); M. Məmmədov 
(81), S. Qəndilov (65, 66, 67, 68, 69) və başqalarının elmi monoqrafiyalarını 
göstərmək olar. İdeoloji səciyyəsinə baxmayaraq, bu əsərlər bir çox məsələlərin və 
faktların öyrənilməsində elmi dəyərini saxlamışdır. 
Mövzu ilə bağlı M. M. Mirhadıyevin «Proletariat diktaturası haqqında 
Lenin təliminin Azərbaycanda həyata keçirilməsi» əsəri maraq doğurur. Kitabda 
«kommunist partiyası daxilində antileninçi qrupların darmadağın edilməsi və 
AK(b)P-nin monolit birliyinin möhkəmlənməsi» bölümü partiyadaxili ixtilaflar 
haqqındadır. Hakim və yerli millətçilik əhval-ruhiyyəsindən bəhs edən müəllif 
Zaqfederasiya təşkilinin vaxtı çatmadığını göstərən yerli millətçiləri də ittiham 
edir. Bəllidir ki, bir sıra obyektiv səbəblərdən N. Nərimanov bu mövqedən çıxış 
edir, rəsmi yazılarında öz mövqeyini əsaslandırırdı. Müəllif 1924-cü ildə millətçi-
təmayülçülərin darmadağın edilməsini mühüm qələbə kimi rəğbətlə anır. Müəllifin 
mövqeyi partiya sənədlərində təsbit olunmuş qərarlara müvafiq məzmun daşıyır. 
Y. A. Tokarjevskinin 1956-cı ildə nəşr edilmiş monoqrafiyası əsasən xalq 
təsərrüfatının bərpasına həsr olunsa da, bolşevik rəhbərliyində ixtilaflara səbəb 
olmuş məsələlərin son həlli variantlarını əsaslandırmaq mövqeyindən yazılmış, 
ixtilaf amili qabardılmamış, yalnız çox qısa tərzdə 1923-1924-cü illər ərzində 
partiyadaxili diskussiyalarda trotskiçilərin «darmadağın edilməsindən» bəhs 
olunur. Bu zaman Azərbaycan K(b)P-dakı deyil, ümumən SSRİ miqyasında 
müxalifətdən söhbət gedir və Azərbaycan kommunistlərinin fəal, yekdil mübarizəsi 
qeyd edilir. Əsər tədqiqat mövzusunun mahiyyətilə bağlı faktiki və düşündürücü 
məlumat verir. 
C. B. Quliyevin «V. İ. Lenin və Azərbaycanda sovet hakimiyyətinin 
qələbəsi və möhkəmlənməsi uğrunda mübarizə» əsəri milli məsələdən, bolşeviklər 
arasında Azərbaycanın müstəqilliyi ilə bağlı fikir ayrılığından bəhs etsə də, əsər 
əsasən 1920-ci il aprel çevrilişinə qədərki dövrdən bəhs edir. 
Azərbaycan rəhbərliyində ixtilafların əsasən milli məsələlərlə bağlılığı C. 
B. Quliyevin Azərbaycanda milli siyasətin yeridilməsinə dair monoqrafiyasına 
diqqəti cəlb edir. Əsərin xronoloji çərçivəsi də mövzuya müvafiqdir. Zaqafqaziya 
respublikalarının müştərək idarəçilik sisteminin təsisatı prosesində fikir 
müxtəlifliyi, ayrı-ayrı kommunistlərin fərdi baxışları, rəsmi qərarların mahiyyəti, 
iqtisadi siyasətdə ixtilaflar, fraksiya mübarizəsindən, «Xanbudaqov qrupundan» 
müəllif ətraflı bəhs etmişdir. 
Mövzu ilə bağlı maraq doğuran əsərlərdən biri də M. S. İsgəndərovun «Из 
истории борьбы Коммунистической партии Азербайджана за победу 
советской власти» kitabıdır. İrihəcmli bu monoqrafiyada rəsmi qərarların 
əsaslandırılması geniş təhlil edilmişdir. Sovet hakimiyyətinin qurulması yönündə 
tədbirlərə müxalif qüvvələrə trotskiçilər ümumiləşdirilməsi şamil edilsə də, 
partiyadaxili ixtilafların əsas iştirakçılarından olan Lominadze, Sarkis mövqeyində 
duranlara müəllif nəinki birmənalı mənfi münasibət göstərir, hətta kəskin ifadələrlə 
onların əməllərini ifşa edir. Müəllif milli mənafe baxımından deyil, partiya 
mənafeyi baxımından tənqid mövqeyi tutsa da, ixtilaf doğuran məsələlərin 
mahiyyətindən də bəhs edir. 
1920-1925-ci illərdə «Azərbaycanda Sovetlərin yaradılması və 
ınöhkəmləndirilməsi» adlı monoqrafiyasında X. Əhmədov konkret göstəricilərlə 
tarixi kontekstdə sovetlərin funksiyasına təhlil vermiş, əsasən sovetlərin fəaliyyəti 
ilə bağlı tənqidi münasibət göstərmiş, ixtilaflar məsələsinə isə geniş yer ayırmasa 
da, mövcud problemlərə toxunmuşdur. Əsərin bilavasitə tədqiqat mövzusu 
olmadığı və dövrün tələbləri nəzərə alındığından ötəri toxunulan «Xanbudaqov 
məsələsi» birmənalı qiymətləndirilmişdir (27, s.111-112). 
S. Qəndilovun əsərləri tədqiqat üçün təyinedici mahiyyətdədir. Bu 
baxımdan müəllifin yazdıqlarını zaman etibarı ilə qruplaşdırmaq faydalıdır. 
Mövzuya professional bağlılıq müəllifi sovet rejimi süquta yetdikdən sonra da 
yenidən müraciətə sövq edib. Vaxtı ilə ideoloji çərçivədə deyə bilmədiklərini  
sərbəst, obyektiv tərzdə şərh etmək tələbatı yeni əsərlərin yaranması ilə nəticələndi. 
Bununla belə hələ sovet dönəmində yazılmış «Azərbaycan Kommunist Partiyası 
sıralarının təmizliyi uğrunda mübarizə tarixindən» və «Azərbaycanda partiya 
quruculuğu məsələləri» tədqiqat üçün xüsusi əhəmiyyət daşıyır. 
S. Qəndilovun «Azərbaycanda partiya quruculuğu məsələləri» 
monoqrafiyası 1920-1930-cu illərdə Azərbaycan Kommunist Partiyası daxilində 
baş verən prosesləri tematik və faktiki material əsasında araşdırmaq baxımından 
mövzunun tədqiqi üçün xüsusən dəyərlidir. Real hakimiyyət məzmunu daşıyan 
kommunist partiyası tərkibində geniş diskussiya və mövqe ayrılığına səbəb olmuş 
əsas məsələlər - həmkarlar ittifaqları məsələsi, partiya sıralarında təmizləmə, kadr 
hazırlığı, kənddə yeridilən siyasət, xüsusən də fraksiyalararası çəkişmələr, 
müxalifətçilərin mübarizəsi monoqrafiyada ayrı-ayrı bölmələr səviyyəsində tədqiq 
edilmişdir.  1971-ci ildə yazılmış bu əsər, dövrün ideoloji məzmunu imkanlarında 
20-ci illərdə bolşevik rəhbərlərin Azərbaycanda yerli əhaliyə qarşı qərəzli 
münasibətini əks etdirməyə cəhddir. Sovet hakimiyyətinin mərkəzi orqanlarında 
gedən proseslərin Azərbaycan rəhbərliyində hansı reaksiyanı doğurması konkret 
şəxslərin mövqeyi, rəqəmlər əsasında açıqlanır. İxtilafların mahiyyəti müxtəsər, 
yığcam işıqlandırılsa da, aid olduğu bütün sahələri əhatə edir. Toxunulmuş 
məsələləri yazıldığı mühitdə obyektiv işıqlandırmaq mümkün olmadığından, S. 
Qəndilovun bəhs edilən monoqrafiyası mövzunu faktiki material baxımından tam 
əhatə edir. 
Sovet hakimiyyətinin qurulmasında xidməti olmuş, 20-ci illərin ictimai-
siyasi həyatında əsas rol oynamış rəhbər kommunistlər, dövlət xadimləri haqqında,  
onların həyat və fəaliyyətindən bəhs edən müxtəlif nəşrlər mövcuddur (26, 45, 46, 
57, 58, 60, 70, 78, 103, 104, 110, 129, 130). Bu şəxsiyyətlər bilavasitə Azərbaycan 
rəhbərliyində təmsil olunmuş və ixtilaflar prosesində iştirakçı olduqlarından 
onlardan bəhs edən əsərlər də tədqiqat üçün maraqlıdır. M. Katiblinin, L. 
Polonskinin «Çingiz İldırım» (57, 140) kitabçaları dövrün tələblərinə uyğun 
məzmunda yazıldığına görə, sovet idarəçiliyi sistemindəki ixtilaflardan bəhs 
edilməmişdir. Eyni prinsiplə də N. Nərimanov (25, 26, 60, 70), Ruhulla Axundov 
(78), Mir Bəşir Qasımov (103), Sultan Məcid Əfəndiyev (39), Qəzənfər  
Musabəyov (58), Aleksandr Serebrovski (110), Həbib Cəbiyev (46), Əliheydər 
Qarayev (36), Bünyad Sərdarov (129) və başqaları haqqındakı əsərlərdə bəhs 
edilən şəxsiyyətlərin fəaliyyəti birmənalı müsbət ümumiləşmədə təqdim edilir, 
onlarla bağlı problemlər üzərindən sükutla keçilir, yaxud hər müəllif «öz 
qəhrəmanını» müdafiə mövqeyindən çıxış edir, onun xidmətlərini qabartmağa 
çalışır. Bununla belə həmin əsərlər siyasi hakimiyyətdə baş verən prosesləri 
düzgün dəyərləndirməyə yardım edir. Baxmayaraq ki, şəxsiyyətin fəaliyyəti sovet 
ideologiyasının təsbitinə yönəlmiş məzmunda işıqlandırılır, eyni zamanda rəsmi 
göstəricilərin təhlili düşündürücü informasiya verir. 
«Azərbaycan tarixi»nin sovet dövründəki akademik nəşrinin üçüncü 
hissəsində milli məsələyə qismən toxunulsa da, rəhbərlikdə ixtilaflar mövzusu 
ayrıca başlığa çıxarılmamış, tematik mətnlərdə fikir ayrılığından cüzi bəhs 
edilmişdir (17, s.309, 326, 329, 331-332). 
Mövzunun sovet tarixşünaslığında məzmunu vahid konsepsiya əsasında 
verilmiş, yalnız İ. Stalindən sonra ab-havanın dəyişilməsi təsirsiz qalmamışdır. 
Xüsusən burjua millətçisi kimi uzun müddət damğalanmış N. Nərimanovla bağlı 
xeyli tədqiqat əsərləri meydana gəlmişdir. Lakin bu dəfə N. Nərimanov milli 
dəyərlərə önəm verən, yerli xüsusiyyətləri və şəraiti nəzərə alan şəxsiyyət kimi 
təqdim edilsə də, növbəti ümumiləşdirmədə «əsil beynəlmiləlçi», «alovlu 
mübariz», «həqiqi leninçi» kimi təqdim olunurdu. Bu şəxsiyyətə münasibətin 
tarixən qütbləşməsinin səbəbləri, mahiyyəti isə yetərincə açıqlanmırdı. 
Nəhayət, XX əsrin 20-ci illər tarixinə 90-cı illərdən etibarən mətbuatda, 
elmi monoqrafiya və əsərlərdə obyektiv baxış formalaşmağa başladı. 
1990-cı ildə S. T. Qəndilovun redaktəsi ilə (68) partiya quruculuğunun 
bəzi məsələlərinə aid elmi əsərlərin toplusu, 1993-1996-cı illərdə isə 2 hissədən 
ibarət «Siyasi tarix» (102) dərsliyi 20-ci illər tarixini yeni aspektdə araşdırmaqda 
ilk təşəbbüs oldu. Yerli şəraitin, milli xüsusiyyətlərin düzgün nəzərə alınmaması 
ətrafında partiyadaxili mübahisələr, partiyada aparılan təmizlənmənin mahiyyəti və 
nəticələri sovet sisteminin süqutu ərəfəsində ilk dəfə idi ki, fərqli prizmadan 
qiymətləndirilirdi. 
Partiya quruculuğu, həmçinin 1920-1922-ci illərdə Azərbaycan 
rəhbərliyində ixtilaflar və daxili siyasi çəkişmələrə dair D. P. Quliyevin 
«Kommunist» və «Vışka» qəzetlərində çap etdirdiyi məqalələr də ilk maraqlı və 
obyektiv tədqiqat işləri idi. D. Quliyevin arxiv materialları əsasında yazdığı elmi 
məqalələri partiyanın müxtəlif sahələrdə yeritdiyi siyasətə, N. Nərimanovun 
apardığı mübarizəyə, rəhbərlikdə olan hərc-mərcliyə və s. problemlərə həsr 
edilmişdir. Xüsusən «Lenin: necə bilirsiniz eləcə edin», «Bakı məsələləri» adlı 
məqalələri sırf partiyadaxili ixtilaflara toxunur. Bu da çağdaş tarixşünaslıqda 
Azərbaycan rəhbərliyindəki çəkişmələrə dair ilk tədqiqat işi idi. 
Z. Bünyadovun «Qırmızı terror» (21) kitabı aprel çevrilişindən sonra 
bolşeviklərin siyasətini, qarətlər, kütləvi həbslər və zorakılıqları öyrənmək 
baxımından gərəkli nəşrdir. 
C. Həsənovun 1993-cü ildə çapdan çıxmış «Ağ ləkələrin qara kölgəsi» 
(43) monoqrafiyası qiymətli tədqiqat işi olmaqla 20-ci illərin əvvəllərində 
respublikada başlanan sosial-siyasi prosesləri bu günün tələbləri baxımından təhlil 
edir. 
N. Məhərrəmovun şəxsiyyətə pərəstişin qurbanı olmuş bir sıra görkəmli 
dövlət xadimləri haqqında, o cümlədən, hələ 20-ci illərin əvvəllərindən milli 
məsələdə öz mövqeyi ilə qeyri azərbaycanlılardan olan rəhbərlərə qarşı mübarizliyi 
ilə seçilən Ə. Ş. Xanbudaqovun həyatı, faciəli taleyi, milli siyasətlə bağlı apardığı 
mübarizəyə həsr olunmuş tədqiqat işləri – «Getsin gəlməsin 1937» (80) sənədli-
publisist oçerklər toplusu, «Tək əldən də səs çıxar» elmi məqaləsi maraqlıdır. 
Müəllifin 1995-ci ildə çap olunmuş «Daşnaksütyun və Azərbaycanın taleyi» kitabı 
(79) aprel çevrilişindən sonra erməni bolşeviklərinin apardıqları məkrli siyasətin iç 
üzünü açıb göstərir. 
B. Rəfiyevin 1991-ci ildə çap olunmuş «Gənc-Azər» və 1995-ci ildə 
«Aysberqin sualtı hissəsi» (94, 95) kitabları aprel çevrilişindən sonrakı hadisələri 
araşdırmaqda mühüm rol oynayır. Əsərin əsas məziyyəti sırf rəsmi arxiv 
sənədlərinə söykənməsidir. 
F. İbişov 1996-cı ildə çap olunmuş «Azərbaycan kəndində sosial-siyasi 
proseslər (1920-1930)» (49) monoqrafiyasında tariximizin ən ziddiyyətli və 
mürəkkəb illəri olan 20-ci illərdə Azərbaycan kəndindəki sosial-siyasi prosesləri 
yeni arxiv sənədləri əsasında təhlil və tədqiq etmiş, ilk dəfə olaraq kənddə yeridilən 
siyasət ətrafında Azərbaycan rəhbərliyindəki ixtilaflara da yeni baxışla ətraflı 
toxunmuşdur. Paraqraflardan biri isə «Kənddə yeridilən siyasət ətrafında rəhbər 
dairələrdə ixtilaflar» adlanır. 
A. Hacıyevanın «20-ci illərin siyasi tarixinin bəzi məsələləri» əsəri (42) 
dünyadakı ictimai-siyasi vəziyyətlə yanaşı sovet cəmiyyətində gedən proseslərdən 
bəhs edir, Azərbaycanda milli dövlət quruculuğu zamanı milli siyasətdə müxtəlif 
mövqelərin olması, partiyadaxili mübarizənin ölkənin mənəvi həyatına təsiri 
kontekstində araşdırılır. 
20-ci illərlə bağlı X. İbrahimlinin «Azərbaycan siyasi mühacirəti (1920-
1990) monoqrafiyasında (50) 1920-ci il aprel istilası ilə başlanan Azərbaycan 
mühacirətinin yeni mərhələsi, onu yaradan şərait və səbəblər, aprel işğalından 
sonra Azərbaycanda ümumi vəziyyət, müqavimət hərəkatı və s. mühüm hadisələrə 
obyektiv yanaşılmışdır. İ. Musayevin 1996-cı ildə çap olunan «Azərbaycanın 
Naxçıvan və Zəngəzur bölgələrində siyasi vəziyyət və xarici dövlətlərin siyasəti 
(1917-1921-ci illər) (87) kitabı respublikanın ərazi bütövlüyü məsələsinə həsr 
olunan çox vacib, məqamlara toxunan mühüm elmi monoqrafiyadır. Bəllidir ki, bu 
problem sovet hakimiyyətinin ilk dövründə kəskin məsələlərdən idi və onun 
ətrafında da fərqli mövqe tutanlar arasında ixtilaflar mövcud idi. 
Yeni nəşrlərdən T. Köçərlinin «Qarabağ: yalan və həqiqət» (62) kitabı da 
xalqımız üçün ən vacib məsələ olan ərazi bütövlüyü və Nərimanovun mövqeyi 
məsələsinə aydınlıq gətirən dəyərli tarixi əsərdir. 
Azərbaycanda sovetləşmədən sonrakı hadisələrə dair C. B. Quliyevin rus 
dilində 1997-ci ildə çap olunmuş «К истории оброзавания второй республики 
Азербайджана» (119, 120) kitabı da xeyli maraq doğurur. 
C. Quliyev, V. İ. Leninə göndərilmiş 1920-ci il 2 may tarixli teleqramın 
sovet dövründə gizli saxlanılan son hissəsini elmi dövriyyəyə daxil etməklə bir çox 
məqamların, o cümlədən Azərbaycanın sovet rəhbərliyində yaranmış, getdikcə 
kəskinləşmiş ixtilafların mənşəyini diqqətə çatdırır (119, s.11). Əsərin «İctimai-
siyasi təşkilatlar» bölümü, xüsusən də «Azərbaycanda dövlət quruculuğu» fəsli 
mövzu üçün xeyli maraqlı material verir. F. Əhmədovanın 1998-ci ildə çap 
olunmuş «Nəriman Nərimanov - ideal və gerçəklik» kitabında (33) 1920-ci il, 
Azərbaycanda sovet hakimiyyətinin qurulduğu dövrdə, N. Nərimanovun siyasi 
fəaliyyəti, milli mövqedən mübarizə aparması sənədlər və tarixi faktlar əsasında 
təhlil edilmişdir. Kitabın «İxtilaflar labüd idimi?» bölümü tədqiqat mövzusunun 
məzmununa aiddir. Müəllif aprel çevrilişindən dərhal sonra Azərbaycanın milli 
dövlət mənafeyinin zərbə aldığını tematik və faktiki materiallarla açıqlayır. 
Dövlət xadimi və siyasətçi kimi N. Nərimanovun irsi həmişə aktual 
olduğundan tarixin müxtəlif dövrlərində, bu mövzuda çoxlu yazılara, dövrü 
mətbuatda çıxan publisist və elmi məqalələrə rast gəlinir. 1987-ci ildə M. P. 
Gevorkova tərəfindən «N. Nərimanovun dövlət fəaliyyəti (1917-1925-ci illər)» 
(118) mövzusunda yazılmasına və namizədlik dissertasiyası kimi müdafiə 
edilməsinə baxmayaraq, N. Nərimanovun siyasi fəaliyyəti dövrünə görə dərin 
tədqiq edilməmişdir. 
T. Köçərlinin (62), F. Əhmədovanın (28, 29, 30, 31, 32, 33, 34, 35), C. 
Quliyevin (119), F. Köçərlinin (61), E. Fətullayevin (148), R. Xudiyevin (149) 
əsərlərində N. Nərimanov şəxsiyyətinə tarixilik baxımından obyektiv yanaşılaraq, 
onun siyasi xadim kimi gərgin fəaliyyəti və mübarizəsi şərh olunur. 
1994-cü ildə A. Hacıyevanın nıüdafiə etdiyi «N. Nərimanovun nəzəri 
fəlsəfəsi irsində dinə münasibət» haqqında namizədlik dissertasiyası Nərimanovun 
ictimai-siyasi baxışları və dünyagörüşünün elmi araşdırılmasında növbəti bir addım 
idi. Belə ki, dinə münasibət məsələsi də siyasi ixtilaflar mövzusuna daxil idi. 
Sovetləşmədən sonra dinə qarşı bolşeviklərin apardığı mübarizə M. Quliyevin (71) 
«Azərbaycanda dövlət və din münasibətləri (İslam dini timsalında, 1920-2000-ci 
illər)» kitabında xüsusi yer tutur. N. Nərimanovun digər kommunistlərdən fərqli 
olaraq xalqın milli və dini hisslərinə hörmətlə yanaşması, əks mövqedən çıxış 
edənlərə qarşı mübarizəsi faktlar əsasında təsdiqini tapmışdır. 
F. İbişovun «Tarix və onun problemləri» jurnalında «Azərbaycanda 20-ci 
illərin birinci yarısında kəndə münasibətdə ixtilaflar» (48) adlı elmi məqaləsi 
tədqiqat mövzusu üçün xüsusi maraq kəsb edir. Aprel çevrilişindən sonrakı 
hadisələrə Məmməd Cəfərin (83) «Elm və həyat» jurnalında nəşr olunan «Tarixin 
dərsləri» adlı məqaləsində obyektiv qiymət verilmişdir. 
XX əsrin 20-ci illərində «nərimançılıq» düşüncəsinə qarşı mübarizə siyasi 
ixtilafların əsas tərkib hissəsi olmuşdur. N. Nərimanova «burjua millətçisi» 
damğası vurulurdu, sovet rejiminin süqutundan sonra isə «millət xaini» kimi 
ittihamlar işlədilməyə başlandı. Bu zəmində fərqli mövqeli araşdırmalar meydana 
çıxdı. Onlardan biri də Ş. Qurbanovun «Nəriman Nərimanov dünyası» (74) 
əsəridir. Müəllifin 1991-ci ildən 2001-ci ilədək mövzu ilə bağlı məqalələr toplusu 
olan bu kitab tarixə, şəxsiyyətlərə qərəzli münasibətə qarşı yönəlmişdir. Kitabın 
təkmilləşmiş, əlavələr edilmiş ikinci nəşrinə H. Həsənovun yazdığı irihəcmli 
sözönü tədqiqat mövzusu üçün çox dəyərlidir. Burada Azərbaycan rəhbərliyində 
ixtilaflara səbəb olmuş məsələlər kontekstində N. Nərimanovun mövqeyi təhlil 
edilir. Xüsusən «milli təmayüllü kommunist», yaxud «Nərimançılıq», «N. 
Nərimanov və milli-mədəni inkişafımız», «N. Nərimanovun Azərbaycandakı 
inqilabi proseslərə bolşeviklərdən fərqli baxışı» başlıqları siyasi tariximizə yeni 
baxışın təzahürüdür. 
X. Köçərlinin «Azərbaycan 1920-1940-cı illərdə» (63) adlı tədris vəsaiti 
yeni dövrdə yazılmış dəyərli kitablardandır. 
20-ci illərdə aprel çevrilişindən sonrakı hadisələr xarici müəlliflərin 
tədqiqatlarında da öz əksini tapmışdır. Onlardan F. Kazımzadə (152), O. Alstat 
(151), T. Svyataçovski (153) və başqalarını göstərmək olar ki, mövzu ilə birbaşa 
əlaqədar olmasa da, bu əsərlər o dövrün hadisələrini öyrənib nəticə çıxarmaq 
baxımından qiymətlidir. Sovetləşmədən sonrakı hadisələr qərb müəllifləri ilə 
yanaşı, mühacirət ədəbiyyatında da xüsusi yer tutur. M. Ə. Rəsulzadənin (98, 99, 
100), C. Hacıbəylinin (117), M. B. Məmmədzadənin (82), H. Baykaranın (19) 
əsərləri Aprel çevrilişindən sonra Azərbaycanda baş verən proseslərə münasibət 
baxımından mühüm əhəmiyyət kəsb edir. 
Azərbaycan tarixinin sonuncu ümumiləşdirilmiş akademik nəşri tədqiqat 
mövzusunu da özündə əhatə edən yeni baxışın məhsuludur. Yeddi cildliyin 
altıncısında «Azərbaycan partiya təşkilatı daxilində» mübarizəyə yer verilmişdir 
(18, s.81-200). Hərtərəfli tematik başlıqlarla seçilən əsər yalnız tədqiqat 
mövzusunun təfsiri üçün deyil, həm də ixtilaflar prosesinin kompleks araşdırılması 
üçün faydalıdır. 
Problemin öyrənilmə səviyyəsi monoqrafiyanın məqsəd və vəzifələrini 
müəyyən edir. 1920-ci illərdə Azərbaycan rəhbərliyində ixtilaflar və daxili-siyasi 
çəkişmələr problemi müstəqil mövzu kimi işlənilməmiş və çox vacib bir məsələ 
olduğuna görə, başlıca məqsəd bu sahədəki boşluğu doldurmaqdan ibarətdir. 
Monoqrafiyanın hazırlanmasında müxtəlif mənbələrə müraciət və istinad 
edilmişdir. Bunların əsasını arxiv sənədləri və materialları, dövri mətbuat təşkil 
edir. Dövri mətbuatla yanaşı, Azərbaycan Respublikasının siyasi partiyalar və 
ictimai hərəkatlar arxivinin fondlarından (1, 2, 268, 609, 456) və Azərbaycan 
Respublikası dövlət arxivinin (410, 27, 28) fondlarından geniş istifadə edilmişdir. 
Azərbaycan Kommunist Partiyası Mərkəzi Komitəsinin 1920-1925-ci 
illərdəki qərar və sərəncamları, sənədlər, siyasi mühacirlərin əsərləri, N. 
Nərimanovun və başqa siyasi xadimlərin şəxsi arxiv fondları, Azərbaycan KP MK-
nın o dövrdəki fəaliyyətini əks etdirən partiya qurultayları və plenumlarının, büro  
iclaslarının protokol və stenoqramları mənbə kimi monoqrafiyanın yazılmasında 
çox böyük rol oynamışdır. 
Bəhs edilən dövrün rəhbər xadimlərinin əsərləri də (l, 76, 89, 90, 91, 92, 
98, 99, 100, 104, 134, 135, 136) tədqiqat üçün qiymətli mənbədir. 
Bu tarixi sənədlər nəinki Azərbaycanda 1920-1925-ci illərdəki siyasi 
vəziyyəti daha dərindən öyrənməyə, həm də dövrün ab-havasını, partiyadaxili 
ixtilaf və çəkişmələrin səbəblərini başa düşməyə imkan yaradır. 
1920-ci illər Azərbaycan tarixinin ziddiyyətli dövrü olduğundan, o dövrün 
hadisələri doğru, düzgün təhlil və tədqiq edilərək ictimaiyyətə çatdırılmalıdır. 
 
I FƏSİL. AZƏRBAYCANIN  BOLŞEVİK RƏHBƏRLİYİNDƏ İXTİLAF VƏ 
ZİDDİYYƏTLƏRİ YARADAN ŞƏRAİT 
VƏ  SƏBƏBLƏR 
 
1.1. Aprel çevrilişindən sonra Azərbaycanda kütləvi zorakılıqlar və 
ictimai-siyasi həyatın gərginləşməsi 
 
1920-ci ilin əvvəllərindən Sovet Rusiyasının xarici siyasətində 
Azərbaycanı işğal etmək ön plana çəkilmişdi ki, bu da 1920-ci il aprelin 27-də XI 
Ordunun gücü hesabına həyata keçirildi. Müvəqqəti İnqilab Komitəsi aprelin 28-də 
Azərbaycanın yeni ali-siyasi hakimiyyət orqanı elan edildi. 
Yeni qurulmuş Azərbaycan Sovet Respublikasının bu dövrdə beynəlxalq 
vəziyyəti, daxildəki siyasi-iqtisadi durumu son dərəcə ağır olmaqla yanaşı, həm də 
qeyri-müəyyən idi. Bakı nəinki təkcə Rusiyanın, eləcə də Antanta dövlətlərinin 
xüsusi marağında idi. Gürcüstanın menşevik hökumətinin Batumu Antantaya 
verməsindən sonra İngiltərənin Azərbaycanı «bolşevik əsarətindən» azad etməsi 
kimi plan hazırlandığından Rusiya tezliklə Azərbaycanın müdafiəsinə dair qurudan 
və dənizdən Bakının ətrafını möhkəmləndirmək sahəsində ciddi tədbirlər gördü. 
Aprel çevrilişindən keçən ilk vaxtlarda Ermənistan tərəfindən Azərbaycan 
ərazisinə edilən təcavüz nəticəsində ölkəyə dəyən böyük iqtisadi dağıntılarla 
yanaşı, 1918-ci ilin mart faciəsini yaşamış xalqda çaşqınlıq, mənəvi sarsıntı, ruh 
düşkünlüyü var idi. Xalq hadisələrin nə ilə nəticələnəcəyindən bədgüman idi. Bu 
dövrdə Azərbaycanda millətlərarası düşmənçilik mühiti yaranmışdı. Yaranmış yeni 
hökumətə münasibət heç də birmənalı deyildi. Hətta əhalinin bir hissəsində son 
dərəcə mürəkkəb vəziyyətdən çıxış yolunu «xilaskar» XI Ordunun gəlişində 
görənlər də var idi. Ən çox XI Ordunun Azərbaycana gəlişindən qeyri millətlərin 
nümayəndələri, xüsusən milli intiqam hissi ilə yaşayan ermənilər, ruslar işğalçı 
ordunun timsalında öz müdafiəçilərini görərək yeni yaranmış hökumətə üstünlük 
verirdilər. 
1920-ci ilin aprelin 27-dən avqustun 25-dək Azərbaycanın 16 qəzasında 
inqilab komitələri təşkil edildi. (12, f.410, s.l, iş 130, s.4). Azərbaycan İnqilab 
Komitəsinin xalqa ilk müraciətində «Qızıl Orduya qarşı silahlı müqavimət 
göstəriləcəyi təqdirdə terrora əl atılacağı» (114, s.11) bəyan edilmişdi. Bir sıra 
səbəblərdən çevrilişin ilk vaxtlarında nə milli orduda, nə də xalqda XI Orduya 
qarşı ciddi müqavimət göstərilmədi, çünki saysız itkilərlə nəticələnəcək 
müqavimət, qüvvələr nisbətində mənasız idi. 
Aprel çevrilişinin ilk günlərində Azərbaycanın iqtisadiyyatı böhranlı 
vəziyyətdə idi. Respublikanın, eləcə də əhalinin ağır ərzaq böhranı içərisində 
qalması, səfalət içərisində yaşaması bir tərəfdən, digər tərəfdən də XI Ordunun 
uzun müddət Azərbaycanda yerləşdirilərək təmin edilməsi, əlavə olaraq birinci 
cahan müharibəsindən sonra qaçqın düşən ermənilərin cəbhədən qayıdan zaman 
Bakıda dayanması, sığınacaq alaraq yaşaması, xüsusən Bakının neft sənayesində 
işlə təmin edilməsi onsuz da gərgin olan vəziyyəti daha da pisləşdirmişdi. 
AK(b)P MK-nın 1920-ci il sentyabrın 15-də keçirilmiş iclasında belə bir 
qərar qəbul edilmişdir: «Azərbaycan İnqilab Komitəsinə təklif edilsin ki, Mərkəzi 
köçürmə məntəqəsindən buraxılış vərəqəsi alan qaçqınlar vətənlərinə buraxılsınlar, 
qalanlarına isə geriyə, Rusiyaya qayıtmağa imkan verilsin. Şimali Qafqaza və 
Krasnavodska xəbər çatdırılsın ki, ərzaq məsələsi çətin olduğu üçün Bakıya 
qaçqınlar qəbul edilməyəcək, ona görə də belələrini göndərməsinlər» (94, s.15.). 
Azərbaycanda aprel çevrilişindən sonra Sovet hökuməti xalqa zorla qəbul 
etdirilirdi. Sovetləşmənin əvvəllərində hakimiyyətə gələn bolşevikləri çox ciddi bir 
məsələ narahat edirdi ki, bu da Zaqafqaziyada sovet hakimiyyətinin süngü gücünə 
yaşaması idi. Lakin belə məsuliyyətli dövrdə onu süngü gücünə çoxmu saxlamaq 
olardı? Hadisələrə obyektiv və düzgün münasibət bildirmək hələ çox tez idi. 
Bu dövrdə Azərbaycanın sosial-iqtisadi vəziyyəti ağır olaraq qalırdı, kənd 
təsərrüfatı xüsusilə bərbad halda idi. Sovetləşmənin başlanğıcında Rusiyada olduğu 
kimi, Azərbaycanda da əsaslı konsepsiyanın olmamasından istər sənaye sahəsində, 
istərsə də aqrar sahədəki buraxılan səhvlər vəziyyəti daha da ağırlaşdırırdı. 
Hökumət orqanları gərgin vəziyyətdən çıxmaq üçün fövqəladə üsullara əl atmağa 
məcbur oldular: ərzaq diktaturasının elan edilməsi, silahlı dəstələrlə məsələlərin 
həll edilməsi, yoxsul komitələrin təşkili, ərzaq çatışmazlığı, bəzi problemlərin 
aradan qaldırılmaması və s. Artıq 1920-ci ilin axırı üçün məlum oldu ki, xalq 
təsərrüfatını bu cür yollarla bərpa etmək düzgün deyil. Gənc sovet hökumətinin 
siyasətində Rusiyaya neft ixracının tələsik bərpası və istismarı iqtisadiyyatı xeyli 
ağırlaşdırmışdı. Ağır vəziyyəti yüngülləşdirmək üçün hökumət 1921-ci ilin 
yazından Yeni İqtisadi Siyasətə /YİS/ keçmək haqqında göstəriş verir. 
Bolşeviklərin hakimiyyətini gücləndirmək, xalqın aclığının qarşısını almaq, k/t-nın 
inkişafı üçün YİS zəruri islahatlar sistemi idi. 
Sovetləşmənin ilk vaxtlarında partiya quruculuğunda olan çətinlikləri, 
xüsusən milli mənafeləri və yerli şəraiti nəzərə alan və bu xüsusiyyətlərə hörmətlə 
yanaşan rəhbər partiya üzvləri az idi. Yerli kadrlara qarşı inamsızlıq və 
etimadsızlıq, onların rəhbər vəzifələrə çəkilməməsi vəziyyəti daha da 
mürəkkəbləşdirirdi. 
Çevrilişdən əvvəl əgər əhalinin bəzi hissəsində bolşeviklərə ümidlə 
baxanlar var idisə, çevrilişin ilk günlərindən bu ümidlər qırıldı. 
Sənədlərlə diqqətlə tanış olduqda görürük ki, Azərbaycanda sovet-totalitar 
rejimi öz ağalığının təməlini başlıca olaraq 3 istiqamətdə quraraq inkişaf 
etdirmişdi: 
l.Dövlət quruculuğu və hakimiyyət uğrunda mübarizə; 
2.Ölkə iqtisadiyyatı üzərində totalitar idarə rejimini bərqərar etmək; 
3.Siyasi və ideoloji iş sahəsində bütün vasitələri rejimin əlində 
cəmləşdirmək. 
Azərbaycanda sovet hakimiyyəti qurulan kimi hələ 1920-ci ilin fevralında 
yaradılmış AK(b)P ölkədə siyasi rəhbərlik adı altında bütün yuxarıda göstərilən 3 
istiqamətdə rəhbərliyi tamamilə öz əlində cəmləşdirir. Ölkədə hər şey bu partiyaya, 
onun «demokratik mərkəziyyət prinsipləri əsasında qurulmuş» rəhbər orqanlarına 
tabe edilir. Bütün hakimiyyət tam şəkildə partiyanın mərkəzi komitəsindən 
başlayaraq aşağı getdikcə yerli təşkilatların əlində cəmləşdirilir (93, 21-
22.07.2001). 
Aprel çevrilişindən sonra Azərbaycanda diktatura bərqərar oldu. 
Bolşeviklər xalqın adından çıxış edərək yaranmış dövləti proletar diktaturası 
adlandırdılar. Bu isə hakim bolşevik partiyasının hökmranlığına bir növ siyasi 
pərdə idi. 
Danılmaz fakt idi ki, sovet Rusiyası Azərbaycanı işğal etmişdi. Acınacaqlı 
o idi ki, sözdə «müstəqil» olan Azərbaycana Rusiyanın bolşevik hökumətinin 
antiazərbaycan siyasəti, bütün münasibətlərdə iki müstəqil dövlətin deyil, imperiya 
ilə müstəmləkənin qarşılıqlı münasibətləri, milli mədəniyyət və ənənələrə 
etinasızlıq, yerli dilə nifrət, böyük qardaş rolunu zorla qəbul etdirmək və s. ilə açıq 
göstərmək idi. 
Sözdə Rusiya imperiyasının dağıldığını elan edən bolşeviklər əslində 
özünün müstəqilliyini elan etmiş dövləti keçmiş sərhədləri hüdudunda qoruyub 
saxlamağa cəhd göstərirdilər. Bununla da onlar müstəmləkə siyasətinin layiqli 
davamçıları kimi hərəkət etdilər (94,s.7). 
Azərbaycanda sovet hökumətinin ilk günlərindən başlayaraq XI Ordunun 
xüsusi şöbəsi kommunistlərdən başqa bütün mövcud siyasi qüvvələrə, hətta liberal 
əhval-ruhiyyəli adamlara, ziyalılara belə amansız divan tutmağa başladı. On 
nəfərdən çox azərbaycanlı general məhkəməsiz, istintaqsız güllələndi (21, s.39).   
Azərbaycan ordusu XI Orduya qarşı vuruşmamışdı, əslində generallar təqib 
olunmamalı idi. 
Azərbaycanda təqiblər, kütləvi həbslər və fərdi terrorlar əsasən XI Ordu 
və ona tabe olan təşkilatlar tərəfindən törədilirdi. Ümumiyyətlə, dövlət 
səviyyəsində tətbiq edilən terror siyasəti qorxu vahiməsini kütləvi surətdə şüurda 
möhkəmləndirmək üçün əsas vasitə idi. Belə ki, inqilabi tribunal, FK (Çeka), XI   
Ordunun Xüsusi Şöbəsi (Osobı otdel) birbaşa ordu komandanlığına və mərkəzə 
tabe idi. Ona görə də bu təşkilatların fəaliyyətinə Azərbaycan hökuməti demək  
olar ki, hakimiyyətinin ilk aylarında nəzarət edə bilmirdi. 1920-ci il mayın 16-da 
Bakıya gələn və Azərbaycanda İnqilab Komitəsinin sədri kimi fəaliyyətə başlayan 
Nəriman Nərimanov vəziyyətin onun düşündüyündən də çətin olduğunu başa 
düşdü. O, işlə tanış olduqdan sonra Azərbaycan İnqilab Komitəsinin razılığı 
olmadan güllələnməni qadağan etmişdi. 
1920-ci ilin aprelin 28-dən 1921-ci ilin avqustuna qədər Azərbaycanda 48 
min adam qırmızı terrorun qurbanı olmuşdur (48, N3, 1990, s.19). 
Bütün bu faciə və dəhşətlər sosializmin mahiyyətindən irəli gəlir, yoxsa 
bunun digər səbəbləri var idi? 
Suala cavab aprel çevrilişindən sonra respublika Xalq Təsərrüfatı 
Şurasının sədri N. Solovyovun Leninə göndərdiyi «Çevrilişdən sonrakı 3 ay 
müddətində bizim Azərbaycanda siyasətimiz» adlı hesabat qeydində açıq surətdə 
verilir. N. Solovyov yazırdı ki, çevrilişə qədər hətta azərbaycanlı ziyalılar 
içərisində də sovet hakimiyyətinə rəğbət bəsləyənlər var idi. 
Məlumdur ki, Azərbaycan hökuməti azərbaycanlılardan təşkil edilmişdir. 
Heç kimə sirr deyildir ki, Azərbaycan hökumətinin üzərində də bir hakimiyyət 
mövcuddur. O, Azərbaycan KP-nin hakimiyyətidir. Partiya rəhbərliyi isə əsasən 
erməni və gürcülərin əlindədir. Bunlar isə sanki Azərbaycanı başsız qoymaq 
fikrinə düşmüşlər. Ziyalılar soldan-sağa, sağdan-sola güllələnir. Küçələrdən kütləvi 
surətdə həbs edilən müsəlmanlara qarşı ermənilərin istehzalı gülüşləri 
müsavatçıların əvvəlcədən söylədikləri belə bir fikri təsdiqləyir ki, Azərbaycanda 
sovet hakimiyyətinin qurulması ümümmilli fəlakətdir (8, s.21). 
Azərbaycan Xalq Cümhuriyyəti dövründə dərc edilən bitərəf və siyasi 
partiya qəzetlərinin əksəriyyəti bağlandı. Rəsmi dövlət orqanı «Azərbaycan»ın da 
nəşri dayandırıldı, onun yerinə «Kommunist» qəzeti dərc olunmağa başladı. 
1920-ci il 27 aprel işğalından sonra Azərbaycan Kommunist Partiyasından 
başqa heç bir partiyanın leqal fəaliyyətinə imkan qalmadı. Gəncə, Qarabağ, Şəki və 
Zaqatalada lokal xarakterli hərbi çıxışların, silahlı üsyanların əsas təşkilatçıları 
kimi «Müsavat» və «İttihad»ı ittiham etmək, siyasi partiyalara qarşı amansız 
mübarizənin başlayacağını xəbər verirdi (50, s. 56). 
M. B. Məmmədzadə aprel çevrilişindən sonra siyasi partiyaların, xüsusən 
«Əhrar»ın gizli fəaliyyətə keçməsinə dair yazırdı: «Əhrar, nisbətən şimal 
bölgəsində nüfuzu olan bu partiya yarandığı gündən Müsavatı Türkiyəyə arxa 
çevirməkdə, şiələri vəzifəyə yerləşdirməkdə ittiham etməklə və sünnilik məzhəbini   
qabartmaqla populyarlaşmaq taktikası seçmişdir. Sovet hakimiyyətinin ilk 
günlərində özünü buraxmaq haqqında qərar çıxardı və bir-iki il sonra onun üzvləri 
rəsmən Müsavat firqəsinə girdi» (82, s.148). 
Sosialist fraksiyasına daxil olan «xalqçı sosialist firqəsi» bolşevik 
platformasını qəbul edərək üzvlərini məsul vəzifələrə yerləşdirə bildi. Lakin, «fəal 
xalqçılardan» Aslan Səfikürdski, Rza Qaraşarlı, Camo Hacınski, Rza Şabanov, 
Kərim Feyzullayev, Xankişi Şahverdiyev və digər 26 nəfər 1922-ci ilin sonlarında 
Azərbaycan SSR Ali İnqilabi Tribunalın «eser partiyasının Zaqafqaziya təşkilatının 
işi» adlı qondarma ittihamı ilə mühakimə olunub müxtəlif müddətli həbs cəzaları 
aldılar (50, s.57). 
1920-ci ilin yazından «İttihad» gizli fəaliyyətə keçərək özünü güclü 
antisovet bir partiya kimi göstərə bildi, 1920-ci ilin iyulunda 3 müstəqil  qrupa  
bölündü: «Vətən və ya ölüm», «Mərkəzi İttihad», «Quranın əmin-amanlığı».  
Göstərilən qruplar ideya və təşkilati cəhətdən müstəqil işləyirdilər, amma hamısı 
sınanmış siyasətçi Qarabəyovun rəhbərliyi altında «məhv olsun sovet    
hakimiyyəti», «Bolşevizmə ölüm!», «Başda milli hökumətlər olmaqla Şərqdə 
müsəlmanlığa  eşq  olsun!» şüarı ətrafında birləşirdilər (21, s.8). 
Həmin dövrdə məram və xarakterinə görə «İttihad»a yaxın olan dini 
təmayüllü partiyalar fəaliyyətini gücləndirirdilər. Əsasını Türkiyəli zabitlər təşkil 
edən «İslam» partiyası, adından göründüyü kimi İslamı təbliğ edirdi. «İttihad»la 
«İslam» birləşərək «İttihadi İslam» («İslam birliyi») Partiyası yarandı. 
1921-ci il mayın 5-də «İttihadi İslam» «İslam-əl Quran»la birləşib 
«Milləti İslam» adını qəbul etdi (50, s.60). 
Siyasi partiyalara qarşı repressiya RK(b)P Qafqaz bürosunun qərarı ilə 
bütün Zaqafqaziyada həyata keçirilirdi. 1921-ci il iyunun 16-da Azərbaycan K(b)P 
Siyasi Bürosunun məxfi iclasında menşevik və başqa partiyaların ləğv edilməsi ilə 
bağlı Qafqaz Bürosunun teleqramı oxunarkən N. Nərimanov ona münasibətini belə 
ifadə etmişdir: «Azərbaycanda bu teleqramı «ittihadçılara qarşı mübarizə 
aparılmalıdır» kimi başa düşmək olar, çünki bizdə menşeviklər və başqa təşkilatlar 
çox zəifdir» (50, s.61). 
«Günəş-Qafqaz», «Azərbaycan milli müdafiə İslam firqəsi» və s. 
partiyalar da o dövrdə təqibə, terrora məruz qalmışdı. 
Milli müqavimət hərəkatının aparıcı qüvvəsi olan Müsavat Partiyası 
aprelin 27-də gizli fəaliyyətə keçmələri haqqında qərar verdi. Onun gizli fəaliyyət 
dövrünü 4 mərhələyə bölmək olar: 1.1920-1923-cü illər, 2.1923-1927-ci illər, 
3.1927-1931-ci illər, 4.1931-ci ildən II Dünya müharibəsinə qədərki mərhələ (50, 
s.66). 
Z. Bünyadov aprel çevrilişindən sonra partiya üzvlərinə, ziyalılara qarşı 
aparılan kütləvi həbsləri çox aydın işıqlandıraraq yazırdı: «1920-ci ilin may 
ayından Azərbaycan ÇK (FK) təxmini həbslərə başladı. Həbs olunanları 3-4 ay ara 
vermədən sorğu-suala tutdular. Nəticədə fövqəladə Komissiya həmin dövrdə 
demək olar ki, fəaliyyət göstərən bütün partiyaların üzvləri barədə özünə lazım 
olan məlumatı yığa bildi. Toplanmış materiallar FK-ya «Müsavat»ın 
fəaliyyətindəki zəif və güclü cəhətləri müəyyənləşdirmək, öncülləri, potensial 
fəalları aşkara çıxarmaq... yaxın gələcəkdə qəti addımlar atmaq imkanı verdi. 
1920-ci ilin sonlarından 1923-cü ilin ortalarınadək Fövqaladə Komissiya 
«Müsavat» partiyası üzvləri arasında seçmə həbslər apardı. Həbs olunanlar 
içərisində Kərbəlayi Vəli Mikayıl oğlu Mikayılov, Rəhim Vəkilov, Qurban 
Musayev və b. 30-dan çox müsavatçı var idi» (21, s.40). 1924-cü il aprel ayında 
100-dən çox müsavatçı mühakimə olunaraq 2-3 il müddətinə Yaroslavl, Suzdal, 
Solovetski həbs düşərgələrinə göndərilmişdilər. 
Hər dəfə «antisovet ünsürlərin» həbsi ilə əlaqədar keçirilən genişmiqyaslı 
aksiyalardan sonra Azərbaycan FK rəhbərliyi, AK(b)P liderləri açıq şəkildə 
bildirirdilər ki, Azərbaycanda «xalq əleyhinə» partiyaların kökü kəsilmişdir. 1923-
cü ildə də belə olmuşdu. Yayın əvvəlində növbəti kütləvi həbslər zamanı 
müsavatçıların gizli təşkilatının bir qrup nümayəndəsi zindana atılmışdı. Çekanın 
qarşısında dustaqların açıq şəkildə günahlarını etiraf etməsinə və Sovet 
hakimiyyətinə qarşı mübarizəni dayandıracaqları haqqında təminat vermələrinə 
nail olmaq vəzifəsi dururdu (94, s.24). 
1920-ci il 27 aprel işğalı ilə əlaqədar Azərbaycandan kənara yeni mühacir 
axını başlandı. Aparılan terror və kütləvi həbslər Azərbaycan Xalq 
Cümhuriyyətinin liderlərini, görkəmli dövlət və siyasət adamlarını ölkəni tərk 
etmək məcburiyyəti qarşısında qoydu. Fətəli Xan Xoyski, Mustafa Vəkilov, Şəfi 
Rüstəmbəyli, Nağı Şeyxzamanlı və b. dövlət xadimləri hələ sovetləşməmiş qonşu 
Gürcüstana keçə bildilər (50, s.101). 
1920-ci il aprelin ortalarında Azərbaycan parlamentinin sabiq sədr 
müavini Həsən bəy Ağayevin rəhbərliyi ilə Tiflisə, Zaqafqaziya Respublikalarının 
Konfransına göndərilən nümayəndə heyəti də çevrilişdən sonra vətənə dönmədilər. 
1919-cu ildə Azərbaycan parlamenti tərəfindən Ə. M. Topçubaşovun 
rəhbərliyi ilə Paris sülh konfransına göndərilmiş nümayəndə heyətinin üzvləri 
1920-ci il 27 apreldən sonra Avropada qalaraq fəaliyyət gostərdilər (C. Hacıbəyli, 
M. Məhərrəmov, M. Mehdiyev və b.). 
Respublikada inqilabi tədbirlərin həyata keçirilməsi gedişində köhnə 
dövlət aparatı tamamilə dağıdılmışdı. Nazirliklərin və baş idarələrin 
əməkdaşlarının, mütəxəssislərin xeyli hissəsi ya vətəni tərk edib getmiş, ya da cəza 
tədbirlərinə məruz qalmışdılar. Halbuki, onların bir çoxu Rusiyanın və xarici 
ölkələrin təhsil ocaqlarında oxumuş, dövlət idarələrində lazımi iş təcrübəsi 
qazanmış adamlar idi. Bu mütəxəssislərin dağıdılması xalq təsərrüfatının bərpa 
edilməsinə, maarif, elm və mədəniyyətin inkişafına böyük ziyan vurdu. 
Bolşeviklər sovetləşmənin əvvəllərində xalqın milli ləyaqətini alçaldan, 
«müsadirəçilik» - sözün əsl mənasında qarətçilik kompaniyasına başladılar. Bu 
zaman iri burjuaziya, xırda mülkiyyətçilərlə yanaşı, mütəxəssislər, hətta sovet 
hökumətinə hörmətlə yanaşan demokratik ziyalılar, fəhlələr müsadirədən yaxa 
qurtara bilmədilər. 1920-ci ilin dekabrından 27 mindən çox adamın iştirakı ilə 
həyata keçirilən kütləvi axtarışlara Sarkis rəhbərlik edirdi ki, bu da çox acınacaqlı 
sonluqla başa çatdı. 
RSFSR hökuməti yanında Azərbaycan SSR-in fövqəladə və səlahiyyətli 
nümayəndəsi B. Şaxtaxtinski 1920-ci ilin sentyabrında V. İ. Leninə yazmışdı: 
«Müsəlman əhali bitib tükənmək bilməyən müsadirələrdən, ələlxüsus mənzillərin 
bölünüb bir neçə ailəyə verilməsindən cana doymuşdu, bütün bunlar xalqın məişət 
tərzinə, şəriətə tamamilə ziddir, dinə və qədim adət-ənənələrə qarşı ağır təhqirdir». 
Məktubda deyilirdi ki, Azərbaycan Xalq Komissarları Sovetinin sədri N. 
Nərimanov öz səlahiyyəti gücünə müsadirəni saxlatmağa məcbur olmuş və artıq 
əmlakı könüllü təhvil verməyə çağırmışdı. Bunun çox böyük nəticəsi olmuş, təhvil 
müddətinin uzadılmasını əhali özü dəfələrlə xahiş etmişdi. Lakin bu addım inqilabi 
addım sayılmamışdı. Məsələ Bakı Soveti İcraiyyə Komitəsinin müzakirəsinə 
verilmiş, nəticədə N. Nərimanovun əmri ləğv olunmuş və müsadirəni davam 
etdirmək qərara alınmışdır (13, f.268, s.26, iş 32, s.180). 
«Müsadirə» adı altında gedən həddini aşmış qarətçiliklə bağlı AK(b)P-nin 
1920-ci ilin oktyabrında keçirilən II qurultayında N. Nərimanov öz kəskin etirazını 
bildirərək deyirdi: «Müsadirə edərkən və müsəlman evinə girərkən onun hansı 
şəraitdə yaşadığını bilmək lazımdır. Müsəlman qadınının qulağından sırğanı 
çıxarmaq və bədənində brilyant axtarmaq lazım deyil. Brilyant bizə lazımdır, ancaq 
onu başqa yerdə axtarmaq lazımdır» (13, f.l, s.l, iş.8, s.201). 
İntizamsız, plansız həyata keçirilən müsadirələr acınacaqlı nəticələrə 
gətirib çıxardığından N. Nərimanov vəziyyəti yüngülləşdirmək üçün konkret 
təkliflər irəli sürərək «qabaqcadan burjuaziyanın siyahısı və dəqiq ünvanlarını 
tərtib etmək və bu məlumatlara əsasən müsadirə keçirmək» (90, s.27) lazım 
olduğunu bildirdiyi halda, onun bu təklifinə ciddi əhəmiyyət verilmədi. Əksinə 
evlərin nömrələrinə görə müsadirə başlandı ki, bunun da ziyanı əhalinin yoxsul 
təbəqələrinə dəydi. İri burjuaziyanın evlərində yerləşdirilmiş sovet qulluqçuları, 
kasıb fəhlələr qarət edilir, öz evlərində deyil, kiçik mənzillərdə yerləşən varlıların 
əksəriyyəti isə müsadirədən qismən yaxa qurtarırdı. 
N. Nərimanov «Ucqarlarda inqilabımızın tarixinə dair» adlı məktubunda 
yazırdı: «Bu, əsl plansız qarət idi... Nəhayət, təşkilatların özləri böyük səhvə yol 
verdikləri haqqında danışmağa başladılar. Bu səhvlər bütün Azərbaycan boyu 
təkrar edilirdi. Nəticədə şeylərin düzgün bölüşdürülməməsi, təşkilatların hər 
şeydən qabaq özlərini yaddan çıxarmaması əsas ilhamverici yoldaş Sarkisin 
himayədarlığı altında şeylərin itməsi və i. a. haqqında bir cild iş tərtib edilmiş 
oldu.» (90, s. 27). 
AK(b)P MK Siyasi və Təşkilat Bürosu 1921-ci ilin iyulunda «Partiyanın 
təmizlənməsi haqqında məsələ» müzakirə edərək, Mərkəzi Komissiyanı təsdiq 
etdikdən sonra Azərbaycanda 22 yoxlama komissiyası təşkil edildi. Təmizləmə 
1921-ci ilin sentyabrında başladı və dekabrında qurtardı. Partiyanın 
təmizlənməsində bitərəf və kommunistlərin fəal iştirakı nəticəsində bir çox keçmiş 
ağqvardiyaçı polis məmuru ifşa olunaraq, partiyadan qovuldu... Ümumiyyətlə 
partiya sıralarının təmizlənməsi dövründə Azərbaycanda partiyadan xaric edilənlər 
içərisində 417 qolçomaq və polis məmuru olmuşdur (67, s.47). 
Qəzalardakı bəzi yoxlama komissiyaları yerli mədəni-məişət şəraitini 
nəzərə almayaraq, siyasi cəhətdən savadsız və dini mülahizələrə görə də partiyadan 
xaric etmək kimi hərəkətlərə yol vermişdilər. Bunun nəticəsində bir çox 
kommunist əsassız olaraq partiyadan xaric edilmişdir ki, bu da partiya 
təşkilatlarının işində çətinliklər törədirdi (67, s.47). 
1921-ci ilin sentyabr-dekabrında Azərbaycanda aparılmış «partiyanın 
təmizlənməsi» kompaniyasında özbaşınalıqlar artmaqda idi. Yoxlama 
Komissiyasının sədri K. F. Strua, üzvləri İ. Vatsek və S. D. Yaqubovun rəhbərliyi 
ilə aparılan təmizləmədən bir alət kimi istifadə edilərək N. Nərimanovu müdafiə 
edən milli ruhlu kommunistlərə qarşı əsassız ittihamlar irəli sürülür, «millətçi» 
kimi günahlandırılaraq partiyadan xaric edilirdilər. Onların içərisində tanınmış 
partiya, dövlət xadimləri, çoxillik staja malik olan kommunistlər də var idi. 
Sovet hakimiyyətinin ilk günlərindən «aprelə qədərki» ziyalıların 
nümayəndələrinə münasibətdə müəyyənləşdirilmiş ümumi rəy yaradılmasına 
hazırlıq başlandı. Onların yeni həyata qoşulmaq, öz bilikləri ilə Vətənə xidmət 
etmək arzusu hiyləgərlik, sovet idarələrində işə daxil olmaları isə məkrli niyyət 
kimi təqdim edilirdi. Əgər AXC-nin mövcud olduğu qısa dövrdə onlar müəyyən bir 
vəzifədə olublarsa, necə irəliləmələrindən asılı olmayaraq onlara şübhə ilə 
baxırdılar... məsələn: İsmayıl Rəhimov «keçmiş ağ zabit» olduğu üçün aradan 
götürülməlidir. Yunis xan Naxçıvanski «ümumiyyətlə, təkcə xan oldu, buna görə 
deyil, həm də ruhuna və dünyagörüşünə görə proletar hakimiyyəti və sovet idarəsi 
üçün yad ünsürdür». 1923-cü ilin cəmi bir neçə ayı ərzində Ş. Mahmudbəyovun 
göstərişi ilə 87 bitərəf, 46 kommunist məsuliyyətə cəlb edilmişdir (94, s.17). 
İ. Vatsek Zaqafqaziya Kommunist Təşkilatlarının I qurultayında (fevral 
1922) öyünərək demişdi: «Partiyadaxili ixtilafların aradan qaldırılması Qafqaz 
bürosunun, hər hansı başqa partiya komitələrinin xidməti deyildir, partiyadakı 
təmizlənmənin nəticəsidir... Azərbaycanda biz bütün millətçi alçaqları... süpürüb 
atmışıq... Partiya dəmir süpürgə ilə süpürülüb təmizləndikdən sonra söhbəti daha 
işgüzar ruhda aparmaq mümkündür». Bakı şəhərində 2164 partiya üzvündən 760 
nəfəri (və ya bütün kommunistlərin 35 faizi), o cümlədən şübhəli keçmişinə görə 
221 nəfər, səbatsızlığına görə 97 nəfər, partiya intizamını mütəmadi pozmağa və 
partiya intizamına tabe olmamağa görə 90 nəfər, millətçiliyə və şovinizmə görə 34 
nəfər, intriqaçılığa görə 31 nəfər partiyadan xaric edilmişdi (13, f.268, s.26, iş.32, 
s. 188-189). 
Bakı şəhər yoxlama komissiyası Azərbaycan SSR-in Türkiyədəki 
səlahiyyətli nümayəndəsi İbrahim Əbilovu «şübhəli keçmişinə» görə partiyadan 
xaric etmişdir. Səbəb bu olmuşdur ki, Azərbaycanda sovet hakimiyyəti 
qurulanadək İbrahim Əbilov «Hümmət» təşkilatının sağ cinahına mənsub idi. N. 
Nərimanov Əbilovu müdafiə edərək Mərkəzi yoxlama Komissiyasına ərizəsində 
yazmışdı: «Mən, Əbilov yoldaşı ən yaxşı və proletar inqilabına ən sədaqətli yoldaş 
kimi tanıyan bir çox yoldaşlardan biriyəm və hazırda Əbilov yoldaş Bakıda 
olmadığına görə təşəbbüsü öhdəmə götürüb Mərkəzi Komissiyadan xahiş edirəm 
ki, Əbilov yoldaşın partiyadan xaric edilməsi haqqında şəhər komissiyasının 
qərarına yenidən baxsın və AKP üzvü kimi onun hüquqlarını bərpa etsin... 
Mərkəzi yoxlama komissiyasının sədri K. F. Sturua Nərimanovun 
ərizəsinin üzərində yazmışdı: «Nərimanov yoldaşın məsuliyyəti altında Əbilov 
yoldaş 1920-ci ildən sayılan köhnə partiya stajı ilə AKP üzvlüyünə bərpa edilir». 
N. Nərimanovun Əbilov üçün «məsuliyyət daşıması» çox çəkmədi. 1923-cü ilin 
fevralında İ. Əbilov Türkiyənin Smirna (İzmir) şəhərində cərrahiyyə 
əməliyyatından sonra vəfat etdi. 
Azərbaycanda təmizləmə zamanı qadınlar da yoxlama komissiyasının 
nəzərindən qaçmamışdır. Ceyran Bayramova, Xavər Şabanova, Qızxanım Ələkbər 
qızı və b. müxtəlif bəhanələrlə partiyadan çıxarılmışlar. Təmizlənmə nəinki tək 
Bakıda, Azərbaycanın qəzalarında da xalqa ağır ziyan vurmuşdur. Göyçay partiya 
təşkilatında 650 kommunistdən 440 nəfəri və ya 62,1 faiz, Ağdaş partiya 
təşkilatında 61,1, Nuxa partiya təşkilatında 52, Şamaxı partiya təşkilatında təqribən 
50, Quba partiya təşkilatında 46,2, Qazax partiya təşkilatında 41,9, Şuşa partiya 
təşkilatında 32, Naxçıvan diyarında 944 kommunistin 25,7 faizi partiyadan 
çıxarıldı (13, f.268, s.26, iş.32, s.190). 
Öz vəzifələrindən istifadə edərək, rüşvətxorluq, intizamsızlıq, sərxoşluq 
və s. səbəbindən günahlı olub, təmizlənməyə məruz qalan adamlar da var idi. 
Ancaq onlar azlıq təşkil edirdilər. 
1921-ci il dekabrın 21-də N. Nərimanov RK(b)P MK-ya həyəcan və təşviş 
dolu şifrli teleqram göndərmişdi. Teleqramda deyilirdi: «Azərbaycanda partiyanın 
təmizlənməsi ən kütləvi hal almışdı. Azərbaycan komissiyalarının bütün 
qərarlarında fraksiyaçılıq aydın görünür. Təmizlənməni fraksiya mübarizəsi alətinə 
çevirmişlər. Qəzalarda vaxtilə əksinqilaba qarşı mübarizə aparmış məsul işçilərin 
hamısı partiyadan çıxarılmışdır. Partiyanın sıravi üzvlərini də amansızcasına 
darmadağın etmişdilər. Xalq komissarlarından biri də salamat qalmamışdı. 
Şaxtaxtinski, Əfəndiyev, Əliyev, Qədirli, Kazımov, Vəzirov, Talıblı xaric 
edilmişlər. Bizim Ankaradakı diplomatik nümayəndəmiz də xaric olunmuşdur. Elə 
bir vəziyyət yaranmışdır ki, işləmək əsla mümkün deyildir (13, f.609, s.l, iş 53, 
s.14). 
Qafqaz diyar yoxlama komissiyası və onun sədri Mavrin Azərbaycan 
kommunistlərinə münasibətdə qeyri obyektiv mövqe tuturdu. Onun fikrincə 
Azərbaycandakı müsəlmanlar arasında səbatlı kommunistlər yox idi. N. Nərimanov 
buna öz münasibətini bildirərək yazırdı: «Əgər Azərbaycanın müsəlman 
kommunistlərinin əksəriyyəti Mavrin düşündüyü kimi millətçilik əhval-
ruhiyyəsində olsaydı, inanın ki, Ermənistan Zəngəzuru almazdı. Gürcüstana müftə 
neft verilməzdi, Azərbaycan kommunistləri partiyanı sağlamlaşdırmaq məsələsində 
öz müqəddəratlarını Mavrin kimi «beynəlmiləlçilərə» tapşırmazdılar. Nərimanov 
təmizlənmənin qərəzçiliklə aparıldığını göstərərək diqqəti ona cəlb edirdi ki, bir 
nəfər də «sol» kommunist partiyasından çıxarılmamışdı, partiyadan kənarda 
qalanlar əsasən «sağ» kommunist adlananlardır» (13, f.268, s.26,  iş.32, s.191). 
Arxiv materialları və aparılmış tədqiqatlar göstərir ki, Azərbaycanda 
sovetləşməyə qarşı yerlərdə ciddi müqavimət göstərilmişdir. Belə ki, çevrilişdən 
sonra bolşeviklərin apardığı siyasət xalqın ciddi narazılığına səbəb olmuşdur. 
Tərəddüd edənlər, ümid gözləyənlər, mübarizə aparmağın yersiz olduğunu 
güman edənlər, qeyri-leqal fəaliyyətə keçən siyasi partiyalar və rus ordusunun 
özünü necə aparacağını gözləyən Milli ordu əsgərləri qısa müddətdə məsələnin əsl 
mahiyyətini başa düşdülər. XI Ordunun özbaşınalığı, qarətçilik, hərcmərclik, 
xüsusən günahsız adamların güllələnməsi xalqın qəzəbinə səbəb oldu. Qəzəb 
dalğası üsyanlara gətirib çıxardı (49, s.45). 
1920-ci il mayın 26-dan iyunun 20-dək Gəncədə, Tərtərdə, Ağdamda, 
Şuşada və Zaqatalada silahlı üsyan baş verdi. Üsyanın başlanmasına bilavasitə 
təkan verəcək hadisə Azərbaycan hərbi hissələrinin «sinfi baxımdan yad 
ünsürlərdən təmizlənməsi» tədbiri oldu. Yeni hökumət Gəncədəki 3-cü piyada 
alayına, sovet hakimiyyətinin şərtləri əsasında fəaliyyət göstərməsini əmr etmişdir. 
Əmrin yerinə yetirilmədiyini gördükdə Azərbaycan ordusunun rəhbərliyini 
dəyişmək, əsgərlərini tərksilah etmək qərara alındı. Bununla da Gəncə komendantı 
şahzadə Mirzə Qacar, onun arxasınca piyada diviziyasının rəisi general-mayor 
Cavad bəy Şıxlinski və Cavanşir Kazımbəy vəzifədən uzaqlaşdırıldı. Mayın 12-də 
şəhər qubernatoru Xudadat bəy Rəfibəyli həbs edilərək Bakıya gətirildi, mühakimə 
edilərək məhkəmənin hökmü ilə mayın 20-də güllələndi (50, s.37). 
Gəncədəki Azərbaycan milli ordusunun hərbi hissələri özlərinə qarşı yad 
münasibət görərək, döyüşə hazırlıq vəziyyətinə gətirilib, gizli təlim keçirməyə 
başladılar. Hadisələrdən duyuq düşən XI Ordu hissələri mayın 25-dən 26-na keçən 
gecə Azərbaycan ordusunun qərargahına hücuma keçdilər. Milli ordunun əks 
hücumu ilə həmlə dəf edilərək şəhərin müsəlmanlar yaşayan məhəlləsi Qırmızı 
ordu hissələrindən azad edildi. Şəhər əhalisi silahlandırılaraq üsyana qoşuldu. 
Üsyanın başında general Şıxlinski, polkovnik Xanınbəyov, Xoyski qardaşları, 
Qəmbər Ələkbərov və şahzadə Məhəmməd Mirzə dururdu. Gəncənin yerli əhalisi 
ilə birlikdə üsyanda iştirak edən döyüşçülərin sayı 10 min nəfəri ötmüşdü. 
Üsyan başlanan zaman şəhərin erməni əhalisi Yelenendorf (Xanlar) 
istiqamətində XI Ordu tərəfindən çox həvəslə vuruşurdu. Bu səbəbdən üsyançılar 
erməni məhəllələrini öz nəzarətləri altına ala bilmədilər. 
Mayın 27-də XI Ordu hissələri hücuma keçdi, böyük itkilər verərək geri 
oturduldular (12, f.410, s.l, iş 80, s.60). Vəziyyətin ağırlığını görən bolşeviklər 
Gəncəyə M. Q. Yefremovun komandanlığı ilə zirehli qatarlar qrupu, P. V. 
Kurışkonun 18-ci süvari diviziyası, M. D. Velikanovun komandanlıq etdiyi 20-ci 
atıcı diviziyasından ibarət güclü hərbi birləşmələr göndərdi (57, s.79). 
C. Kazımbəy və alman polkovniki Hauzen birlikdə kəşfiyyat edib Şəmkir 
tərəfdən hücum olacağını bildilər və əsas qüvvələri Qərb istiqamətinə 
cəmləşdirdilər. Üsyanın gedişində ermənilər Yelenendorf istiqamətində hücumlar 
edirdilər. Onlar qırğın törədir, evləri qarət edir, müsəlmanları qırır, qız-gəlini girov 
götürürdülər. 
Güclənən XI Ordunun üçüncü diviziyası mayın 28-də şəhəri güclü top 
atəşinə tutdu. Operativ idarənin rəisi V. Voronkovun ordu qərargahına verdiyi 
məlumatda deyilirdi: «Şəhərin yarısı artilleriya zərbəmizlə dağıdılmışdı» (126, 
s.57). Qüvvələr nisbətinin qeyri-bərabər olmasından üsyan XI ordunun xeyrinə 
qurtardı. Mayın 31-də Qızıl Ordu şəhəri tam nəzarət altına aldı (12, f.410, s.l, iş 
180, s.60). 
Döyüşlərdə Stankeviç, Hauzen, tabur komandiri Mirizadə qəhrəmancasına 
həlak oldular. Üsyan yatırıldıqdan sonra başlanan repressiyada 6 general, 6 
polkovnik, 3 mayor və 7 kapitan qətlə yetirildi, ümumi sayı 76 nəfərə çatan hərbçi 
Narginə aparılaraq orada güllələndi (50, s.41). 
Görkəmli elm xadimi, Qazax Seminariyasının müəllimi Firudin bəy 
Köçərli də güllələnmişdi. Onun qətli N. Nərimanovu çox mütəəssir etmişdi. 1920-
ci ilin oktyabrında Gəncədə olarkən dərin istintaq keçirməyə göstəriş vermişdi: «F. 
Köçərli Azərbaycan mədəniyyətinin parlaq fiqurudur, adı bizim ölkəmizdən də 
kənarlarda geniş tanınıb, biz onun qətli vəziyyəti haqqında dəqiq məlumat almağa 
borcluyuq» (33, s.43). 
Həbslər zamanı İsrafilbəyov, Adilbəy Zülqədərov, Keçmiş Şeyxülislam 
Axund Pişnamazzadə həbs edildi (12, f.27, s.l, iş 705, s.22). 12 min nəfərdən çox 
Gəncə əhalisi məhv edildi. XI Ordu isə 8,5 min nəfər itki verdi (102, s.163). 
Gəncədə göstərdiyi «şücaətinə» görə M. Q. Yefremov Qırmızı Bayraq 
ordeni ilə təltif edildi. 
İnsan tələfatı ilə nəticələnən silahlı münaqişələrin biri də Tərtərdə hələ 
mayın ortalarında baş vermişdi. Qarabağda baş verən üsyanlar ərəfəsində əhali 
milli orduya  inanır  və  ona  arxalanırdı.  Bolşeviklər  isə Gəncə üsyanından sonra 
Milli ordunu tamamilə dağıtmaq qərarına gəldilər. XI Ordu onlarla sıx əlaqə 
yaradan erməni daşnaklarının hərəkətlərinə göz yumurdu. İyunun əvvəllərində 
Qarabağın müxtəlif tərəflərində yerləşən Azərbaycan ordusunun Şəki, Tərtər, 
Cavanşir, Ağdam süvari alayları, Bakı piyada alayı və iki topçu diviziyası onların 
qarşısını almağa cəhd göstərirdi. 
Bolşevik hakimiyyəti xalqın təhlükəsizliyini təmin etmirdi, yaxud etmək 
istəmirdi. Milli münasibətlərin kəskin olduğu bu bölgədə ermənilər XI Ordu 
əsgərlərindən istifadə edərək öz iyrənc niyyətlərini həyata keçirir, XI Ordu ilə milli 
ordu arasında nifaq yaradıb onları toqquşdururdular. 
Tərtərdə milli orduya qarşı bolşevik ordusunun hərbi əməliyyatı iyunun 
10-da başlandı. XI Ordu komandanı Levandovskinin «düşmən mövqelərinin 
təyyarələrdən iyunun 10-da bombardman edilməsi» barədə verdiyi əmr həlledici 
rol oynadı (126, s.63). Tərtər və bir neçə kəndi dağıdıldı. Minlərlə insan öz 
yurdlarını tərk etmək məcburiyyətində qaldı. Müqavimətə türk generalı Nuru paşa 
və polkovnik Zeynalov başçılıq edirdi. 
Hələ iyunun 3-dən 4-nə keçən gecə Nuru paşa öz hərbi birlikləri ilə 
(onların içərisində polkovniklər Zeynalov, Səfiyev, sabiq pristav K. Qalabəyov da 
var idi) birlikdə Şuşaya girərək inqilabi komitə üzvlərini həbsə alıb özünü 
«Qarabağ hakimi» elan etmişdi. İyunun 6-da Şuşa İnqilab Komitəsinin sədri B. 
Vəlibəyov və b. yeni hakimin sərəncamı ilə güllələndilər (57, s.77). 
Bu vaxt Qarabağda xeyli milli ordu birləşmələri var idi ki, bunlar da 
Bərdədən Zəngəzura qədər geniş bir ərazidə yerləşmişdilər: süvarilər, tatar 
diviziyası (I Dünya müharibəsində vəhşi diviziya adını almışdı) Şəki süvari alayı, 
Qarabağ atlılar polku, 5-ci Bakı piyadaları, Ağdam polkları və 2-ci artilleriya 
briqadası. Nuru paşanın ciddi uğurlar qazanmaq imkanı, onun ümumi komandanlıq 
etmək bacarığının olmasına baxmayaraq, pərakəndəlik, üsyanın lokal xarakterli 
olması, qüvvələrin qeyri-bərabərliyi Gəncədə, Şuşada, Tərtərdə, Ağdam və 
Qaryagində baş verən müqavimət hərəkatının tezliklə yatırılmasına səbəb oldu. 
Beləliklə, iyunun 10-da Tərtər, 11-də Ağdam, 14-də Xankəndi və Şuşa XI 
Ordu tərəfindən tam nəzarətə alındı (12, f.27, s.l, iş 700, s.3). Pərən-pərən düşən 
Azərbaycan ordusu dağıldı. 
Qarabağ üsyanlarının davam etdiyi günlərdə Azərbaycanın şimal 
qərbində, Zaqatalada da müqavimət hərəkatı başlamışdı. Üsyanın başında bölgənin 
nüfuzlu şəxslərindən - Molla Hafiz Əfəndiyev və hərbçi Əhmədiyev dururdu. 
Üsyançılar silaha əl ataraq iyunun 5-də müqavimətə rast gəlmədən Zaqatala 
qalasını tutdular, qəzanın inqilab komitə sədri və digər kommunistlər həbs edildi 
(11, f.l, s.14, iş 6139, s.40). Bir növ üsyan dini xarakterli idi. Onlar «rus 
kafirlərindən» ölkəni təmizləmək üçün əhalini köməyə çağırırdılar. 
Üsyançılar iyunun 7-də Qaxa daxil oldular. Milli ordunun süvari alayı da 
üsyançılara qoşuldu. İyunun 16-da XI Ordu hissələri V. F. Vodopyanovun başçılığı 
ilə Zaqatala istiqamətində hərəkət etdi. İyunun 16-da Zaqatala üsyanı yatırıldı (12, 
f.27, s.l, iş 700, s.3). 
1920-ci ilin avqustunda Quba qəzasının Dəvəçi və Qusar rayonlarında 
üsyan baş verdi (12, f.27, s.l, iş 6139, s.41). 
Bu üsyanlar əvvəlki üsyanlar kimi XI Ordu tərəfindən amansızcasına 
yatırıldı. 
1920-ci ilin avqust-sentyabr aylarında Lənkəran qəzasında Sovet 
hakimiyyətinə qarşı güclü və uzun müddətli üsyan başlandı. Üsyanın başında 
Qulam Tağıyev, general Səlimov, Nəcəfquluxan, Hüseynəli xan və Əsəd xan 
Talışinski dururdu. Avqustun 24-də üsyançılar Biləsuvar-Astara arasındakı məsafə 
boyu irəliləyərək şəhərin 20 km-nə çatmışdılar. XI Ordunun xüsusi şöbəsi 
tərəfindən törədilən özbaşınalıqlar qəzada sovet hakimiyyətindən narazı qüvvələri 
birləşdirdi. 
1920-ci il dekabrın ortalarında Astarada, Girdənidə, Şahağacıda və 
Pensəri yaşayış məntəqələrində sovet hakimiyyəti devrildi. 1921-ci ilin yanvarında 
Lənkəran qəzasında sovet hakimiyyəti üçün yaranmış ağır vəziyyət aradan 
götürüldü. l921-ci ilin yayında qəzanın Astara hissəsində yenidən üsyan baş verdi. 
Xəzər dənizi hərbi qüvvələrinin köməyi ilə oktyabrın 5-də bu üsyan da yatırıldı. 
Lənkəran qəzasında müqavimət hərəkatı uzun müddət davam etdi (49, s.49). 
Sovetləşmənin əvvəllərində Azərbaycanda müqavimət hərəkatının bir 
növü də qaçaqçılıq idi. Torpaqları, var-dövlətləri əllərindən alınmış, siyasi 
hüquqlardan məhrum edilmiş adamlar qruplar halında birləşərək, yerlərdə sovet 
hakimiyyətinə qarşı silahlı çıxışlar edirdilər. Onların içərisində ən güclüləri Nuxa 
qəzasındakı Hüseyn Əfəndinin dəstəsi idi. Göyçayda, Ağdaşda, başqa qəzalarda da 
onun dəstələri var idi (12, f.410, s.l, iş 103, s.136-137). 
Əsədulla bəyin başçılığı altında Şuşa qəzasında, Adil bəyin başçılığı 
altında Kürdüstanda, Şamxor, Zaqatala, Salyan, Qazax və başqa yerlərdə 
müqavimət hərəkatı güclü idi. 
20-ci illərdə günahsız, öz haqqını tələb edən, haqsızlıqlara göz yuma 
bilməyənlər «bandit» möhürü ilə damğalanırdı. Onların içərisində «öz mənliyini, 
şəxsi həyatını bolşevik bəlasından qoruyub saxlamaq üçün müxtəlif yerlərə qaçan, 
dağlara çəkilən bəylər, varlılar; mövcud hakimiyyətə bel bağlamayan və baş 
vermiş hadisələrin mahiyyətini dərk etməyən qruplar..; sovet hakimiyyətinə nifrət 
edən silahlı dəstələr..; hakimiyyət hərc-mərcliyindən istifadə edib varlanmaq 
məqsədi ilə müxtəlif «dinə-dona» girənlər, ev, mal-heyvan oğruları..; vaxtilə öz 
mənəviyyatını itirmiş və narazı camaatı bandit adlandıran bir çox kommunistlərin   
özü də sonradan banditizmə qarşı mübarizənin hədəfinə çevrildi..; sovet 
hökumətinə  sədaqətlə xidmət edən milis dəstələri  də.. bolşeviklərdən üz döndərir 
və beləliklə, «bandit»ə çevrilirdilər.» (49, s.50). 
20-ci illərdə bolşeviklərin güclə bərqərar etdiyi totalitar aparat belə, 
Azərbaycan xalqının milli-azadlıq hərəkatının qarşısını ala bilmədi. 
Araşdırmalar göstərir ki, 20-ci illərin ortalarında Azərbaycanda 
müqavimət hərəkatı zəifləsə də, sonralar müxtəlif yerlərdə ara-sıra çıxışlar 
olmuşdur. 
Müqavimət hərəkatının qəddarlıqla yatırılmasına baxmayaraq, işğalçılara 
əyani sübut olundu ki, Azərbaycan xalqı öz azadlığı və istiqlaliyyəti uğrunda 
mübarizə aparmağa qadir xalqdır. 
 
1.2. Milli dövlət mexanizminin dağıdılması, müstəqilliyin və ərazi 
bütövlüyünün itirilməsi 
 
Aprel çevrilişindən sonra Azərbaycanda qurulan yeni hökumət dövlət 
quruculuğu sahəsində Rusiya nümunəsini rəhbər tutaraq, fövqəladə dəyişikliklərə 
üstünlük verirdi. EIə ilk günlərdən Azərbaycan Xalq Cümhuriyyətindən miras 
qalmış dövlət idarəçilik sistemi dağıdılmağa başladı. General qubernatorluq, Bakı 
şəhər idarəsi, quberniya idarəçiliyi, polis, məhkəmə palatası və s. ləğv edildi. Bu 
şəraitdə ilk növbədə yeni hakimiyyəti qoruyan, onun möhkəmliyinə təminat verən 
qurumlar yaradıldı. Polisin əvəzinə siyasi prinsip əsasında təşkil edilən milis 
yaradıldı. Azərbaycan İnqilab Komitəsi 1920-ci ildə özünün ilk dekretlərində 
torpaqların (5 may) meşə, su, yeraltı sərvətlərin (15 may), neft sənayesinin (27 
may), Xəzər ticarət flotilyasının (6 iyun), bankların (9 iyun) milliləşdirilməsini elan 
etdi. 
Aprel çevrilişindən sonra siyasi, sosial, iqtisadi dəyişikliklər edilməsinə, 
mütərəqqi addımlar atılmasına baxmayaraq, təəssüf ki, Rusiya Azərbaycana ancaq 
özünün tərkib hissəsi kimi baxdığından bütünlükdə sistem Rusiyadakının təkrarı 
idi. Acınacaqlı hal idi ki, milli mənafe, yerli şərait, milli xüsusiyyətlərin nəzərə 
alınmaması, dövlət və sosial quruculuqda buraxılan səhvlər, əsassız radikallıq 
Azərbaycanda da təkrarlanırdı. Bu da çox şübhəsiz, ciddi partiyadaxili mübarizəyə 
gətirib çıxaracaqdı. Çünki Mərkəzdən göndərilən və idarə edilən rəhbərlərə 
Azərbaycanın spesifik milli xüsusiyyətləri yad idi. Mərkəzin mənafeyi baxımından 
bunlar nəinki nəzərə alınmır, hətta addımbaşı tapdanılırdı. 
Azərbaycanda sovet hakimiyyəti qurulduqdan sonra rəhbər partiya 
orqanlarının yeni təşkilat strukturu yaradıldı. 1920-ci ilin iyulunda AK(b)P 
Mərkəzi Komitəsində iki büro - Siyasi Büro və Təşkilat Bürosu, habelə MK katibi 
vəzifəsi təsis edildi. 
Çevrilişdən sonra azərbaycanlıların əsas rəhbər vəzifələrə çəkilməsi son 
dərəcə çətin idi. Belə ki, sovetləşmənin əvvəllərində azərbaycanlılara az çox rast 
gəlinirdisə, 20-ci illərin ortalarında artıq rəhbərlikdə rus, ermənilər daha çox yer 
tuturdular. Bu da Mərkəz üçün maraqlı idi: öz maraqlarına münasib kadrlarla 
işləmək, xüsusən də hər hansı tale yüklü qərarı qəbul etdirmək üçün yalnız öz 
adamları olmalı idi. Siyasət xatirinə azərbaycanlılar da olmalı, yalnız Mərkəzin 
diktəsi ilə hərəkət etməli idilər. Çox təəssüf ki, onların bu siyasəti bəzi 
«beynəlmiləlçi» azərbaycanlı kommunistləri öz toruna sala bilir və Mərkəzə tabe 
etdirə bilirdi. Xüsusən məkrli erməni kommunistləri, qanlarında daşnak xofu olan 
Mirzoyan, Mikoyan və onların asanlıqla tərəflərinə çəkə bildikləri rus, eləcə də 
azərbaycanlı kommunistlər səhv siyasət yeridərək, Azərbaycanın milli mənafeləri 
baxımından deyil, mərkəzin, xüsusən də ermənilərin antiazərbaycan siyasətinə bir 
növ rövnəq verməli olurdular. 
MK-nın Siyasi bürosuna N. Nərimanov, V. İ. Naneyşvili, M. D. 
Hüseynov, A. İ. Mikoyan, V. Lominadze, Təşkilat bürosuna Sarkis (S. A. 
Danielyan), K. F. Sturua, D. X. Bünyadzadə, Ə. H. Qarayev seçildilər. V. İ. 
Naneyşvili AK(b)P MK katibi təsdiq olundu. 
1920-ci ilin sentyabrında V. İ. Naneyşvilinin Bakıdan getməsilə əlaqədar 
olaraq MK katibi vəzifəsini müvəqqəti olaraq (sentyabrın 9-dan 15-dək) Yelena 
Dmitriyevna Stasova, sentyabrın 15-dən oktyabnn 24-dək Vladimir Yelizbaroviç 
Dumbadze (Lado) icra etdilər. MK katibi vəzifəsində 1920-ci il oktyabrın 24-dən 
1921-ci ilin iyulunadək Qriqori Naumoviç Kaminski, sonra 1926-cı ilin 
yanvarınadək Sergey Mironoviç Kirov işlədi. 
1920-ci il mayın 8-də AK(b)P Bakı Komitəsinin bürosu yaradıldı. Büroya 
Sarkis, A. Mikoyan, V. Naneyşvili, L. Qoqabaridze, V. Lominadze, V. Yeqorov, 
N. Tyuxtenev, Ə. H. Qarayev və b. daxil oldular. Sarkis AK(b)P Bakı Komitəsinin 
katibi seçildi. BK-nın aşağıdakı şöbə müdirləri təsdiq olundu: təşviqat şöbəsinin 
müdiri M. Kaxiani, təşkilat-təlimat şöbəsinin müdiri Sarkis, qadınlar arasında iş 
aparan şöbənin müdiri M. Kasparova, kənddə iş aparan şöbənin müdiri Müzəffər 
Nərimanov, iməcliklər bürosunun müdiri Puxoviç (13, f.268, s.26, iş.32, s.105-
106). 
Sarkisin rəhbərliyi ilə Bakı Komitəsində bir qrup «sol» mövqedə dayanan 
rəhbər işçilər Bakı Komitəsini Mərkəzi Komitəyə, Azərbaycan İnqilab Komitəsinə 
qarşı qoyaraq, onların xəttinə zidd qərarlar qəbul edir, N. Nərimanovun sözləri ilə 
desək «Bakı Komitəsi şəxsində müxalifət» yaradırdı. 
«Müstəqil» Azərbaycan dövləti və onun arxasında duran Rusiya üçün 
keçmiş Azərbaycan Xalq Cümhuriyyətinin ordusunun mövcudluğu narahatlıq 
yaradırdı. Bununla əlaqədar Azərbaycan İnqilab Komitəsi mayın 7-də ordunun və 
donanmanın yenidən təşkili haqqında qərar çıxartdı. Qərara əsasən, yeni 
yaradılacaq Azərbaycan Ordusu və Donanması əslində, Sovet Rusiyası Qızıl 
ordusunun tərkib hissəsi kimi yaradılırdı. Azərbaycanın hərbi bölmələri, bilavasitə 
XI Qızıl Ordu komandanının hərbi gəmiləri - Xəzər Donanması Komandanının 
tabeliyinə keçirdi. Azərbaycan Hərbi Donanma komissarının səlahiyyəti ancaq 
yeni hissələrin yaradılması və səfərbərlik məsələləri ilə məhdudlaşırdı. Beləliklə, 
Müstəqil Azərbaycan Sovet Respublikası öz mövcudluğunun ilk aylarından 
dövlətçiliyin mühüm şərtlərindən biri - ordu saxlanması hüququndan «könüllü» 
surətdə məhrum edildi. 
Azərbaycan ordusunun müstəqilliyinə Ç. İldırım təşəbbüs etmiş, lakin az 
sonra onu hərbi işlərdən uzaqlaşdıraraq, yerinə bu sahədə heç bir səriştəsi olmayan, 
Azərbaycanın yeganə gəmiləri «Ərdahan» və «Astrabad»ı qayıq bilib gözüyumulu 
sənədə imza ataraq Rusiyaya verən Ə. Qarayevi gətirmişdilər (50, s.30). 
Aprel çevrilişindən sonra hər ay Azərbaycana yeni-yeni hərbi qüvvələr 
yeridilməkdə idi. Bu ordu hissələri özlərini əvvəlki ordu hissələrinə nisbətən daha 
amansız aparır, adamları qarət, kəndləri talan etməkdən çəkinmirdi. Azərbaycan 
kəndliləri bir şey haqqında xahiş edir və yalvarırdılar: «nə varsa hamısını  
birdəfəlik alın və ailə ocaqlarımızı gündəlik qeyri-mütəşəkkil və təhqiredici  
basqınlardan xilas edin» (94, s.14). 
İş o yerə çatmışdı ki, ordu quruculuğu məsələsində rəhbər kommunistlər 
arasında ciddi narazılıqlar yaranmışdı. Ordudakı özbaşınalıqlar, qarətçilik xüsusilə 
əhalidə yeni hökumətə qarşı inamsızlığa və nifrətə səbəb olmuşdu. 
Müstəqil orduya malik olmaq hüququnu itirdikdən sonra Azərbaycan 
1920-ci il sentyabrın 30-da Behbud Şaxtaxtinski və G. Çiçerin tərəfindən 
imzalanan «qardaşlıq ittifaqı» (hərbi-iqtisadi ittifaq) müqaviləsinə görə iqtisadi 
qaynaq və vasitələrini (yeraltı, yerüstü sərvətlər, sənaye müəssisələri), müstəqil 
ticarət haqlarını Moskvaya verir, eyni zamanda müstəqil maliyyə və nəqliyyat-
rabitə hüquqlarından da imtina edirdi. Bu müqavilədə konkret olaraq göstərilirdi: 
«1.RSFSR hökuməti və Azərbaycan hökuməti az vaxt ərzində hərbi təşkilatları və 
hərbi komandanlığı birləşdirir. 2.Müqavilə imzalandığı vaxtdan qüvvədədir və 
xüsusi ratifikasiya tələb etmir» (12, f.410, s.l,iş. 18, s.25). 
Bu müqaviləyə görə, müstəqillik prinsiplərinə əsasən səlahiyyətlərinin bir 
hissəsi Azərbaycana aid edilmir, hər iki respublika hərbi, iqtisadi, təchizat, 
nəqliyyat, maliyyə məsələlərində öz səylərini cəmləşdirir, müvafiq təşkilatların 
fəaliyyətini bir strukturda birləşdirirdi. Rusiyanın müvafiq hərbi təşkilatlarının 
aliliyi Azərbaycanın təşkilatlarına şamil edilirdi. 
Yeni iqtisadi siyasətə keçid, ölkədə iqtisadi sabitliyin bərpa edilməsi 
siyasi sahədə, dövlət quruculuğu və idarəçiliyində dəyişikliyə gətirib çıxardı. 1920-
ci ilin sonu üçün müəyyən iqtisadi və sosial təmələ malik olan kommunist partiyası 
ilk vaxtlar istifadə olunan sərt, fövqəladə tədbirlərdən tədricən əl çəkməyə başladı. 
1921-ci ilin yayında Azərbaycan vilayətlərində inqilabi və yoxsul komitələrdən 
fəhlə-kəndli deputatları sovetlərinə keçid başlandı. 
Azərbaycan SSR-in 1927-ci ilin mayında keçirilən I Sovetlər qurultayında 
İnqilab Komitəsinin fəaliyyəti dayandırıldı. Onun yerinə Azərbaycan Mərkəzi 
İcraiyyə Komitəsi və Azərbaycan SSR Xalq Komissarları Soveti yarandı. 1921-ci 
il mayın 19-da Konstitusiya qəbul edildi. Hər şeydə olduğu kimi, Konstitusiya da 
RSFSR-in Konstitusiyası nümunəsində təkrarlanırdı. 
Beləliklə, bolşeviklər tədricən hakimiyyətlərinin ilk dövründə istifadə 
etdikləri sərt cəza tədbirlərindən əl çəkməyə, fəaliyyətini qanun çərçivəsində 
nizamlamağa başladılar. Ali qanunverici orqan olan Sovetlər xalq kütlələri ilə 
bolşevik partiyası arasında qarşıdurmanı yumşaldırdı. 
Artıq 20-ci illərin ortalarında Azərbaycan Kommunist Bolşeviklər 
Partiyası ardıcıl olaraq həyata keçirdiyi tədbirlər nəticəsində real hakimiyyəti öz 
əlində cəmləşdirmiş, hakimiyyətinin möhkəmlənməsinə nail olmuşdu. 
Aprel çevrilişindən sonra Azərbaycan dövlətinin və xalqının qarşısında 
son dərəcə ağır bir problem - ərazi bütövlüyü məsələsi dururdu. Belə ki, 1920-ci 
ilin iyul-avqust aylarında Ermənistan tərəfindən Azərbaycanın əzəli torpağı olan 
Zəngəzurun böyük bir hissəsinin işğalı, xüsusən də azərbaycanlıların doğma ata-
baba yurdlarından vəhşiliklə qovulması və qətlə yetirilməsi əslində formal 
müstəqilliyin ləğvi demək idi. Xüsusən 1920-ci il noyabrın 29-da Ermənistanda 
sovet hökuməti elan ediləndən sonra Azərbaycanın ərazi bütövlüyü məsələsi daha 
artıq təhlükə altında qaldı. 
Mərkəz, xüsusilə də mərkəzin respublikada yüksək vəzifə tutan kadrları 
bütün bu haqsızlıqları görür, bəzən laqeydliklə, biganəliklə qarşılayırdılar. Onların 
içərisində bu haqsızlıqlarla razılaşmayan, hadisələrə obyektiv qiymət verən 
Kaminski, Solovyov kimiləri də var idi. Xüsusilə bu ərəfədə azərbaycanlıların 
ermənilər tərəfindən soyqırıma məruz qalmaları olduğu kimi may-iyun aylarında 
Solovyovun Leninə verdiyi hesabatında yazılmışdır:» Ermənistan respublikası 
yarananda onun hüdudlarında 250 müsəlman kəndi olmuşdur, onların hamısı məhv 
edilmiş, artıq bir müsəlman belə yoxdur. «Ermənistanla sərhəd müsəlman 
kəndlərində azərbaycanlıların silahlarının əllərindən alınmasını, ermənilərin 
Qırmızı ordu və dəmiryol mühafizəsi tərkibinə qəbul olunmasını Solovyov, 
müsəlmanların ermənilər tərəfindən qırğına məhkum edilməsi kimi 
nəticələndirirdi. İyulun 6-da ingilis kəşfiyyatı bildirirdi ki, Zəngəzur-Qarabağ 
rayonunda bolşeviklərin erməni əhalisinin tərəfində olmasına baxmayaraq, İrəvan 
onların işini müdafiə etmir (33, s.110). 
Çevrilişdən sonra Azərbaycan rəhbərliyində ixtilaflar, daxili siyasi 
çəkişmələr məlum səbəblərdən təbii idi. Ancaq ərazi məsələsi ilə bağlı olan 
ixtilaflar son dərəcə ziddiyyətli olduğu halda, həm də mürəkkəb xarakter daşıyırdı. 
Azərbaycan hökuməti, o cümlədən N. Nərimanov təkcə öz daxili düşmənlərinə 
qarşı deyil, Mərkəzlə də qarşı-qarşıya dayanmalı olurdu. Çevrilişdən sonra ərazi 
məsələsini Azərbaycanın başı üstündən həll etmək istəyənlər Moskvada, həm də 
Bakıda az deyildilər. Rusiya bir çox hallarda Azərbaycanın milli mənafeləri ilə 
hesablaşmır, ərazi məsələsi kimi ciddi və mühüm məsələdə Azərbaycanın 
mövqeyinə əhəmiyyət vermirdi. Nərimanovla Çiçerin arasında olan ixtilaflar 
dərinləşirdi. Çünki ermənilərin xeyrinə olan Çiçerin-Orconikidze-Leqran 
(Ermənistanın nümayəndəsi) razılaşmaları Nərimanovu qane edə bilməzdi. 
Əslində Rusiya üçün ərazi məsələsinin Azərbaycanın xeyrinə obyektiv 
həlli heç də maraqlı deyildi. Çünki, M. Ə. Rəsulzadənin sözlərilə desək «...Rusiya 
üçün bir qəzanın ermənidəmi, yoxsa türkdəmi qaldığının nə əhəmiyyəti ola 
bilərdi!... Yetişir ki, bunlar həpsi Rusiyada olsun və ortadakı ixtilaflar həll edilsin» 
(98, s.73). 
Elə buna görə də Rusiyanın xalq xarici işlər komissarı Çiçerin «Qarabağ, 
Zəngəzur, Naxçıvan və Culfa nə Ermənistana, nə də Azərbaycana 
birləşdirilməməli, yerli Sovetlərin razılığı ilə Rusiya qoşunlarının işğalı altında 
olmalıdırlar» (87, s.238) təklifini irəli sürürdü. Azərbaycanın ərazi məsələsinə 
laqeyd münasibət, xüsusən Mərkəzin siyasi mənafe baxımından yanaşması yeni 
yaranmış Azərbaycan dövlətinin nüfuzuna çox ciddi zərbə idi. 
Rusiya hökumətinin günün reallığına uyğunlaşdırılan qərarları 
Azərbaycana ardıcıl qətiyyətli mövqe tutmağa imkan vermirdi. Çiçerin iyunun 2-də 
Orconikidzeyə yazırdı: «Daşnak hökuməti ilə kompromisə nail olmaq bizə 
vacibdir. Bu arada Azərbaycan hökuməti nəinki Qarabağ və Zəngəzuru, həm də 
Şərur-Dərələyəz qəzasını mübahisəli elan edir. Sonuncu heç zaman heç kim 
tərəfindən mübahisəli elan edilməmişdir, ...Bakıda Sizin nüfuzunuzdan istifadə 
edib Azərbaycan hökumətinin Şərur-Dərələyəz qəzasını deyil, Qarabağ və 
Zəngəzuru mübahisəli hesab etməyinə nail olmağı xahiş edirik.» (33, s.107) 
Mərkəzin mövqeyindən narahat olan N. Nərimanov yeganə ümidini 
Leninə bağlamışdı: «Mən bilmək istəyərdim ki, mərkəz biz müsəlmanlara necə 
baxır və belə mühüm məsələləri bizsiz necə həll edə bilir... Mən açığını 
deyəcəyəm, mərkəz Qarabağ və s. haqqında qərarları ilə bizim silahımızı 
əlimizdən aldı, hər zaman müsəlman kommunistlərin Azərbaycanı Rusiyaya 
satdığını söyləyən müsavat provakasiyasını gücləndirdi, əsaslandırdı: Həmin 
Rusiyaya ki, eyni vaxtda Ermənistanın və Gürcüstanın müstəqilliyini tanıyır və 
nədənsə Azərbaycanda sovet hakimiyyəti qurulanadək mübahisəsiz vilayətləri indi 
mübahisəli hesab edir... Mərkəz bizi şirma olmağa məcbur edir. (13, f.609, s.l ,  iş 
32, s.47). 
1920-ci il iyulun 10-da N. Nərimanov və başqa məsul şəxslərin imzası ilə 
Mərkəzə göndərilən məlumatın IV bəndində həyəcanla bildirilirdi ki, «...Zəngəzur 
və Qarabağın neytrallaşdırılması, yaxud daşnaklara verilməsi... xəyanət 
sayılacaqdır... Keçmişə gözlənilməz dönüşü və Sovet hakimiyətinin Azərbaycanı 
əvvəlki sərhədləri hüdudlarında saxlamağa qadir olmamasını müsəlman kütlələri 
satqınlıq, ermənipərəstlik, yaxud sovet hakimiyyətinin zəifliyi hesab edəcəklər...» 
(131, s.56). 
Təəssüf ki, Azərbaycanın bu ciddi narahatlığına nə o vaxt, nə də 
ərazimizin 20% işğal edildiyi bir vaxtda fikir verilmədi. Xüsusən 20-ci illərdə 
erməni kommunistlərinin Rusiya siyasətinə güclü təsirləri olduğundan hər şeyə 
istədikləri kimi nail oldular. 
N. Nərimanov V. İ. Leninə yazdığı məktubda göstərirdi: «Əziz Vladimir 
İliç! Mənim teleqramlarımdan birində verilmiş məlumatı demək olar ki, təkrar 
etmək lazım gəlir. Dəhşətli vəziyyət yaranmışdır. Mərkəz Gürcüstan və 
Ermənistanın müstəqilliyini, Azərbaycanın istiqlaliyyətini tanımış, lakin eyni 
zamanda Mərkəz Azərbaycanın tamamilə mübahisəsiz ərazilərini Ermənistana 
verir. Əgər bu ərazilər Gürcüstana verilmiş olsaydı, əfkari ümumiyyə ilə birtəhər 
mübarizə aparmaq olardı, lakin Ermənistana, daşnaklara vermək düzəldilməsi 
mümkün olmayan, pis nəticələr verə biləcək səhvdir. Bu barədə bizim 
nümayəndəmiz ətraflı danışacaqdır...» (90, s.62). 
Məktubda həmçinin... Məgər müstəqil Azərbaycan sizin dilinizdən 
çıxmamışdırmı? İndi vəziyyət belə bir şəkil alır: həmişə Denikini müdafiə etmiş 
Ermənistan müstəqillik qazanmış və üstəlik də Azərbaycanın ərazilərini almışdır. 
İndiyənə qədər ikili siyasət aparan Gürcüstan müstəqillik əldə etmişdir. Üç 
respublikadan birinci olaraq Sovet Rusiyasının qoynuna atılmış Azərbaycan isə 
həm ərazisini, həm də müstəqilliyini itirir. 
Vladimir İliç! Çox millətli əhalinin hüquq və hissləri ilə belə zarafat 
etmək olmaz. Siz inanmayın ki, Azərbaycan çoxsaylı şüurlu rus fəhlələri yaşayan 
Bakı deməkdir. Bu kobud səhvdir. İndi Bakıda şüurlu müsəlman fəhlələrinin sayı 
iki dəfə çoxdur. Bəs bütün Azərbaycanın kəndliləri? Mən qəti surətdə bildirirəm: 
əgər siz də dəlillərə diqqət yetirməsəniz, məcbur olacağıq ki, bizim geri 
çağırılmağımız barədə mərkəz qarşısında məsələ qoyaq. Onda qoy tarixən dolaşıq 
milli məsələləri belə asanlıqla həll edənlər bura gəlsinlər. O, zaman bilərik ki, 
bizim mənasız - Şərqə doğru çığırtımız nə deməkdir. Belə olan halda Şərqə necə 
gedəcəyik» (90, s.62-63). Zəngəzurun Ermənistana verilməsi 1920-ci il noyabrın 
30-da keçirilən AK(b)P MK Siyasi və Təşkilat bürolarının birgə iclasının qəbul 
etdiyi qərarda öz əksini tapmışdı. İclasda 3-cü məsələ kimi «Ermənistan İnqilab 
Komitəsinin Ermənistanda Sovet hakimiyyətinin elan olunması haqqında 
teleqramı» müzakirə edilmiş və geniş bir qərar çıxarılmışdır. 
Həmin qərarın «v» bəndində yazılırdı: «...Sovet Azərbaycanı ilə Sovet 
Ermənistanı arasında heç bir sərhəd mövcud deyildir: «İclasın və qərarın demək 
olar ki, başlıca məqsədi onun mərkəzi bəndində («q») öz əksini tapmışdır. Orada 
deyilirdi ki, Zəngəzur və Naxçıvan Ermənistana keçir. Digər bəndlərdə isə 
yazılırdı: d) Qarabağın Dağlıq hissəsinə öz müqəddəratını təyin etmək hüququ 
verilir; e) Sovet Azərbaycanı sovet Ermənistanı ilə qırılmaz hərbi və təsərrüfat 
ittifaqı bağlayır (o cümlədən neft haqqında göstərilsin) «j» və «i» bəndlərində isə 
Nərimanova bütün bunlar barədə bəyanat hazırlamaq və onu Bakı Sovetinin 
plenumunda elan etmək tapşırılırdı (87, s.266). 
Q. Orconikidzenin təkidi ilə tarixin qara səhifəsinə düşəcək bu bəyanatı 
məhz N. Nərimanov elan etməli idi. Bu da düşünülmüş siyasət idi. Sonradan 
ermənilər tərəfindən («Dağlıq Qarabağın əməkçi kəndlilərinə öz müqəddəratını 
təyin etmək hüququ verilir» əvəzinə, Yuxarı Qarabağın Ermənistan sosialist 
respublikasının tərkib hissəsi kimi tanınması) təhrif edilməsinə N. Nərimanov 
etiraz etmişdir. 
Rəsmi dairələrin ziddiyyətli, tərəddüdlü mövqeyi olduğu halda dövrü 
mətbuatda nikbin əhvallı məlumatlar dərc edilirdi. XI ordu tərəfindən müvəkkil 
Bünyadzadə Nərimanova teleqramla elə məlumat verirdi ki, heç bir problemin 
qalmadığı qənaətinə gəlmək olur: «Erməni-müsəlman məsələsi ləğv olunub. 
Zəngəzur məsələsi tezliklə həll ediləcək. Dekretlər həyata keçirilir. Naxçıvanda 
sovet hakimiyyətidir. Tam qayda-qanun hökm sürür» və s. İyulun əvvəllərində 
«Kommunist» qəzetində Qarabağ bölgəsi üzrə verilən məlumatlar dinc həyat 
tərzindən, erməni-müsəlman dostluğundan, təsərrüfat quruculuğu, mədəni-kütləvi 
planlarından bəhs edirdi. Gerçək durum Nərimanovun Mdivani, Mikoyan, 
Nuricanyanla birgə imzaladığı teleqramda belə ifadə olunmuşdur: «Ermənistan 
faktiki olaraq Azərbaycanla müharibə vəziyyətindədir.» Daşnak hökumətinin 
törətdiyi vəhşiliklər ittiham edilir və yalnız «yerli təşkilatlardan və məsuliyyətli 
yoldaşlardan» daxil olan informasiyaya əsaslanmaq tövsiyə edilirdi. «Öz 
tərəfimizdən, daşnak hökumətilə hər hansı danışıqları və nəzərdə tutulan şəkildə 
Türkiyə Ermənistanı məsələsini vaxtsız hesab edirik. Orconikidze ermənilərlə 
«zakatalaşina»nın təkrarlana biləcəyindən ehtiyat edərək Çiçerinə təklif edirdi ki, 
Azərbaycan nümayəndəsi Moskvaya çağırılsın, onunla Azərbaycan və Ermənistana 
aid məsələlər ikinci ilə müqavilə imzalananadək həll edilsin.» (33, s.109). 
Rusiya ilə sovet Ermənistanı arasında bağlanan hərbi siyasi sazişə əsasən 
Rusiya İrəvan quberniyası və Zəngəzur qəzasını birmənalı erməni ərazisi kimi 
tanıdı. 
Ermənilərin genişlənməkdə olan işğalçı fəaliyyətinə ən böyük maneə yerli 
əhalinin birgə mübarizəsi, gücü olduğundan, Zəngəzur bölgəsini məkrlə parçalayıb 
«Kürdüstan» yaradılan hissəsində, erməni hücumuna qarşı sipərə çevrilmiş 
Sultanov qardaşlarını məhv etmək planı da həyata keçirilirdi. 
Hələ Cümhuriyyət dövründən qənim hesab etdikləri Sultan və Xosrov 
Sultanovları erməni fitnəkarları hər vasitə ilə aradan qaldırmağa çalışaraq, nəhayət, 
istədiklərinə nail oldular. Sentyabrın 18-də AK(b)P MK bürolarının birgə iclasında 
Qaragözovun məruzəsi əsasında «Qarabağ-Kürdüstan məsələsi» müzakirə edilmiş, 
«Sultan bəyi bandası ilə birlikdə məhv etmək» qərara alınmışdı (33, s.l 15). 
Zəngəzurun inzibati bölgüsü ilə bağlı Azərbaycan rəhbərliyində 
narazılıqlar özünü göstərməkdə idi. Zəngəzurun Ermənistana verilməsi rəsmən 
elan olunsa da qəzanın onun idarəçiliyinə keçməsi dərhal baş vermədi. AK(b)P 
MK Siyasi və Təşkilat bürolarının 1921-ci il 12 yanvar tarixli iclasında 
«Zəngəzurun müsəlman hissəsinin inzibati cəhətdən təşkili» haqqında qərar 
çıxarıldı. Azərbaycan SSR-in inzibati bölgü layihəsinə dair izahat vərəqəsindən də 
göründüyü kimi, bir hissəsi ermənilərin işğalı altında olan Zəngəzur bölgəsini 2 
yerə: Qərbi Zəngəzur qəzası və Şərqi - əhalisinin əsasən kürdlərdən ibarət olmasına 
görə Kürdüstan qəzasına bölmək təklif edilirdi.» (87, s.284). 
Bu və ya digər səbəblərə görə Azərbaycan SSR-in yeni inzibati-iqtisadi 
bölgüsünün hazırlanması üzrə respublika İnqilab Komitəsi idarələrarası 
komissiyanın (sədri Çikalo) iclaslarında inzibati bölgüdə Zəngəzurun yeri məsələsi 
ətraflı müzakirə olundu. Onun 1921-ci il 2 aprel tarixli iclasında (pr. №4) 
komissiya üzvü Vəkilov keçmiş Zəngəzur qəzasının iki yerə bölünməsinə dair 
mövcud olan təkliflərlə razılaşmamışdı. O bildirmişdir ki, müəyyən mülahizələr 
bölgənin iki hissəyə ayrılması üçün heç də əsas vermir, ciddi və tutarlı dəlillər 
sayıla bilməz, yalnız bəzi siyasi mənafe və maraqlara xidmət edir. Buna görə də 
komissiya üzvləri Şimanovski, Hacıyev daha tutarlı dəlillər gətirərək qəzanın 
bölünməsinin əleyhinə çıxmışdır. Komissiyanın sədri isə bölgənin 2 yerə 
parçalanmasını inzibati cəhətdən də məqsədə müvafiq hesab etmədiyini bildirmiş, 
yolların olmadığı bir şəraitdə qəzanın idarəçiliyindəki çətinliyin onu bölməklə 
aradan qaldırılacağının qeyri mümkünlüyünü söyləmişdir. Müəyyən fikir 
mübadiləsindən sonra komissiya Zəngəzur qəzasını dəyişiksiz köhnə inzibati 
sərhədlərdə saxlamağı qərara aldı (87, s.284). 
Moskva dairələrində aparılan müzakirələrdə, yaxud Ermənistan-
Gürcüstan-Böyük Britaniya diplomatik məlumatlarında Azərbaycanın ərazi adları 
hallandırılırsa da, həmin yerlərin aqibəti həll olunurdusa da, Azərbaycan 
hökumətinin nə rəyi, münasibəti, nə iştirakı yada düşmür, nə də göstərəcəyi 
reaksiya nəzərə alınmırdı. Əksinə həmin ərazilərlə bağlı məsələdə Türkiyənin 
reaksiyası Rusiya üçün mühüm əhəmiyyət kəsb edirdi. Birincinin mövqeyinin 
qeyri-müəyyənliyindən ehtiyat edən Stalin noyabrın 5-də Leninə göndərdiyi 
teleqramda yazırdı: «...Türkiyənin mövqeyini dəqiq aydınlaşdırmadan, 
Ermənistanla, ona, daha doğrusu, Antantaya müsəlman əhalili mühüm strateji 
rayonu verən və bizi Türkiyə ilə konfliktə sövq edən müqaviləni imzalamaq olmaz. 
Ermənistanla müqaviləni hələlik ləngitmək, onun üçün sərfəli sülh niyyətində 
olduğumuzu göstərmək lazımdır, sonrası bəlli olar». Batumun Antantaya keçəcəyi 
təqdirdə, Gəncədə müsəlman-burjua hökumətinin yaranacağı və Bakının əldən 
çıxacağı haqqında xəbərdarlıq edirdi (33, s.l 16). 
Rusiya, Türkiyə, Azərbaycan, Gürcüstan və Ermənistanın 1921-ci ilin 
oktyabrın 13-də imzaladıqları Qars müqaviləsində Naxçıvanın statusu təsdiqləndi: 
«Müqavilə bağlayan tərəflər razıdırlar ki, Naxçıvan vilayəti, bu müqavilənin I (c) 
əlavəsində göstərilən sərhədlərdə Azərbaycanın protektoratı altında muxtar 
ərazidir, bir şərtlə ki, Azərbaycan bu protektoratı üçüncü bir dövlətə güzəştə 
getməyəcəkdir» (62, s.159). 
Naxçıvan haqqında belə prinsipial razılığa gəlinməsinə N. Nərimanovun 
təsiri çox böyük olmuşdur. 
Beləliklə, Ermənistanın Naxçıvana yiyələnmək cəhdi boşa çıxdı. 
İyunun 27-də Azərbaycan K(b)P MK-nın Siyasi Bürosu və Təşkilat 
Bürosunun iclası keçirildi. İclas «Tiflisdə komissiyanın işi ilə əlaqədar 
Azərbaycanla Ermənistanın sərhədləri haqqında» məsələyə baxıb aşağıdakı qərarı 
qəbul edir: 
1. Siyasi Büro və Təşkilat Bürosu Dağlıq Qarabağın Azərbaycana şəksiz 
iqtisadi meylini nəzərə alaraq, Dağlıq Qarabağ haqqında məsələnin Bekzadyan 
tərəfindən qoyuluşunu qəbuledilməz sayır. Məsələ həmin mənada da həll 
olunmalıdır. 
2. Ona görə də erməni və türk əhalili yerlərin müvafiq olaraq Ermənistana 
və Azərbaycana ayrılması təklifi inzibati və iqtisadi məqsədəuyğunluq baxımından 
qəbul edilə bilməz... (62, s.168). 
1921-ci ilin iyulun 4-də RK(b)P MK Qafqaz Bürosunun Stalinin iştirakı 
ilə keçirilən iclasında «Qarabağ məsələsi müzakirə edilərkən, Azərbaycan 
rəhbərliyi ilə Azərbaycanın taleyüklü məsələsilə oynayan qüvvələr arasında 
(Kirov, Orconikidze, Myasnikov, Fiqatner) ciddi ixtilaflar yaranır. 
a) Qarabağı Azərbaycanın hüdudlarında saxlamaq; 
b) bütün erməni və müsəlman əhalisinin iştirakı ilə bütün Qarabağda rəy 
sorğusu keçirmək; 
v) Qarabağın Dağlıq hissəsini Ermənistanın tərkibinə daxil etmək; 
q) yalnız Dağlıq Qarabağda, yəni ermənilər içərisində rəy sorğusu 
keçirmək» (131, s.87); 
Qarabağın Azərbaycan hüdudlarında saxlanmasına N. Nərimanov, 
Maxaradze və Nazeretyan səs verir. Dağlıq Qarabağın Ermənistanın tərkibinə daxil 
edilməsinə Orconikidze, Kirov, Myasnikov və Fiqatner səs verir. Beləliklə, Qafqaz 
Bürosu qərara alır: «Dağlıq Qarabağ Ermənistan SSR-in tərkibinə daxil edilsin, rəy 
sorğusu yalnız Dağlıq Qarabağda keçirilsin» (131, s.91). 
Hələ Qafqaz Bürosunun iclası ərəfəsində N. Nərimanov birmənalı bəyan 
etmişdir ki, Dağlıq Qarabağ Azərbaycanın tərkibindən çıxarılarsa, Azərbaycan 
hökuməti istefa verəcəkdir. İclasda qərara alındı: «Qarabağ haqqında məsələ ciddi 
fikir ayrılığına səbəb olduğundan, RK(b)P MK Qafqaz bürosu həmin məsələni 
RK(b)P MK-nın qəti həllinə verməyi lazım bilir (131, s.91). Azərbaycanın qədim 
torpaqları olan istər Qarabağın, istərsə də Naxçıvanın Azərbaycanın tərkibində 
qalmasında Nərimanovun xüsusi rolu olmuşdur. O hətta Azərbaycan hökumətinin 
istefasını qoyacağını bildirərək Mərkəzi və erməniləri bu alçaq siyasətdən əl 
çəkməyə vadar edə bilmişdi. Yəqin ki, Zəngəzurla bağlı belə qəti mövqe 
tutulsaydı, çevrilişdən sonra Azərbaycanın ərazi bütövlüyünə zərbə vurulmazdı. 
Ciddi ixtilafları nəzərə alaraq iyulun 5-də Qafqaz Bürosu, «Orconikidze və 
Nazeretyan əvvəlki plenumun Qarabağ məsələsinə yenidən baxmaq haqqında» 
təklifi adı altında yenidən bu məsələyə baxır. Əslində isə bu, N. Nərimanovun qəti 
tələbi ilə edilmişdir. 
Məsələ üzrə qərara alınır: Yuxarı və aşağı Qarabağın iqtisadi əlaqələrini, 
yuxarı Qarabağın Azərbaycanla daimi əlaqələrini və müsəlmanlarla ermənilər 
arasında milli sülhün zəruriliyini nəzərə alaraq, Dağlıq Qarabağı Azərbaycan SSR 
hüdudlarında saxlamaq, Dağlıq Qarabağa Şuşa şəhəri inzibati mərkəz olmaqla 
geniş muxtariyyət vermək (131, s.92). 
Azərbaycanın ərazi bütövlüyünə növbəti qəsd Dağlıq Qarabağa Vilayət 
Muxtariyyətinin verilməsi olmuşdur. 1923-cü ildə Mirzoyanın təsiri, 
Orconikidzenin təkidi ilə Zaqafqaziya Ölkə komitəsinin iyunun 27-də keçirilmiş 
iclası Azərbaycan hökumətinə 1 ay müddətinə Dağlıq Qarabağa Vilayət 
Muxtariyyəti verilməsini ciddi tapşırdı. Nərimanov yazırdı: «Mənim vaxtımda bu 
mümkün olmamışdı, ona görə yox ki, mən bu Muxtariyyətin əleyhinə idim, sadəcə 
olaraq ona görə ki, erməni kəndlilərinin özləri bunu istəmirdilər... Mirzoyan bu 
müddət ərzində erməni daşnak müəllimlərin köməyi ilə zəmin hazırladı... Daha 
sonra Gəncənin dağlıq hissəsi haqqında məsələ gəlir və i.a. Azərbaycanda daşnak 
siyasəti tam gücü ilə həyata keçirilir» (90, s.60). 
Azərbaycanın taleyi erməni daşnaklarına həvalə edildiyindən təbiidir ki, 
bu fəlakətlər Azərbaycan üçün labüd idi, sonralar da ağır nəticələrə gətirib çıxardı. 
Aprel çevrilişindən sonra Rusiya-Azərbaycan qarşılıqlı münasibətlərində 
normal və bərabər hüquqlu müttəfiq kimi münasibət müəyyən müddət qalırdı. 
1920-ci il sentyabrın 30-da hər iki dövlət arasında bağlanan hərbi-iqtisadi ittifaq 
haqqında müqavilədə də bu öz ifadəsini tapmışdı. Ancaq Qafqazda Rusiya 
hökmranlığını tam bərqərar edəndən sonra, xüsusən Ermənistan (1920-ci il 
noyabr), Gürcüstan (1921-ci il fevral) işğal edildikdən sonra Rusiya üçün hərbi-
iqtisadi ittifaqın əhəmiyyəti azaldı. Demək olar ki, bütün sahələrdə olduğu kimi, bu 
sahədə də ciddi məsələlər yalnız Rusiyanın mənafeyi baxımından həll edilməyə 
başladı. 
Yerli əhalinin narazılığı 1921-ci il mayın 6-19-da keçirilmiş I 
Ümumazərbaycan Sovetlər Qurultayının materiallarında öz əksini tapmışdı. 
Qurultay nümayəndələri, xüsusilə qəzalardan gəlmiş nümayəndələr çoxsaylı 
suallarla N. Nərimanova müraciət edirlər. Onlar soruşurlar ki, əgər həqiqətən 
Azərbaycan deyildiyi kimi tam müstəqildirsə, Rusiya federasiyası ilə bərabər 
hüquqlu respublikadırsa, onda nəyə görə Rusiya Azərbaycanın daxili işlərinə 
istədiyi kimi müdaxilə edir? Niyə Azərbaycan öz neftinin həqiqi sahibi deyil və 
ondan istədiyi kimi istifadə edə bilmir? Soruşulurdu ki, nəyə görə yaxın vaxtlarda 
Azərbaycanda xarici işlər, hərbi komissarlıqların ləğv ediləcəyi və Azərbaycanın 
xarici ticarətinin RSFSR xarici ticarəti ilə birləşdiriləcəyi haqqında söhbətlər 
gedir? Zaqafqaziya yollarının respublikamızın yolları ilə birləşdirilməsini necə izah 
etmək olar? 
N. Nərimanov bu suallara cavablarında sovet respublikalarının bəzi 
məsələlərdə ümumi bir mərkəzdən idarə olunmasına haqq qazandırır və bunun 
sosializmin təbiətindən irəli gəldiyini sübut etməyə çalışırdı. Öz cavabında o 
bildirirdi ki, «biz ilk növbədə sovet hakimiyyətinin mahiyyətini başa düşməliyik. 
Biz deyirik ki, nə qədər düşmənlərimiz məhv edilməyib, sosialist respublikaları 
vahid bir küll təşkil edəcək, hər yerdə və həmişə vahid cəbhədə çıxış edəcəklər. 
Belə bir vaxtda hər hansı sovet sosialist respublikası tam suverendir, ya yox 
söhbəti ola bilməz, əgər onların hər biri öz küncünə çəkilərsə və hərə öz mühasibat 
hesabını apararsa, onda biz hamımız məhv olarıq» (93, 21-22.07.2001). 
Qafqazda olan hər üç respublikanı tabeçilikdə saxlamaq, onların milli 
dəyərlərini arxa plana keçirmək üçün daha «sərfəli» ideya öndəmə gətirildi ki, bu 
da Zaqafqaziya Respublikalarını vahid dövlət qurumu kimi birləşdirmək idi. 1922-
ci ilin martın 12-də keçirilən səlahiyyətli konfransda ZSFSR-in yaradılması ilə 
respublikalarla Mərkəz arasında bir çox rəhbər orqanlar birləşdirilərək, xüsusən 
xarici siyasət, xarici ticarət, nəqliyyat, rabitə, iqtisadi siyasət və s. Qafqaz Diyar 
Komitəsinin tabeliyinə keçirdi. 
Artıq 1921-ci ilin son aylarında Azərbaycanda federasiya məsələsi ciddi 
müqavimətə rast gəlmirdi. Partiyadaxili çəkişmələrə, intiriqalara çox aludə 
olunduğundan əsil məsələlər ciddi müzakirə olunmurdu. Bununla razılaşmayan 
kommunistləri isə federasiya haqqında məsələnin mahiyyətini başa düşməməkdə 
və siyasi korluqda təqsirləndirirdilər. Xüsusən N. Nərimanovun nüfuz dairəsi 
daralmışdı. «Etibarlı» kadrların rəhbərlikdə məsul vəzifələr tutması Mərkəzin bu 
dəfə də öz planını həyata keçirməsinə yardımçı oldu. 
Zaqafqaziya federasiyasının yaradılmasının fəal tərəfdarı M. C. Bağırovun 
tərcümeyi-halını tərtib edənlər onu inqilabi işin alovlu mübarizi kimi göstərməyə 
çalışaraq yazırdılar: «...1922-ci ilin martında özünün «Dardüşüncəli adamın 
fitnəkarlığı və ya ağılsızlığı» adlı məqaləsində yoldaş Bağırov sonralar xalq 
düşməni kimi ifşa olunmuş Həmid Sultanovun millətçi çıxışına kəskin cavab verdi. 
1924-cü ilin mayında AK(b)P-nin XIII Ümumbakı konfransında Bağırov milli 
təmayülçü Həbib Cəbiyevin və «Xanbudaqovçuluğun» digər nümayəndələrinin 
partiya əleyhinə fəaliyyətini ifşa etdi» (94, s.31). 
Azərbaycanın müstəqilliyinə növbəti zərbə 1922-ci ilin dekabrında SSRİ-
nin yaradılması ilə vuruldu. Hətta Stalinin ortaya atdığı «muxtariyyətləşmə» 
ideyası respublikalarda, xüsusən Gürcüstanda çox narazılıqla qarşılandı. 
Azərbaycanda da bu fikir birmənalı qarşılanmadı. Yerlərdə zəif də olsa 
narahatlıqlar özünü büruzə verməkdə idi. V. İ. Lenin vəziyyəti dərhal başa düşərək, 
daha çevik siyasət yeridərək respublikaların bərabərhüquqlu müttəfiq kimi SSRİ-yə 
daxil olmasını irəli sürdü. 
Beləliklə də, sovetləşmənin əvvəllərində milli dövlət mexanizminin 
dağıdılması, müstəqilliyin, ərazi bütövlüyünün itirilməsi ilə əyalətin əyalətinə 
çevrilən Azərbaycan da bu ittifaqa daxil oldu. N. Nərimanovun Azərbaycandan   
uzaqlaşdırılaraq, MİK-in dörd sədrindən biri kimi Moskvaya çağırılması  ilə 
respublikamızın formal müstəqilliyinə tam son qoyuldu. Sonrakı illərdə 
Azərbaycanda inqilabi, siyasi və ictimai tərbiyə daha saxta və yanlış istiqamətdə 
getdi. Yeni yaranmış quruluşun reallığını yaşayan, əsl həqiqətin acısını dərk edən 
xalq mərkəzdən idarə edilən bolşevik idarəçiliyindən narazı qalmaqdaydı.  
 
 
 
1.3. Dövlət idarəçiliyində, yerli şərait və milli xüsusiyyətlərin nəzərə 
alınmaması 
 
Azərbaycanda aprel çevrilişindən sonra aparılan siyasət, Mərkəzin milli   
mənafe və yerli şəraitin xüsusiyyətlərini nəzərə almaması təbii ki, xalqın, o 
cümlədən rəhbərlikdə milli ruhlu kommunistlərin böyük narazılığına səbəb 
olmuşdu. Bir çox məsələlərdə, ərazi bütövlüyünün itirilməsinə Mərkəzin bitərəf 
yanaşması, xüsusən də Azərbaycanın milli mənafeyinin, tamamilə mübahisəsiz 
ərazilərinin Ermənistana qurban verilməsi ilə bağlı gizli sövdələşmə ciddi 
narazılıqlara gətirib çıxarmışdı. 
RSFSR xalq xarici işlər komissarı 1920-ci il iyunun 22-də RK(b)P MK-
nın Siyasi Bürosuna göndərdiyi məlumat vərəqəsində «bakılı yoldaşların 
intizamsızlığından və MK-nın yeritdiyi siyasi xətlə onların hərəkətləri arasındakı 
biabırçı ziddiyyətlərdən şikayətlənir və tələb edirdi ki, «onların cilovlanması üçün 
tədbirlər görülsün»... «Gürcüstan və Ermənistanın burjua dövlətləri ilə kompromis 
xətti yeritmək qərarına gələrkən «bakılı yoldaşlar öz hərəkətləri ilə kompromisi 
pozur..., mübahisəli ərazilərin Azərbaycana birləşdirilməsini tələb edirlər. Eyni 
zamanda G. Çiçerin təcili olaraq «Azərbaycanlı işçiləri ələ almaq üçün «Qafqaz 
xadimləri qrupu ilə əlaqəsi olmayan nüfuzlu bir adamın Moskvadan təyin 
edilməsini təklif edir, ümid edirdi ki, mərkəzin bu nüfuzlu nümayəndəsi daima 
yerli yoldaşların qarşısını alacaq» (94, s.12). 
N. Nərimanovun Azərbaycan İnqilab komitəsinin sədri təyin edilməsindən 
bir ay sonra V. İ. Lenin Serqo Orconikidzeyə teleqram göndərərək, «Azərbaycanın 
bütün xarici və daxili siyasətinə rəhbərliyi ona həvalə etmişdi» (13, f.268, s.26,    
s.51, s.263). Orconikidzeyə göstərilmiş bu «etimad» əslində Nərimanovu   
respublikaya rəhbərlikdən uzaqlaşdırmaq, yalnız Azərbaycanda deyil, bütün 
Qafqazda Mərkəzin nümayəndəsi kimi Orconikidzenin mövqeyini 
möhkəmləndirmək demək idi. N. Nərimanov ona göstərilən münasibəti yetərincə 
anlayırdı: «Mərkəz ancaq Serqo Orconikidzeyə etibar edib... Ona özünün heç bir 
xüsusi fikri olmayan, yalnız icraçı adamlar lazım idi». 
O, oğlu Nəcəfə bitməmiş məktubunda yazırdı ki, «...hər dəfə dərk edəndə 
ki, səni hakimiyyətə qabiliyyətin üçün deyil, məcburən təyin etmişlər, onda sən 
daim vicdan əzabı çəkəcəksən, öz mənliyini təkcə kütlə qarşısında deyil, habelə öz 
qarşında da itirəcəksən. Sənin dünyagörüşündəki sonrakı pozulma məhz buradan 
başlayacaqdır» (90, s.66). 
Digər tərəfdən rəhbər kadrların seçilməsi sahəsində Azərbaycanın suveren 
hüquqları kobud şəkildə pozulurdu. Mərkəz Azərbaycana ondan soruşmadan 
razılaşdırmadan, nəinki təkcə partiya işinə, habelə dövlət və təsərrüfat işlərinə   
adamlar göndərirdi, Onlar isə əslində Azərbaycan hökumətini saymır, ona tabe 
olmur, Azərbaycanın mənafeyini qorumurdular. Halbuki respublikada mühüm 
sosial və siyasi vəzifələr, milli şərait, Azərbaycanın öz spesifik xüsusiyyətləri  
nəzərə alınmaqla yerinə yetirilə bilərdi. Bu vəzifələri ancaq yerli şəraitə yaxşı 
bələd olan, əhalinin əsas kütləsi ilə (ilk növbədə kəndlilərlə) eyni dildə danışan,  
kütlələrin ənənələrini, ehtiyaclarını, tələblərini, məişət xüsusiyyətlərini başa düşən 
kadrlara arxalanmaqla yerinə yetirmək olardı. 20-ci illərin əvvəllərində yerli 
millətdən olmayan və Azərbaycan kəndi ilə zəif əlaqə saxlayan fəhlələr əksəriyyət 
təşkil edirdilər. Məsələn, Azneftin 46 min nəfər fəhləsindən yalnız 7 min nəfəri 
azərbaycanlı idi (102, s.168). 
N. Nərimanov bu siyasətin əleyhinə çıxaraq «Ucqarlarda inqilabımızın 
tarixinə dair» (İ. V. Stalinə məktubunda) yazırdı: aşağıda mən bəzi statistik 
məlumatlar göstərirəm ki, bunlar mərkəzin etimadını qazanmış məsul yoldaşların 
müstəmləkəçilik siyasətini daha yaxşı əks etdirir. 
Azərbaycanın paytaxtında türklər Bakı Sovetinin qulluqçularına istər-
istəməz yazılı və şifahi şəkildə müraciət etdikdə bu müraciət rus dilində olmalıdır. 
Belə ki, ruslar, yəhudilər və ermənilər türk dilində danışmırlar. 
Mən bildirirəm ki, Dövlət Dumasında olanda türk əhalisi belə sıxıntıya 
məruz qalmırdı. 
Bəs Bakı qəzasında yerləşən 76 türk kəndinin əhalisi öz işləri üçün şəhərə 
gəlib və Bakı Sovetinə müraciət etdikdə necə təəssürat yaranır? 
Bəs türklər üçün məktəblərin, uşaq evlərinin sayı? 
Lakin hər şeydən dəhşətlisi təqaüdçü tələbələrin sayıdır: 30 rus və 5 türk. 
Daha dəhşətlisi isə bu məsul fəhlə yoldaşların fəhlə uşaqlarına 
münasibətidir. 
Fabrik-zavod-şagirdlik məktəbləri adlanan təhsil ocaqlarının sayı 17, 
burada rus uşaqlarının sayı 1192, müsəlman fəhlələr üçün isə 26. Məgər bütün 
bunlar yoldaş Kirov və Mirzoyana bəlli deyil? Məgər Mirzoyan və başqalarının bu 
cür cinayətkar siyasətini müdafiə edən R. Axundov və ona bənzər türklər bunu hiss 
etmirlər? (90, s.49-50). 
N. Nərimanovun il boyu təkid etdiyi, partiyadaxili ixtilafa səbəb olacaq  
mövqeyi-idarəetmə metodlarının yumuşaldılması, psixoloji durumun, yerli şəraitin 
nəzərə alınması kimi şərtlərindən daha irəli gedən başlıcası keyfiyyət dönüşünü 
nəzərdə tutan partiya xətti irəli sürüldü. Qonşu respublikalarda yeni hakimiyyətin 
qurulması sovet məkanında islahata dönüş dövrünə təsadüf etdiyi halda, artıq 
Azərbaycan «hərbi kommunizm» siyasətinin bəhrəsini görmüşdü. 
RSFSR-in siyasətində qarşıda duran ən ümdə vəzifələrdən biri Bakı 
neftinin konsessiyası məsələsi idi. Azərbaycan rəhbərliyinin iştirakı və rəyi 
mərkəzi maraqlandırmadığından, Bakı neftinin taleyini Moskva tək həll edirdi. Bu 
da təbii ki, Bakıda birmənalı qarşılanmayan narazılığa səbəb olmuşdu. 
Mübahisələrin davam etməsi ilə əlaqədar nəzərdə tutulan sahələr icarəyə 
verilməmiş qalırdı. 1920-1922-ci illərdə A. Serebrovskiyə RSFSR Ali Xalq 
Təsərrüfat Şurası tərəfindən verilmiş çoxsaylı mandat və vəkalətnamələrdə ona 
Azərbaycanın bütün neft sənayesini şəriksiz idarə etmək tapşırılırdı. 
«Neft və neft məhsullarını xarici bazara çıxaran Serebrovski çevik və 
geniş ticarət əməliyyatları həyata keçirmişdi» (143, s.12-15). 
Beləliklə, Azərbaycan neftini öz istədiyi kimi «sağa-sola dağıdaraq» 
Nərimanovun qeyd etdiyi kimi «sovet Azərbaycanını tanımaq istəməyən» 
Serebrovski həqiqətən də ilk gündən özünü Azərbaycan neft sənayesinin «tacsız 
kralı» kimi aparır, respublikanın hakimiyyət orqanları ilə əsla hesablaşmırdı. Hətta, 
öz neftindən ehtiyaclarını ödəmək üçün Azərbaycana icazə verilmirdi. Belə ki, 
1923-cü il fevralın 27-də Azərbaycan SSR Xalq Komissarları Sovetinin sədri Q. 
Musabəyova göndərdiyi məktubunda A. Serebrovski yazırdı ki, «Sizinlə şəxsən 
danışmağımıza əlavə olaraq onu da bildirirəm ki, Azərbaycan hökumətindən pul 
ala bilmədiyimiz üçün fəhlələrin əmək haqqını ödəyə bilmirik. Ona görə də 
Azərbaycan neft komitəsi Azərbaycan SSR Xalq Komissarları sovetinin göstərişi 
ilə Azərbaycan üçün neft məhsulları buraxmayacaq». Necə deyərlər, bağ yiyəsi 
bağına qıydı, bağban bir salxım üzümə qıymadı» (93,21.07.2001).  
Neft sənayesində milli kadrlara olan ögey münasibət, onlara etimadsızlıq, 
inamsızlıq Serebrovskinin işində özünü bariz göstərirdi. Azərbaycanlı fəhlələr, 
ixtisaslı, təcrübəli neftçilər işdən çıxarılaraq, əvəzinə «mədənlərdə işçi qüvvəsi 
ehtiyacını təmin etmək üçün Konstantinopoldakı 5 mindən çox vrangelçi əsgərləri 
Bakıya gətirməyə nail olmuşdu». Odur ki, 1921-ci ildə müxtəlif bəhanələrlə bir 
neçə dəfə İstanbula uzun müddətli ezamiyyətə gedir, «fəhlələr üçün ləvazimat» 
gətirmək pərdəsi altında olan bu ezamiyyət nəticəsində «1921-ci ilin iyul-oktyabr 
aylarında 1500-dən yuxarı vrangelçi və onların ailə üzvləri gətirilərək Azneftkom 
hesabına Bakıdan Rusiyanın müxtəlif yerlərinə yola salınmışdı... 1923-cü il aprelin 
15-nə olan məlumata görə hazırlanmış və mayın 8-də A. Serebrovski tərəfindən 
imza edilmiş siyahıda həmin sistemdə Vrangel ordusunda, habelə Denikin, Kolçak 
və erməni daşnak ordularında xidmət etmiş 65 zabitin adı daxil olmuşdu» (93, 
22.07.2001). 
Azneftkomda gəlib işləyən vrangelçilər artıq 1921-ci ilin axırlarında neft 
sənayesi sahəsində gizli təxribatlara başlayırlar. Onlar neft sənayesinin bərpasına 
hər vasitə ilə mane olmaq istəyirlər. Mədənlərdə avadanlıqları xarab edir, yanğınlar 
törədir, fəhlələr arasında Sovet hökumətinə qarşı təbliğatlar aparır və b. təxribat 
əməlləri törədirdilər. Buna görə də 1922-1923-cü illərdə vrangelçilər ciddi nəzarətə 
götürülür (93, 22.07.2001). 
Çevrilişdən sonra Azərbaycan öz neftindən demək olar ki, məhrum edildi. 
Xüsusən Bakıda Neft sənayesinə qeyri millətlərin nümayəndələri - ermənilər, 
ruslar, yəhudilər daha çox cəlb edildilər. O zaman Azneftin sədri kimi respublikaya 
göndərilən Serebrovski ilə N. Nərimanov arasında, neft məhsullarının müəyyən   
faizini Azərbaycanın hesabına verilməsi üstündə narazılıqlar olmuş, hətta 
Nərimanov Siyasi Büroda respublikanın xeyrinə qərar qəbul etdirməsinə 
baxmayaraq, Kirov və Mirzoyan, eləcə də Serebrovski bu qərara əhəmiyyət vermir, 
əksinə sərvətimizi öz bildikləri kimi talan edirdilər. 
N. Nərimanov «Ucqarlarda inqilabımızın tarixinə dair» məktubunda 
yazırdı: «Sovet Azərbaycanı özü könüllü olaraq neftin Sovet Rusiyası 
zəhmətkeşlərinə mənsub olduğunu elan etmişdir, lakin sovet respublikasında başda 
«kral» Serebrovski olmaqla «Monarxiya yaratmaq nəyə lazım idi, o indiyənə qədər 
elə bilir ki, azərbaycanlıları aypara və ulduzlarla aldadır... 
Azərbaycan birinci il nəinki neft verir, hətta öz dövlət kassasından 
fəhlələrin məvacibini də ödəyirdi. Bundan artıq beynəlmiləl nə ola bilər?...  
Əgər indi Neftkomun və Baksovetin qulluqçularının tərkibinə nəzər 
salınarsa, onda qərəzsiz müşahidəçi dəhşətə gələr. Yerli müsəlman mühəndislər və 
ümumiyyətlə, ziyalılar alver edir, bu müəssisələr isə rus, erməni və yəhudilərlə 
doldurulmuşdur. 
Azərbaycan kəndlisi ağ neft olmadığı üçün talaşa yandıranda, 
azərbaycanlı vətəndaş Tiflisdə ağ neftin Gəncədəkindən ucuz satıldığını görəndə, 
istər-istəməz bütün bunları törədənlərin ünvanına tənə, müstəmləkəçilikdə ittiham 
və s. eşitməyə məcbur olursan.»  (90, s. 35-36). 
1922-ci il yanvarın 18-21-də keçirilən IX Ümumbakı Partiya Konfransı 
bir çox məsələləri müzakirə etdi. «Azərbaycan işçilərinə Mərkəzin 
«Direktivlərindən» irəli gələn vəzifələr IX Ümumbakı Partiya Konfransında da 
prinsipial müzakirə mövzusu olmadı. Bakı Komitəsi adından hesabat verən L. 
Mirzoyan işi elə qələmə verməyə çalışırdı ki, guya təşkilatda hər şey yerli-
yerindədir. O, Direktivlərin əhəmiyyətini hər vəcdlə kiçiltməyə cəhd göstərirdi, bu 
sənədin qəbul olunmasını MK-nın pis məlumatlandırılması ilə izah edərək dedi: 
«RK(b)P MK-nın Direktivləri burada müsəlmanlar arasında aparılan iş haqqında 
partiyanın Mərkəzi Komitəsində düzgün təsəvvür olmamasının nəticəsi idi. MK-ya 
çatdırılmışdı ki, burada Bakı təşkilatı türk fəhlələri arasında iş aparılmasına az, çox 
az fikir verir. Məhz belə birtərəfli məlumatın nəticəsi idi ki, biz RK(b)P MK-dan 
müvafiq göstərişlər və direktivlər aldıq» (144, s.7). 
N. Nərimanov çıxışında qeyd etdi ki, ən əsas ixtilaf işin dərinliyini başa 
düşməməkdən doğmuşdur. O, mərkəzin yaxşı məlumatlandırılmaması haqqında L. 
Mirzoyanın iddiasını rədd etdi. «Yox, yoldaş Mirzoyan, Mərkəz pis 
məlumatlandırılmamışdır. Əgər siz mərkəzdən direktivlər almısınızsa, nə üçün 
onların haqqında danışmırsınız?» (90, s.22). 
Direktivlər elə kağız üzərində də qaldı. Hətta Mərkəzdə həmin sənədin 
hazırlanmasında iştirak edən Q. Orconikidze də ondan yan keçdi. Bu da ixtilaf və 
çəkişmələrin aradan qalxmasına heç bir təsir etmədi. 
IX Ümumbakı partiya konfransı neft məsələsinə də baxdı. Konfransda A. 
Serobrovskinin məruzəsi ətrafında geniş müzakirələr başlandı. 
Çıxış edənlər - D. Bünyadov, N. Nərimanov, M. Quliyev A. 
Serebrovskinin məruzəsindən narazı qaldıqlarını bildirdilər. D. Bünyadov qeyd etdi 
ki, Serebrovski istehsalat haqqında çıxış etdi, ancaq fəhlələr haqqında danışmadı. 
Burada oturan nümayəndələr yaxşı bilirlər ki, fəhlələrin vəziyyəti necədir, onlar bir 
neçə aydır ki, maaş almırlar. Fəhlələr və ixtisasçılar arasında olan fərq fəhlələri çox 
narahat edir. Buna diqqət etmək lazımdır. 
Əgər biz fəhlələrin güzəranını yaxşılaşdırmasaq, keçən ilki hadisə baş 
verəcək, fəhlələr qaçacaqlar (144, s.47). 
Konfransda fəhlələrin istismar olunmasına öz narazılığını bildirən N. 
Nərimanov onların maddi vəziyyətinə xüsusi diqqət yetirmək lazım olduğunu 
xüsusilə qeyd edərək göstərirdi ki, «Biz uşaq deyilik, hər şeydən əvvəl fəhlənin 
orqanizmasını saxlamaq lazımdır ki, o lazım olan işi görsün. Orqanizmi 
saxlamasaq, iş irəli getməz. Aydındır ki, əgər fəhlənin qan azlığı varsa, qan azlığı 
da ondan irəli gəlir ki, o, lazımınca qidalanmır, təbiidir ki, işə başlayandan 2-3 saat 
sonra onun baş hərlənməsi olacaq, beləliklə də o, istehsal edə bilməyəcək. Bunun 
əsasında demək olmaz ki, fəhlə özbaşınalıq edir, fəhlə işləmir. Bundan başqa 
fəhlənin yeri dinc olmalıdır, isti yaşayış yeri ilə təmin olunmalı, əgər rütubət varsa 
onun qarşısı alınmalıdır. Hazırkı şəraitdə fəhlədən çox şeyi tələb etmək olmaz... 
Nərimanov deyirdi ki, fəhlənin ailəsi haqqında da düşünmək lazımdır. Əgər biz 
fəhləni lazımi cəhətdən təmin etməsək, o, evə gedəndə onun körpə uşaqları ona iti 
gözlə baxacaqlar... «Ata mən acam, mənə yemək ver». Belə halda fəhlə işləyə 
bilərmi? O bütün diqqətini işə verə bilərmi? Yox, bu, fəhləni əsəbiləşdirər, onda 
narahatlıq yaradar (144, s.49). 
Azərbaycan sovetləşəndən az sonra milli mənafelərin nəzərə alınmaması 
özünü ruslaşdırma siyasətində daha qabarıq göstərdi. M. Ə. Rəsulzadə «Çağdaş 
Azərbaycan tarixi» əsərində məsələni işıqlandırırdı: «Azərbaycanda rus-bolşevik 
hakimiyyətinin ruslaşdırma siyasəti iki şəkildə təzahür edir: iqtisadiyyatda 
mərkəzləşdirmə; mədəniyyət sahəsində ruslaşdırma». 
İqtisadi mərkəzçilik, məmləkəti Moskvanın nəzərdə tutduğu iqtisadi 
planlara tabe etməkdən ibarətdir. Bu məqsədlə Azərbaycanın neft sənayesi 
bilavasitə Moskvadan idarə olunurdu. Azərbaycan, Sovet İttifaqı sənayesinin 
ümumi mənafeyi üçün Türküstandan sonra, ikinci, pambıqçılıq regionuna çevrilir. 
Azərbaycan ərazisində Rusiyadan köçənlər məskunlaşır. Siyasi və iqtisadi 
müəssisələrdə Rusiyadan gələn yabançı ünsürlər hökm sürür, şəhərlər getdikcə 
milli özünəməxsusluqlarını itirir, sənaye işçilərinin sayı azərbaycanlıların zərərinə 
dəyişir. Bir sözlə, «ən demokratik Stalin konstitusiyası» baxımından sözdə 
müstəqil Azərbaycan respublikası metropoliya tərəfindən qeyri-məhdud bir 
miqyasda soyulmaqda və istismar edilməkdə idi (99, s.98). 
M. Ə. Rəsulzadə «Azərbaycan Cümhuriyyəti» əsərində mədəniyyətin 
ruslaşdırılmasını Azərbaycanın faciəsi adlandıraraq, göstərirdi ki, sovetləşmənin 
ilk dövrlərində bu siyasət mədəniyyətin «formaca milli, məzmunca kommunist» 
olmasından bəhs edən bolşevik formulu ilə maskalanırdı. 
Bütün bunlarla yanaşı qısa da olsa, Azərbaycan xalqının sovet rejimi 
altında nə şəkildə olur olsun, əldə etmiş olduğu bəzi mədəni nailiyyətləri 
göstərərək yazırdı: «Hər şeydən əvvəl indi Azərbaycanda oxumağı, yazmağı 
bilməyənlərin sayı aşağı səviyyəyə enmişdir. Türkcə çap edilən qəzet və 
kitabçaların tirajı artırılmışdır. Almaniyada rast gəldiyimiz azərbaycanlı hərbi 
əsirlər arasında oxuyub yazmağı bilməyənlərə rast gəlmədik. Azərbaycanlılar 
arasında müxtəlif ixtisaslar sahəsində yetişmiş adamların sayı diqqətə layiq bir 
vəziyyətdədir. Alimlik qadınlara da aiddir. Bir çox orijinal pyeslərdən başqa 
Azərbaycan teatrının repertuarı Avropa dramaturgiyasının tərcümə edilmiş pyesləri 
ilə zənginləşdirilmişdir. Əlbəttə ki, rus yazıçılarına üstünlük verilmişdir. Yeni 
istedad sahibi artist və aktrisalar meydana çıxmışdır. Səhnə sənəti inkişaf etmişdi. 
Bundan başqa məşhur bəstəkar Üzeyir Hacıbəyli ilə başlanan Azərbaycan musiqili 
səhnəsi böyük addımlarla irəliləmişdi. Sovet İttifaqına daxil olan  millətlər arasında 
Azərbaycan musiqisi qabaqcıl bir yer tutmuşdur. Musiqi təhsili ümumiləşmişdi. ... 
Lakin mədəniyyət sahəsində sayılan nailiyyətlər nə kəmiyyət, nə də keyfiyyət 
baxımından azərbaycanlıları təmin edəcək bir şəkildə deyildir» (99, s.97). 
Heydər Əliyev yeni 2001-ci il, yeni əsr və üçüncü minillik münasibətilə 
Azərbaycan xalqına müraciətində XX əsr tarixinin III mərhələsi kimi 
qiymətləndirdiyi sovet dövrünü, xüsusilə sovetləşmənin əvvəllərini çox düzgün 
xarakterizə edərək göstərir: «Bolşeviklər Şərq ölkələrinin yeni inqilabı 
dəyişikliklərə can atmaq arzusunda olmadıqlarını gördükdən sonra öz siyasi 
məqsədləri naminə Azərbaycanın müstəqilliyinin qorunub saxlanması ideyasından 
əl çəkdilər. 1921-ci ildə Zaqafqaziya Federasiyasının yaradılması artıq 
müstəqilliyin itirilməsi yolunda atılan ilk addım oldu. 1922-ci il dekabrın 30-da 
SSRİ-nin yaranması isə Azərbaycanın müstəqilliyinə son qoydu. O, bir sıra 
dövlətçilik atributlarını, o cümlədən bayraq, gerb, himn və konstitusiyasını 
qoruyub saxlamasına baxmayaraq, bir çox sahələrdə özünün beynəlxalq hüququn 
subyekti olmaq statusunu itirmişdi» (2, s.14) 
Azərbaycan dilinin dövlət dili olması, sovetləşmədən sonra rəhbərlikdə 
mübahisələrin yaranmasına gətirib çıxartdı. Əvvəlki qurultaylarda da türk dili 
ətrafında mübahisələr olmuşdur. N. Nərimanovun Genuya konfransında 
iştirakından istifadə edərək sol qrup türk dili üzərinə hücuma keçmişdi. 
Məktəblərdə rus dili dərslərinin sayını türk dili dərslərinin azaldılması hesabına 
artırmaq haqqında mətbuatda açıq çıxışlar edilirdi. 
1922-ci il fevralın 2-7-də keçirilən Bakı Kommunistlərinin IV 
qurultayında geniş mübahisə oldu. Nərimanov çıxışında demişdi: «Yoldaşlar 
soruşurlar idarənin milliləşdirilməsinə MK necə baxır? Türk dilinin dövlət dili 
olması qanundur. Bu haqda dekret var. Ona görə idarələrdə yazı və danışıqlar türk 
dilində olmalıdır. İndi məsul vəzifədə başqa millətlərdən olan kommunistlər durur. 
Onlar azərbaycanca oxuyub yaza bilmirlər. Gizlətmək lazım deyil, elə yoldaşlar 
var ki, rusların arasında da yox deyillər. Lənətə gəlsin teoretik türk dili. Onlar 
Azərbaycanda işləmək istəmirlər. Əgər onlar burada daimi işləməyi qərara 
alıblarsa, türk dilini mütləq öyrənməlidirlər» (13, f.1, s.74, iş 5, s. 78). 
 
Qurultayda qeyd edildi ki, Mərkəzi Komitə daxilində əsas məsələlərdə 
bəzən fraksiyaçılıq dərəcəsinə çatan və birliyin tamamilə aradan qalxmasına gətirib 
çıxaran ixtilaflar olmuşdur. Fraksiya mübarizəsi MK-ya respublika həyatına 
istiqamət verən və rəhbərlik edən ali orqana çevrilməsinə mane olurdu. 
Qurultay, plenum qərarlarında milli məsələ barəsində faydalı, mütərəqqi, 
inkişaf yönlü mülahizələr, tövsiyyələr təsbit olunsa da, əksəriyyəti kağız üzərində 
qalaraq həyata keçirilmədi. Üstəlik sol qrup Nərimanova hücumlarını davam 
etdirirdi. Bu hücumlar, o hətta Azərbaycandan uzaqlaşdırılandan sonra da ara 
vermirdi. 
Aprel çevrilişindən sonra bolşeviklərin kadr siyasətində yol verdikləri 
nöqsanlar, xüsusən də azərbaycanlılara qarşı ögey münasibət nəinki tək xalqda, 
eləcə də rəhbərlikdə ciddi narazılıqlara gətirib çıxardığından partiyanın Bakı 
Komitəsi bir sıra tədbirlər görməli oldu. 
1921-ci ilin sonlarında Bakıda Mərkəzi Türk Sovet partiya məktəbi açıldı. 
Qəzalarda partiya siyasi maarif şəbəkəsi genişləndirildi (13, f.l, s.74, iş 5, s.84). 
Azərbaycanda sovet hakimiyyəti qurulanda R. Axundovun, S. Qutinin, Ə. 
H. Qarayevin, M. Quliyevin, M. D. Hüseynovun, H. Cəbiyevin və AK(b)P Bakı 
Komitəsinin digər üzvlərinin cəmi bir ilə yaxın partiya stajı vardı. N. Nərimanov 
R. Axundovun və Ə. H. Qarayevin solçu çıxışlarının səbəblərini birincinin sol  
eserlər partiyasından, ikincinin isə menşevik «Hümmət» qrupundan olmasında 
görürdü. Onların «ifrat inqilabçılığı», «ifrat beynəlmiləlçiliyi» də bu baxımdan irəli 
gəlirdi. R. Axundov və M. D. Hüseynovun geri çağırılması məsələsi AK(b)P-nin 
IV qurultayında qalxmışdı. Kirov milli xətti nəzərə almadan həmfikirlərini müdafiə 
edərək belə deyirdi: «Nə üçün cərrahiyyə əməliyyatı özlərini beynəlmiləlçi 
adlandıran yoldaşlar üzərində aparılmalı idi? Nə üçün bir tərəfə zərbə vurulmuş 
(sol fraksiyanın üzvlərini nəzərdə tuturdu - red.), o biri tərəfə dəyməmişlər? 
...Ehtimal ki, onlar öz mövqelərini yazılı şəkildə şərh etmişdilər. MK-nın siyasi 
bürosu yoldaşları Moskvada saxlamağı və Azərbaycana qaytarmamağı qərara 
almışdır. Görünür, Mərkəzi Komitə belə hesab etmişdir ki, bu yoldaşlar 
Zaqafqaziyada partiya xəttinin daşıyıcıları ola bilməzlər» (13, f. 1, s.74, iş 5, s.66-
67). 
Sovet hakimiyyətinin ilk illərində milli xüsusiyyət, yerli şərait və milli 
mənafelərin nəzərə alınmaması dinə və digər adət ənənələrə qarşı mübarizənin 
güclənməsində özünü daha bariz şəkildə göstərirdi. 
Keçmiş SSRİ-yə daxil olan respublikalarda dinə qarşı mübarizə 
özünəməxsus xüsusiyyətlər daşımışdır. Belə ki, Azərbaycan respublikasında 
yaranmış hakimiyyətdə qeyri-azərbaycanlı qüvvələrin aparıcı mövqe tutması və 
milli kommunistlərin «tam beynəlmiləlçiliyi» başqa məsələlərdə olduğu kimi dinə 
münasibətdə də «öz sözünü» demişdir (49, s. 110). 
Respublikada dinə qarşı mübarizədə ilk təşəbbüs 1920-ci ildə «Şaxsey-
vaxsey», «Şaxsey-vaxseydə kim iştirak edir» adlı plakatların buraxılması oldu (13, 
f.1, s.l, iş 32, s.18). 
1920-ci il mayın 15-də Az. SSR Xalq Maarif Komissarlığının verdiyi 
dekretdə vicdan azadlığı elan edildi. Azərbaycan Xalq Cümhuriyyətinin Dini 
Ayinlər Nazirliyi ləğv olundu. Xalq Maarif Komissarlığının öhdəsində olan bütün 
dövlət məktəblərində və pullu məktəblərdə şəriət dərslərinin, habelə məktəb 
daxilində hər cür dini ayinlərin icrası qadağan olundu. 
Rusiyada bolşeviklər hakimiyyətə gəldikdən sonra, hələ 1917-ci il 
noyabrın 22-də «Rusiyanın və Şərqin bütün müsəlman zəhmətkeşlərinə» adlı 
müraciət qəbul edildi. Bu müraciətdə göstərilirdi ki, «İndi sizin dininiz, milli və 
mədəni müəssisələriniz azad və toxunulmaz elan edilir...» (141, 24.11.1917)1 
1920-ci il mayın 5-də Azərbaycan İnqilab Komitəsi bəy, xan və vəqf (din 
başçılarının) torpaqlarının müsadirə edilib heç bir ödənc alınmadan kəndlilərin 
istifadəsinə verilməsi haqqında dekret imzaladı (123, s.16). Bu da həqiqi mənada 
hücum xarakterli bir siyasət idi. Bolşeviklər yaxşı bilirdilər ki, müsəlmanlar məscid 
torpağına sahib olmağa razılıq verməz. Ona görə də Sovetlər dekretin yerinə 
yetirilməsi üçün şərt qoyurdular ki, dekretin həyata keçirilməsinə kim mane olsa, o 
adamlar zəhmətkeş xalqın açıq düşməni sayılacaq və qanundan kənar ediləcəklər. 
Müsəlman dünyasının müqəddəs ayı sayılan məhərrəmliyə qarşı təbliğat 
İslam dininin başqa ayinlərinə və hətta dinin özünə qarşı aparılan təbliğatdan daha 
artıq səy tələb edirdi. 
Bolşeviklər məhərrəmliyə qarşı 15 maddədən ibarət olan tezislərlə 
Kərbəla hadisələrinə siyasi və iqtisadi nöqteyi-nəzərdən yanaşır və bu hadisəyə 
feodal münaqişəsi kimi qiymət verirdilər. Məhərrəmlik əleyhinə yazılmış tezislərdə 
İslamın əsaslarına da ciddi toxunulurdu (117, s.51-54). 
Az K(b)P MK-nın 1920-ci ildə respublikadakı partiya təşkilatlarına, 
ideoloji və din əleyhinə məsələ ilə əlaqədar təlimat məktubunda yazılmışdı: «Bütün 
qəza təşkilatlarına, AK(b)P-nin yerli orqanlarına. «Aşura» günü yaxınlaşdıqca 
qabağımıza çətin, məsuliyyətli iş çıxır. «Aşura» günü, onunla bağlı zəncirlərlə 
özünüdöymə, küçələrdə səs-küylü yürüşlər və s. bizim üçün silinməz bir ləkədir. 
Azad Azərbaycanda belə hallara yol vermək olmaz. Sizlərə tapşırılır ki, Şaxseyə-
vaxseyə qarşı ağıllı təbliğat aparasınız.» (13, f.l, s.l, iş 32, s.34). 
Bolşeviklər düşünülmüş təbliğat seçmişdilər. Onlar bu cür qabaqgörən 
siyasətlə çox nüfuzlu din xadimlərini öz ətraflarına çəkir və öz istədikləri kimi din 
əleyhinə iş görə bilirdilər. Təəssüf ki, çox hallarda ifrata vararaq hədlərini aşırdılar 
da. Bunu Orconikidze, Mirzoyan da sonralar öz çıxışlarında etiraf edirdilər. 
Azərbaycan sovetləşəndən sonra şəriətin başqa adətləri kimi, orucluğa 
qarşı da barışmaz mübarizə aparılmağa başlandı. Bolşevik təbliğatında orucluq da 
məhərrəmlik, novruz və qurban bayramı kimi mövhumatçıların uydurması 
sayılırdı. 
Sovet mətbuatı məsələyə tamam əks mövqedən yanaşaraq yazırdı: 
Orucluq orqanizmi əldən salır və sağlamlığı məhv edir. 
Məhərrəmliyə və orucluğa qarşı geniş mübarizə kampaniyası partiyanın 
Bakı Komitəsinin protokollarında öz əksini tapmışdı. Dini mərasimlərə qarşı 
mübarizə aparmaq məqsədilə tənqid-təbliğ teatrlarından istifadə edərək yeni 
pyeslərin baxımını və təsdiq edilməsini təmin etmək üçün Komissiya yaradılması, 
xüsusi plakatlar, şüarlar hazırlamaq, qəzetlərdə məhərrəmliklə əlaqədar 
kompaniyaya başlamaq nəzərdə tutulurdu (13, f.l, s.l, iş 130, s.42). 
Əsrlər boyu xalqın öz arzusunun, istəyinin baş tutması üçün Allaha rəğbət 
və minnətdarlıq rəmzi kimi qurban kəsməsi bolşevik təbliğat və mətbuatında 
hədəfə çevrilmişdi. Qəzet və jurnalların səhifələrini mollalara qarşı karikaturalar, 
anonim müəlliflərin məqalələri və klassik poeziyaya bələd olan, dini məsələlərdən 
başı çıxan şəxslərin məktubları verilirdi. 
Din xadimləri və dindarlara qarşı aparılan bolşevik kompaniyası dinə 
qarşı aparılan təbliğatla demək olar ki, eyni vaxtda başlanmışdı. Bolşeviklərin 
fikrincə, din xadimləri kütlələrin mədəni inkişafı və tərəqqisində əngəl törədirdilər, 
deməli, onlara qarşı cəmiyyət barışmaz olmalıdır. Din xadimlərinin torpaqları, 
varidatları əllərindən alındı, dövlət mədrəsələri bağlandı. Həmçinin mollaların ailə-
nigah məsələlərinə qarışması qadağan edildi. Bütün bunlara baxmayaraq, 
müsəlman dindarları xristian dindarlarına nisbətən daha təmkinli davrandılar. 
Xristian dindarları sovet hakimiyyətinə qarşı açıq çıxışlar etmiş, antisovet 
bəyanatlar qəbul etmişlər. Uzun illər 
 
Rusiyada və b. yerlərdə dindarlar müxtəlif 
üsullarla müqavimət göstərirdilər ki, bu da hakimiyyət tərəfindən kütləvi 
repressiyalarla qarşılandı. 
Müsəlman dindarları isə əksinə, məcburiyyət üzündən heç bir şeylə öz 
narazılıqlarını bildirmədilər. Hətta bəzi din xadimləri Məhəmməd peyğəmbərin 
təlimi ilə marksizm nəzəriyyəsi arasında bəzi paralellər aparmağa başladılar. 
Müsəlman din xadimlərinin bu təşəbbüsü əvvəlcə bolşeviklər tərəfindən bəyənildi, 
sonra isə bu hərəkətə ayrı məna verildi (71, s.38-39) 
Dinə qarşı təbliğat 1923-1924-cü illərdə daha da fəallaşmışdı. 1924-cü il 
yanvarın 8-də AK(b)P Siyasi Bürosunun iclasında «Din əleyhinə təbliğatın 
aparılmasına dair» məsələ müzakirə edildi və din əleyhinə mübarizəni təşkil etmək 
məqsədilə komissiya yaradıldı (13, f.l, s.2, iş 18, s.144). 
1924-cü ildə Bakıda «Allahsızlar cəmiyyəti»nin yaradılması ilə dinə qarşı 
mübarizə daha da gücləndirilirdi. Bolşevik mətbuatı «Allahsızlar cəmiyyəti»nin 
qarşısında duran vəzifə ilə bağlı yazırdı ki, cəmiyyətin qarşısında duran əsas vəzifə 
bütün şüurlu fəhlə və kəndliləri mübariz ateizm bayrağı altında birləşdirmək, 
zəhmətkeşləri dini xurafatdan uzaqlaşdırmaq və onlarda materialist dünyagörüşü 
formalaşdırmaqdan ibarətdir (112, 14.04.1925). 
Azərbaycanda sovetləşmə prosesi başlayan kimi «şaxsey-vaxsey»  
qadağan olunmuşdur. Lakin fəhlə və kəndlilərin inamına qarşı yönəlmiş bu 
tədbirlərdən tez imtina edildi. Hökumət manevr edərək 1923-cü il avqustun 1-də 
xüsusi dekretlə «Şaxsey-vaxsey» mərasimini qadağan edən qərarı ləğv etdi. 
Dekretdə deyilirdi ki, Azərbaycan şiələrinin «Şaxsey-vaxsey» mərasiminə qarşı 
heç bir inzibati tədbir görülməsin (117, s. 50). 
Azərbaycanda bolşeviklərin yeritdiyi antiislam siyasəti N. Nərimanovu 
çox düşündürürdü. O, buna dəfələrlə öz kəskin etirazını bildirirdi. Dinə münasibət 
başqa məsələlərdə olduğu kimi Azərbaycandakı rəhbər dairələrdə də ciddi fikir 
ayrılığına, ixtilaflara gətirib çıxarırdı. Bu fikir ayrılığı hələ aprel çevrilişindən çox 
keçməmiş 1920-ci ilin oktyabrında keçirilən AK(b)P-nin II qurultayında özünü 
bürüzə verdi. Qurultayda Lominadze qeyd edirdi ki, «Azərbaycanda dini fanatizm 
mühüm qüvvədir, onunla biz mübarizə aparmalıyıq. Kəndlərdə vəziyyət daha 
ağırdı. Burada zəhmətkeş qüvvələr bütünlüklə dini adətlərlə xəstələnib və bundan 
burjuaziya istifadə edir. İcazə verin kəndlərdə inqilab edək. Feodal qalıqlara qarşı 
biz ciddi mübarizəyə qalxmalıyıq, amma çox ehtiyatla.» (13, f.l, s.l, iş 8, s. 92). 
Sarkisin dinə münasibəti də mənfi idi. «Mollalar və dindarlar keçmişin qalıqları 
kimi indiki zamanda kasıblara siyasi iqtisadi təsir edirlər, çünki onların əlində hələ 
çoxlu mülk var. Dindarlara qarşı mübarizə bizim qurultayın qarşısında duran əsas 
vəzifədir» (13, f.l, s.l,iş 8, s. 92). 
Qurultayda N. Nərimanov bildirdi ki, «Şərqdə din məsələsi olduqca çox 
vacib məsələdir. Bu məsələ ilə son dərəcə ehtiyatlı olmaq lazımdır, çünki burada 
bütün həyat bu məsələdən asılıdır». 
Nərimanov İslam dininə hörmətlə yanaşaraq göstərirdi ki, İslam dini ilə 
xristianlığı eyniləşdirmək olmaz. Xristianlıq ehkamdırsa, müsəlmanlıq həyatdır 
(13, f.l, s.l, iş 8, s. 194). 
Xalqın milli adət-ənənələrinə, xüsusilə dinə qarşı mübarizə o qədər kəskin 
şəkil almışdı ki, artıq rəhbərlikdə oturan qeyri-azərbaycanlı kommunistlər də bunu 
deyirdilər. Orconikidze etiraf edirdi ki, «din ilə mübarizədə biz çox səhvlərə yol 
veririk. Götürək Qubadakı qiyamı. Bu qiyamı kasıblar başlamışdılar. Ona görə ki, 
orada bizim gənclər Quranı ayaq altına atıb tapdalayırdılar. Bu isə insanların 
qəzəbinə səbəb olub. Quranı cırıb atmaq heç də sosial inqilab deyil. Mən hesab 
edirəm ki, biz kəndlilərin başından Quranın təsirini çıxarmalıyıq» (13, f.l, s.l, iş 8, 
s. 144). 
Xalq Xarici İşlər Komissarlığına göndərdiyi məktublarında N. Nərimanov 
İslamın müxtəlif cərəyanlarını ətraflı səciyyələndirir, müasir dil ilə desək, «İslam 
amilindən» yaxın və orta Şərqdə azadlıq hərakatının, dünyanın sosial tərəqqisinin 
xeyrinə istifadə etmək imkanını nəzərə çatdırırdı. O, möhkəm inanırdı ki, İslamdan 
sosializm məqsədləri üçün ancaq bacarıqla istifadə etmək olar. Misal gətirərək izah 
edirdi ki, hələ 1918-ci ildə Həştərxanda ruhanilərin yığıncağında o, mollaların 
özünün razılığı ilə əmək məktəbinin tədris prosesinden şəriətin çıxarılmasına nail 
olmuşdur (59, 4. XI. 1990). 
N. Nərimanov Çiçerinə məktubunda yazırdı: «1920-ci ildə mən 
Azərbaycanda izdihamlı yığıncaqda çox arvadlılığa qarşı nitq söylədikdən sonra 
yüksək nüfuzlu bir molla söz alıb Quranın surələrinə əsasən çox arvadlılığın 
əleyhinə çıxdı. Məsələ burasındadır ki, Quranda çox arvadlılığa icazə verən qanun 
da var, onu qadağan edən qanun da. Sosializm ideyasını da məhz İslamın qanunları 
əsasında eyni ilə bu cür bərqərar etmək olar. Hər şey ondan asılıdır ki, bu qanun 
kimlərin əlindədir, onu kim və necə yozur». (13, f.609, s.1, iş 71, s.47-48). O 
inanırdı ki, İslama – mədəniyyətə, tərəqqiyə mane olmaq məqsədi güdən nəzəriyyə 
kimi baxmaq böyük səhv olardı. 
N. Nərimanov İslamda dünya sivilizasiyası tarixində xüsusi yer tutan 
qüdrətli, misilsiz dərəcədə zəngin, dünya mədəniyyətinə həqiqətən böyük təsir 
göstərmiş mədəniyyət görür və təbliğ edirdi. 
Çevrilişdən sonra Azərbaycanda dinə və dindarlara qarşı aparılan 
mübarizə, xüsusən vicdan azadlığının demokratik prinsipinə məhəl qoyulmaması 
xalqda, eləcə də böyük nüfuza malik olan ruhanilər arasında qəti etiraza səbəb 
olmuşdu. N. Nərimanov bütün haqsızlıqların əleyhinə çıxır, matəm günlərində 
məscidə gedərək xalqla bir yerdə olurdu. Ona böyük hörmət və inam bəsləyirdilər. 
1922-ci ilin avqustunda (N. Nərimanov Tiflisə getdikdən sonra) 
respublika orqanları «şaxsey-vaxsey» mərasimi zamanı camaatın şəhərin 
küçələrindən keçib getməsini qadağan edən qərar çıxardı. Mərasim başlanan kimi 
hakimiyyət orqanlarının göstərişi ilə hərbi qüvvələr hərəkətə gəldilər. Baş vermiş 
toqquşmalar zamanı fəhlələr arasında ölənlər oldu (59, 4. XI. 1990). 
N. Nərimanov 1923-cü ilin yayında RK(b)P MK-ya göndərdiyi 
məktubunda bu kədərli hadisələrdən ətraflı bəhs edib, matəm mərasimi zamanı 
hərbi güc işlədən hakimiyyət orqanlarının əməllərini qəti pislədi, mərasimin 
qadağan olunması haqqında qərarı inzibatçılığın, əhalinin dini xüsusiyyətlərinin, 
yerli adət-ənənələrin qulaqardına vurulmasının əyani təzahürlərindən biri kimi 
səciyyələndirdi. O, yazırdı: «Bir materialist kimi dinə qarşı çıxmaq bir şeydir, bu 
mərasimlərin yerinə yetirilməsini qadağan etmək məqsədilə silahlı qüvvə çıxarmaq 
başqa şey» (59, 4. XI. 1920). 
Mirzoyan AK(b)P-nin XII konfransında (6-12 iyun 1923) din əleyhinə   
təbliğatın  aparılmasında  yol verilmiş  səhvləri etiraf edirdi: «Dinə qarşı mübarizə 
əsas məsələ kimi qalmaqdadır. Amma işi apararkən biz bir çox səhvlərə yol 
vermişik. Biz çalışmışıq ki, mövcud olan faktı 3 gün ərzində aradan götürək. 
Düzdür, biz marksistlər Allaha inanmırıq, ancaq öz işimizi elə qurmalıyıq ki, 
dindarların heysiyyatına toxunmayaq. Təzyiqlərə yol vermək olmaz. Görün, biz bu 
işi hara gətirib çıxarmışıq.» (145, s.22). Ancaq bu, öz cinayətkar əməllərini 
sığortalamaq üçün qeyri-səmimi etiraf idi... 
1923-cü ilin iyulunda XII Ümumbakı partiya konfransında din əleyhinə iş 
aparılmasında ciddi əyintilərdən təşvişlə danışıldı. Konfrans məscidə və kilsəyə 
qarşı «süvari qoşunların hücum» etməsi faktını pislədi, «basqınlardan və 
kustarçılıqdan» düşünülmüş işə keçirilməsinin labüd olduğunu göstərdi. 
1923-cü il avqustun 22-də AK(b)P Bakı Komitəsinin Rəyasət Heyəti 
qərara aldı: «Rayonlarda «şaxsey-vaxsey» mərasiminin iştirakçılarına nümayiş 
düzəltməkdə  maneçilik  törədilməsin. Rayon  komitələrinə və «şaxsey-vaxsey» 
mərasiminə qarşı kompaniya keçirilməsi üçün təhkim edilmiş məsul işçilərin 
hamısına tapşırılsın ki, onlar istər məscidlərdə, istərsə də küçələrdə heç bir məcburi 
tədbirlər görməsinlər.» (59, 4. XI. 90). 
N. Nərimanov məscidlərin və digər ziyarət yerlərinin təhqir olunmasına 
qarşı bütün qüvvəsi ilə mübarizə aparırdı və eyni zamanda digər dinlərə də çox 
hörmətlə yanaşırdı. 1924-cü ilin fevralında Bakıda Rojdestvenski provoslav 
kilsəsini uçurmaq məsələsi qaldırıldıqda, dini icmanın nümayəndələri bu qərara 
gəldilər ki, SSRİ MİK sədri N. Nərimanova teleqram vurub, ondan məbədin 
saxlanmasını xahiş etsinlər. O, dindarların teleqramına dərhal münasibətini 
bildirmişdi: «Smidoviç yoldaşa, xahiş edirəm bu məsələ barəsində mənimlə 
danışasınız.» Bütün Rusiyanın patriarxı Tixinovun əfv edilməsi haqqında SSRİ 
MİK-nin dekretini də məhz N. Nərimanov imzalamışdı (59, 04.XI.1990). Bu keşiş 
əksinqilabi fəaliyyətdə təqsirləndirilərək mühakimə olunmuşdur. 
Artıq 20-ci illərin sonunda «Allahsızlar cəmiyyəti»nin adı Moskvada 
olduğu kimi «mübariz allahsızlar ittifaqına» çevrildi. 
Beləliklə, Azərbaycanda sovet hakimiyyətinin bərqərar olunmasından 
sonra cəmiyyət həyatının müxtəlif sahələrində istər kadr siyasətində, istər neft 
sənayesində, dinə münasibətdə, ərazi, dil məsələlərində, ümumiyyətlə, cəmiyyət 
həyatının bütün sahələrində yerli şərait və milli xüsusiyyətlər nəzərə alınmırdı. 
Faktlar, arxiv materialları göstərir ki, sovet hakimiyyəti möhkəmləndikcə, onların 
xalqlara vəd etdikləri azadlıqlar unudulur, əsrlər boyu saxlanılan, nəsildən-nəslə 
ötürülən mənəvi etnik dəyərlər üstündən xətt çəkilir, amirlik, totalitar tədbirlər 
həyata keçirilirdi. 
20-ci illərdə İslam dininə qarşı başlanmış hücum xalq kütlələrində sovet 
hakimiyyətinə qarşı nifrət əhval ruhiyyəsini formalaşdırdı və sübut olundu ki, 
Azərbaycan xalqını öz əqidəsindən döndərmək, «Allahsızlaşdırmaq» mümkün 
deyil və xalqda inam, dinə etiqad əbədi yaşayacaqdır. 
 
 
 
 
 
 
 
 
II FƏSİL. MİLLİ SİYASƏT ƏTRAFINDA RƏHBƏR DAİRƏLƏRDƏ 
İXTİLAFLAR VƏ SİYASİ ÇƏKİŞMƏLƏR 
 
2.1. Partiya rəhbərliyində ixtilafların parçalanmaya 
səbəb olması 
 
Sovet hakimiyyəti qurulduqdan az sonra Azərbaycanın partiya 
təşkilatlarında milli siyasətin məzmunu və həyata keçirilməsi ilə bağlı ciddi 
ixtilaflar meydana gəldi. Respublikada hakim Mərkəzin siyasətini yeritmək 
prinsiplərinə münasibətdə məsul vəzifəli işçilər arasında bir-birini izləmək, təqib 
etmək və intriqa sistemi yaranır, bu da açıq və kəskin çəkişmələrə gətirib çıxarırdı. 
Çevrilişin ilk günlərindən Bakıda idarəçilik əsasən Bakı partiya təşkilatlarının və 
Bakı Soveti İcraiyyə Komitəsinin erməni-bolşevik rəhbərlərinin əlinə keçmişdi. 
Onlar AK(b)P Mərkəzi Komitəsini, Azərbaycan SSR Xalq Komissarları Sovetini 
əslində saymırdılar. 
Bakı partiya təşkilatının rəhbər işçilərinin bir qrupu - Ruhulla Axundov, 
Sarkis Danielyan, Anastas Mikoyan, Mirzə Davud Hüseynov, Levon Mirzoyan, 
Həbib Cəbiyev, Semyon Qutin, Mixail Kaxiani, Vasili Yeqorov, Rəhim Hüseynov, 
Mustafa Quliyev və başqaları mövcud qərarlara əsaslanaraq, Azərbaycanda milli 
siyasətin həyata keçirilməsi uğrunda ardıcıl mübarizə aparan N. Nərimanovun 
əleyhinə çıxdılar. Onlar Nərimanovu müdafiə edən Azərbaycan KP MK katibi   
Qriqori Naumoviç Kaminskiyə, Azərbaycan partiya təşkilatının görkəmli 
xadimlərindən Sultan Məcid Əfəndiyevə, Muxtar Hacıyevə, Mirbəşir Qasımova, 
Həmid Sultanova, Dadaş Bünyadzadəyə, Möhsün İsrafilbəyova (Qədirliyə), 
Teymur Əliyevə və başqalarına da hücumlar etməyə başladılar (13, f.268, s.26, iş 
32, s.107). İxtilaflar sovet partiya quruculuğu, mədəniyyət, təsərrüfat siyasəti 
məsələlərinin geniş bir dairəsini əhatə edirdi. 
Aparılmış tədqiqatlar sübut edir ki, aprel çevrilişindən sonra 
Azərbaycanda hakimiyyətə gəlmiş siyasi qüvvələri aşağıdakı şəkildə 
qruplaşdırmaq olar: 
1. Azərbaycanda sosializm ideyalarını həyata keçirən və Moskvanın 
mənafeyini müdafiə edən qüvvələr. Bura müxtəlif millətlərdən olan kommunistlər 
daxil idi. 
2. Siyasi çevrilişdən istifadə edib respublikada hakimiyyətə gəlmiş və 
milli intiqam hissi ilə fəaliyyət göstərən erməni kommunistlərindən ibarət 
qüvvələr. 
3. «Beynəlmiləlçi» azərbaycanlı bolşeviklərdən ibarət qüvvələr. 
4. Xalqın azadlıq yolunu sosializmdə görən milli hisli, milli baxışlı 
kommunistlərdən olan qüvvələr (49, s.83). 
Belə ki, sovetləşmənin əvvəllərində Azərbaycanda olan mürəkkəb siyasi 
şəraitdə hakimiyyətə gəlmiş siyasi qüvvələrin və rəhbərlikdə məsul vəzifələr tutan 
şəxslərin milli tərkibi müxtəlif idi. Onlar nəinki milli tərkibə görə, eləcə də siyasi 
məqsədlərinə və manevrlərinə, ölkədə aparılan siyasətdə «sərt» və yumşaq» 
mövqelərinə görə bir-birlərindən fərqlənirdilər.  Rəhbərlikdə yüksək vəzifələr tutan 
birinci qrup - Mərkəzin mənafeyini müdafiə edərək, Moskvanın partiya xəttini 
«beynəlmiləlçilik prinsiplərindən» istifadə etməklə Azərbaycanda tətbiq etməyə 
çalışırdılar. Hələ çevrilişin ilk günlərindən Moskvadan Bakıya «partiya xəttini» 
yeritmək üçün yüksək vəzifələrə «təcrübəli bolşeviklər» göndərilməsi azərbaycanlı 
kommunistlərə inamsızlıq və etimadsızlıqdan irəli gəlirdi. Q. K. Orconikidze, S. 
M. Kirov, N. N. Kolesnikov, İ. M. Qubkin, A. P. Serebrovski, Lominadze və 
başqaları Azərbaycanda partiya xəttini respublikanın milli mənafeyi baxımından 
deyil, Mərkəzin mənafeyi baxımından həyata keçirirdilər. 
Düzdür, onların içərisində Mərkəzi Komitə katibi Q. K. Kaminski, 
Azərbaycan SSR Xalq Təsərrüfat Şurasının sədri N. İ. Solovyov kimi öz vəzifəsini 
vicdanla yerinə yetirən bolşeviklər də var idi ki, Azərbaycanın milli mənafeyinə, 
yerli xüsüsiyyətlərinə hörmətlə yanaşırdılar. 
Aprel çevrilişindən istifadə edərək hakimiyyətə gələn zahirən bolşevik, 
daxilən isə ürəklərində daşnak qisası gəzdirən, milli intiqam hissi ilə yaşayan 
erməni bolşeviklərindən ibarət qüvvələr idi ki, tez bir zamanda Bakı Komitəsini öz 
əllərinə alaraq, Azərbaycanın müstəqilliyi və inkişafına, milli mənafeyinə xidmət 
edən rəhbərlərə, xüsusən Nərimanov və onun tərəfdarlarına qarşı müxalifətdə 
duraraq, hər vəchlə xalqın və respublikanın xeyrinə olan qərarlara mane olmağa 
çalışırdılar. Mirzoyan, Mikoyan, Sarkis və başqa erməni kommunistlərinin 
hiyləgər, planlı siyasəti nəticəsində rəhbərləri, o cümlədən istər rus, istərsə də 
«beynəlmiləlçi» azərbaycanlı rəhbərləri tərəflərinə çəkərək, öz niyyətlərini həyata 
keçirirdilər. Erməni kommunistlərinin bu cür siyasəti və niyyəti təsadüfi deyildir. 
Onların bir çoxları əvvəlcə «Daşnaksütun» partiyasının üzvü olmuş, sonra bu 
partiyadan çıxıb bolşeviklər partiyasına gəlmiş və təbiidir ki, öz millətçi baxışlarını 
da gətirmişdilər. 
Qeyd etdiyimiz birinci və ikinci qruplaşmaların strateji və taktiki 
məqsədləri eyni olduğundan müəyyən mənada hər hansı bir məsələnin həllində 
razılığa gəlinə bilirdi. Bu qrupların hər ikisi üçün yeganə məqsəd Azərbaycanın 
sərvətlərini talamaq, müstəqilliyinə son qoymaq idi. 
Üçüncü qrup - «beynəlmiləlçi» azərbaycanlı bolşeviklərdən ibarət 
qüvvələr - R. Axundov, Ə. H. Qarayev, M. D. Hüseynov, H. Cəbiyev və başqaları 
idi ki, onlar da müəyyən səbəblərdən, xüsusən də gənc və təcrübəsiz olduqlarından, 
siyasi yetkinliyin olmamasından, sosializm quruculuğunun mürəkkəb 
məsələlərindən baş aça bilmədiklərindən, respublikada yüksək partiya və dövlət 
vəzifələrində naşı olduqlarından mürəkkəb hadisələrin axarını düzgün 
qiymətləndirə bilmirdilər. Onlar özləri də hiss etmədən mirzoyanların, 
orconikidzelərin təsiri altına düşür, Azərbaycanın müstəqilliyi, yerli spesifik şəraiti 
ilə əlaqədar məsələlərə lazımi əhəmiyyət verməyərək, yanlış mövqeləri ilə 
Zaqafqaziya və eləcə də Azərbaycanda milli təmayülün olması barədə fikir 
yaradaraq, N. Nərimanova və onun tərəfdarlarına qarşı əks mövqedən çıxış 
edirdilər. 
Dördüncü qrup - xalqın müstəqilliyini düşünən, milli hisli, vətənpərvər 
azərbaycanlı qüvvələr var idi ki, nicat yolunu yaranmış quruluşda görür, sosializm 
ideyalarına həddindən artıq inanırdılar. Onlar sonradan  yanıldıqlarını başa düşsələr 
də, artıq gec idi. 
Son dərəcə çətin şəraitin olmasına və rəhbərlikdə azlıq təşkil etməsinə 
baxmayaraq, bu qüvvələr Azərbaycanın mənafeyinə uyğun olmayan, anti-
azərbaycan siyasət yeridən rəhbərlərə qarşı ciddi mübarizə aparırdılar. 
Aprel çevrilişindən sonra hakimiyyətə gəlmiş qüvvələr arasında ixtilaf və 
fikir ayrılıqlarını doğuran səbəblər aşağıdakılar idi: Azərbaycan dilinə, dinə, 
respublikanın ərazi bütövlüyünə, kəndlilərə və ziyalılara, iqtisadiyyatla bağlı 
məsələlərə münasibətdə, yanaşmada laqeydlik və hörmətsizlik. Belə ki, 
Azərbaycanın başlıca olaraq qeyri millətlərdən ibarət olan rəhbərləri respublikanın 
özünəməxsus spesifik yerli şəraitini, milli xüsusiyyətlərini və milli mənafelərini 
nəzərə almır, almaq da istəmir, xalqın adət-ənənələrinə biganəlik göstərirdilər. 
Kommunistlər arasında ixtilaflar özünü plenum, konfrans, qurultaylarda daha aydın 
göstərirdi. 
O, zaman milli məsələlərdəki dolaşıqlıqların başlıca təqsirkarı, türkdilli 
xalqlara, o cümlədən Azərbaycan xalqına qarşı kin və ədavət bəsləyən İ. Stalin idi. 
O, Azərbaycanda partiya təşkilatlarında işləyən ermənilərdən ibarət bəzi rəhbər 
işçilər ilə əlaqəyə girərək öz məkrli siyasətini həyata keçirirdi. Milli münasibətlərin 
kəskinləşməsində mürəkkəb siyasi vəziyyətin, dedi-qodu və təqib şəraitinin 
yaranmasında Stalin başlıca rol oynayırdı. Ən başlıcası isə istər ərazi bütövlüyü, 
istərsə də müstəqillik məsələlərində onun antiazərbaycan mövqe tutması danılmaz 
idi. Əzəli torpaqlarımız olan «Zəngəzur və Naxçıvan Ermənistanda sovet hökuməti 
qurularsa vermək olar», eləcə də «Mən Azərbaycanın müstəqilliyinə tərəfdar 
deyiləm, kommunistlərin biri digərindən müstəqil ola bilməz» fikirləri artıq öz 
yerini tapmışdı. Rəhbərlikdə olan ixtilaflara gəldikdə isə o, demək olar ki, bu 
məsələnin dərinliyinə varmayaraq, ancaq solların mövqeyindən çıxış edərək N. 
Nərimanovu təqsirli bilir, onu heç bir əsası olmadan, burjuaziyanın mülkiyyətdən 
məhrum edilməsi məsələlərini həll etməkdən boyun qaçırmaqda günahlandıraraq 
deyirdi: «qocanı (N. Nərimanovu nəzərdə tuturdu) danlamaq lazımdır. O bu 
qərarların yerinə yetirilməsini istəmir, buna görə də kömək etmir». Əslində bütün 
bunlar Nərimanovun rolunun hər vəcdlə kiçildilməsi demək idi. İ. V. Stalin 1920-ci 
il noyabrın əvvəllərində Bakıya gəldi. Onun iştirakı ilə noyabrın 8-də RK(b)P MK 
Qafqaz bürosu və AK(b)P Bakı komitəsi ilə birlikdə AK(b)P MK plenumu 
Azərbaycan partiya təşkilatında ixtilaflar məsələsini müzakirə etdi (13, f.l, s.l, iş 
14, s.9). Plenumun işində İ. Stalin, Orconikidze, Y. Stasova, N. Nərimanov, Q. 
Kaminski, H. Sultanov, Ə. H. Qarayev, Sarkis, M. B. Qasımov, R. Axundov, D. 
Bünyadzadə, B. Mdivani, O. Şatunovskaya, V. Yeqorov, S. Qutin və b. iştirak 
edirdilər. Müzakirələr zamanı yol verilən nöqsanların təqsirini bütünlüklə 
Azərbaycan İnqilab Komitəsinin və onun sədri N. Nərimanovun boynuna atmaq 
meyli qatmaqarışıq, qeyri mütəşəkkil keçən iclasda lap əvvəldən özünü büruzə 
verdi. Eyni zamanda əsas məsələlərin müzakirəsi zamanı Azərbaycan İnqilab 
Komitəsinin öz daxilində, Ə. H. Qarayev və M. D. Hüseynov ilə N. Nərimanov 
arasında ciddi ixtilaflar olduğu da aşkara çıxdı. 
Ə. Qarayev öz çıxışında bildirirdi ki, müsəlman kommunistləri arasında 
iki qrup yaranıb, onlardan biri Nərimanov qrupu, digəri isə Qarayev-Hüseynov 
qrupudur. Birinci qrup Azərbaycanın müstəqilliyinin tərəfində durur, bizi-ikinci 
qrupu isə ittiham edirlər ki, Azərbaycanı Rusiyaya satmısınız (13, f.l, s.l, iş 14,8.9). 
Rusiyaya «satıldıqlarını» təkzib edənlər həddən artıq «beynəlmiləlçiliyə» 
qapılıb, hər hansı bir məsələdə Nərimanov və onun tərəfdarlarına qarşı mübarizə 
apararaq, qeyri-azərbaycanlılardan olan şovinist ruhlu rəhbərlərin demək olar ki, 
əlaltısına çevrilmiş olurdular. 
İxtilafları törədən səbəblərdən biri də əmlakın müsadirəsi və burjuaziyanın 
mülkiyyətdən məhrum edilməsi ilə bağlı idi. Müzakirələrin gedişində V. 
Yeqorovun çıxışında bu səbəb bir az da açıqlandı: «Bizim ixtilaflarımızın 
mahiyyəti ondan ibarətdir ki, sol qrup deyilən qrup iri burjuaziyanı mülkiyyətdən 
məhrum etməyə tərəfdar çıxır, sağ qrup isə milli şüarlar altında burjuaziyanı 
müdafiə edir və ona himayədarlıq göstərir» (13, f.l, s.l, iş 14, s.10). 
Azərbaycanda sovet hakimiyyətinin ilk aylarında əmlak müsadirəsində 
ciddi nöqsanlara yol verilmişdi. O vaxtlar Stasova öz xatirələrində yazırdı:... 
Moskvada və Petroqradda heç vaxt hər hansı bir tacirin və ya burjuanın evində 
axtarışı necə aparmaq məsələsi ortaya çıxmırdı, Bakıda isə bu və ya başqa evdə 
axtarışı necə aparmaq məsələsi nəinki şəhər partiya komitəsində, hətta Azərbaycan 
KP MK-də tez-tez müzakirəyə qoyulurdu. Çünki yerli müsəlman türklər tez-tez 
Azərbaycan Xalq Komissarları sovetinin sədri Nərimanov yoldaşın yanına gəlib 
şikayətlənirlər  ki, çekistlər evin qadınlara məxsus hissəsində axtarış aparmışlar, bu 
isə şəriətin bütün qanunlarına ziddir. Bu münasibətlə Azərbaycan KP MK-nın 
iclasında A. Mikoyan, Sarkis, V. Lominadze və Nərimanov arasında qızğın, 
prinsipial mübahisələr olurdu (13, f.268, s.26, iş32, s.179). 
İxtilaflar Azərbaycan K(b)P-nin II qurultayında (1920-ci il 16-23 oktyabr) 
müxtəlif məsələlərdə özünü daha kəskin göstərdi. Azərbaycan rəhbərliyində 
parçalanma haqqında danışan N. Nərimanov çıxışında deyirdi: ... Belə güman edilir 
ki, sağ və sol tərəflər var. Əgər istəyirsiniz sağ tərəf adlandırasınız, adlandırın. Sağ 
tərəf deyir ehtiyatla müsadirə etmək lazımdır, sol tərəf deyir belə lazım deyil, 
ehtiyatla, ya ehtiyatsız, ümumiyyətlə, talan etmək lazımdır (13, f.l, s.l, iş. 8, s.201). 
Hakim partiya olan Kommunist Partiyasının tərkibinin qeyri qənaətbəxş 
olması AK(b)P-nin II qurultayında açıq etiraf edilir, belə bir fikir də səslənirdi ki, 
sağ və sol tərəflər Rusiyada da mövcuddur. Lenin sağ, Trotski isə sol tərəfdir. 
Azərbaycanda isə Nərimanov və onun əleyhdarları arasında olan ixtilaflar. Bu da 
özünəməxsus səbəblərlə bağlı idi. Rusiyada həmkarlar ittifaqına münasibət 
məsələsi, kəndə münasibət, yeni iqtisadi siyasət, milli məsələ, xüsusən 
Zaqfederasiya, SSRİ-nin təşkili, sosializm konsepsiyasına münasibət və s. 
məsələlərdə fikir ayrılığı yaranmışdı ki, bu da özünü Trotski-Lenin və onun 
tərəfdarları olan Radek, Ryazanov və b., Zinovyev-Kamenev, Buxarin, Stalin və 
digərlərinin arasında mövcud idi. Leninin vəfatından sonra bu ixtilaflar Trotski və 
Stalin arasında daha da dərinləşdi. Trotskiçilər siyasi səhnədən uzaqlaşdırıldıqdan 
sonra «Yeni Müxalifət», vaxtilə trotskizmə qarşı fəal mübarizə aparan Zinovyev və 
Kamenev əsas mübarizə hədəfi oldu. 
Rusiyada ilk əvvəllər yeni hökumətin siyasəti ilə razılaşmayan 
kommunistlərlə Lenin və əleyhdarları - trotskiçilər, «fəhlə müxalifəti», «sol 
kommunistlər», «demokratik mərkəziyyət» və başqaları arasında olan fikir 
ayrılıqları mövcud idi. Mübahisələr həmkarlar ittifaqlarından başlandı və dərhal da 
kənara çıxdı. Trotski Mərkəzi Komitənin xətti ilə razı olmadığını bildirərək, həmin 
ixtilafları ictimaiyyət arasında yaydı. 
Trotski həmkarlar ittifaqlarında fəhlə demokratiyasının əleyhinə çıxır və 
həmkarlar ittifaqlarında komandanlıq və inzibatçılıq metodlarının tətbiq edilməsini 
irəli sürürdü. Trotskiçilər həmkarlar ittifaqlarını dövlətləşdirməyə çalışır və 
istehsalı idarə etmək vəzifələrini həmkarlar ittifaqlarına tapşırmağı tələb edirdilər. 
«Fəhlə müxalifəti» isə həmkarlar ittifaqlarını sovet dövlətinə və partiyaya qarşı 
qoyur və trotskiçilərin əksinə olaraq dövləti həmkarlar ittifaqlarına tabe etməyi irəli 
sürürdülər. 
«Demokratik mərkəziyyətçilər» qrupu isə partiyada fraksiya və qruplara 
azadlıq verilməsini tələb edir, idarələrdə təkbaşçılıq və möhkəm intizam əleyhinə 
çıxırdılar (67, s.29). 
Buxarinçilər mübahisələrdə əvvəllər barışdırıcı mövqe tutsalar da, 
sonralar trotskiçilərin tərəfinə keçdilər. 
Əslində trotskizm və yeni müxalifətin ideyalarında bir həqiqət var idi. 
Onlar qeyd edirdilər ki, iqtisadi və texniki cəhətdən geri qalan Rusiyada 
sosializmin qələbəsi mümkün deyil, sonradan tarixi təcrübə də bunu sübut etdi. 
Partiyanın daxilində olan fikir ayrılıqları ölkənin Mərkəzində olduğu kimi, 
müxtəlif ssenarilər əsasında milli ucqarlara da sirayət edirdi. 
Aparılmış tədqiqatlar sübut edir ki, bu ixtilaflar Azərbaycanda 
özünəməxsus xüsusiyyətləri ilə fərqlənirdi. Rusiyadan fərqli olaraq, Azərbaycanda 
fikir müxtəlifliyi şəxsi intriqalara çevrilərək, ümumi işin xeyrinə deyil, şəxsi 
mənafeni üstün tutmaqla dərinləşirdi; partiyanın və rəhbərliyin Mərkəzdən fərqli 
olaraq ifrat dərəcədə qeyri-yerli millətlərin nümayəndələri ilə doldurulması idi. 
Yerli xalqın nə dilini, nə də tarixini bilməyənlər, adət-ənənəsinə biganə qalanlar ilə 
yerli vətənpərvər rəhbərlər arasında olan narazılıq və s. 
Sovetləşmənin başlanğıcında hakimiyyətə gəlmiş siyasi qüvvələr arasında 
yumşaq xətt tərəfdarları – Nərimanov və onu müdafiə edənlər aparılan siyasətdə 
milli xüsusiyyətləri, yerli şəraiti nəzərə almağı irəli sürürdülər. Onların fikrincə, 
milliləşdirmə ilk vaxtlar ancaq iri və orta müəssisələr və ticarət sahəsinin bir 
qismini əhatə etməlidir. Şəxsi əmlak və əşyaların müsadirəsi zamanı insan 
ləyaqətinə, milli heysiyyətinə toxunulmasının əleyhinə çıxırdılar. 
Respublika rəhbərliyində mübahisələrə səbəb olan məsələlərdən biri də 
kəndə münasibət, fəhlələrlə kəndlilərin yaxınlaşması məsələsi idi ki, ətrafında 
kəskin fikir ayrılığı vardı. Başlıca olaraq torpaq haqqında verilmiş dekretin yerinə 
yetirilməsi ətrafında mübahisə gedirdi. Bu məsələdə əsasən Nərimanovu nəzərdə 
tutan Lominadze göstərirdi ki: «Müsəlman ziyalıları bizə qarşı dinlə, fanatizmlə, 
eləcə də şovinizmlə zəhərlənib (13, f. 1, s.l, iş 8, s. 82). 
Lominadze və onun kimi dardüşüncəli kommunistlər vaxtilə Müsavat 
Partiyasının üzvü olmuş, indi isə kommunist partiyasına gələn müsəlman 
kəndlilərinə, həmçinin tacirlərə ögey münasibət bəsləyirdilər, hətta bu cür insanları 
«barışmaz düşmən» adlandırırdılar. Belə münasibətlə müsəlman kəndli və fəhləsi 
partiyada öz yerini tapa bilməyərək, Şura hökumətindən əksər halda narazı 
qalırdılar. 
Aqrar məsələ və kəndə münasibət son dərəcə aktual olduğundan, 
rəhbərlikdəki ciddi fikir ayrılığı daha da dərinləşirdi. Azərbaycanın milli 
mənafeyinə xor baxan Lominadze, Sarkis və onun kimi qeyri azərbaycanlı 
kommunistlər yerli şəraiti nəzərə almır, kəndlə şəhərə münasibətdə vahid siyasət 
yeritməyi müdafiə edirdilər. Lominadze deyirdi: Azərbaycanda bir siyasət 
olmalıdır, biz iki siyasət apara bilmərik, şəhər üçün ayrı, kənd üçün ayrı (13, f.l, s.l, 
iş.8, s. 88). 
Halbuki, bu məsələyə çox incəliklə yanaşmaq lazım idi, çünki kəndlinin 
öz psixologiyası var idi. Yanlış atılmış addım, düzgün olmayan siyasət vəziyyəti 
daha da ağırlaşdırırdı. 
Sol fraksiyanın nümayəndələri, o cümlədən Lominadze kəndə 
münasibətdə çox kəskin mövqe tutaraq partiyanın 2-ci qurultayında qeyd edirdi ki, 
«biz əsl inqilaba, feodalizmin məhvinə o vaxt nail ola bilərik ki, bəylərin 
malikanələrini yandıraq, kəndli oradan çıxan alovun içərisində inqilabın işığını 
görəcəkdir» (13, f.l, s.l, iş 8, s. 107). 
Sol qrupun fikrincə, Azərbaycanda bu siyasətin həyata keçirilməsi 
Rusiyadakından 20 dəfə artıq sərt formada aparılmalıydı. Lominadze və 
Zemlyanskinin fikirləri sağ təmayülçüləri razı sala bilmirdi, hətta qurultayda belə 
fikir səslənirdi ki, «Lominadze ilə Nərimanovun çıxışlarına qulaq asanda elə bil ki, 
iki müxtəlif siniflərin nümayəndələri danışırlar» (13, f.l, s.l, iş8, s.107). 
Yerli şərait, adət-ənənədən, psixologiyadan çox-çox uzaq olan 
kommunistlər kənddə aparılan siyasəti Sovet Rusiyasında olduğu kimi davam 
etdirmək istəyirdilər. Belələri nəinki varlıları, bütün kənd əhalisini əksinqilabçı 
adlandırır və göstərirdilər ki, əgər hərbi hissələr olmasa, sovet hakimiyyətinə qarşı 
yerlərdə üsyanlar baş verə bilər. 
Belə mülahizələri əsas tutanlar kənddə öz zəhmətilə yaxşı yaşayan 
çoxsaylı ailələri qolçomaq adlandırır, onlara qarşı zor işlədilir, mallarını əllərindən 
alırdılar. Bu üzdəniraq «beynəlmiləlçilər» kənddə öz əsas vəzifələrini az-çox varlı 
adamları talan etməkdə, rüsvay edib qovmaqda görürdülər. 
N. Nərimanov və onun tərəfdarları belələrinə və onların yeritdikləri 
siyasətə qarşı mübarizə aparırdılar. N. Nərimanov dəfələrlə Moskvaya, Leninə 
yazdığı məktublarında, məruzə və çıxışlarında belə siyasətin yanlış və zərərli 
olduğunu əsaslandırır, Azərbaycanda yerli şəraiti və milli xüsusiyyətləri nəzərə 
almağı tövsiyə və tələb edirdi. Moskva rəhbərliyi kənddə yaranmış acınacaqlı 
vəziyyətdən çıxmaq üçün kəndlərdə inqilab komitələrindən yoxsul komitələrə 
keçməyi və Azərbaycanda partiya rəhbərliyinə yeni adamın göndərilməsini qərara 
aldı. 
1920-ci ilin avqustunda Q. N. Kaminski Azərbaycana rəhbər partiya işinə 
göndərildi. Kaminski MK katibi kimi məsələyə obyektiv yanaşır, Nərimanovun 
apardığı siyasətin, mübarizənin düzgün olduğunu başa düşür, qəlbən ona hörmət 
edir və onu müdafiə edirdi. Odur ki, o, Azərbaycanda işə başlayan gündən Sarkis, 
R. Axundov, L. Mirzoyan, S. Qutin, V. Yeqorov, H. Cəbiyev, M. Kaxiani, M. 
Quliyev və Bakı Komitəsinin digər üzvləri onun əleyhinə çıxdılar. 
Kaminski Nərimanovun apardığı siyasətin hakim partiyanın tutduğu 
mövqe ilə uyğun gəldiyini, şərq siyasətində onun mövqeyini dəstəklədiyini 
bildirirdi. Kaminski qeyd edirdi ki, «milli və dini məsələ ilə bir qədər ehtiyatlı 
olmaq lazımdır. Biz Rusiyada bu işə çox ehtiyatla yanaşırıqsa, burada 
Azərbaycanda, haradakı kəndli daha dindardır, orada dini məsələyə daha ehtiyatla 
yanaşmaq lazımdır» (13, f.1, s.l, iş 4, s.4). 
Kəndliyə qarşı belə münasibətə görə, müsəlman əhali hakim partiya 
sıralarını tərk edir, yeniləri isə daxil olmaqda tərəddüd edirdilər. Məhz bu səbəbdən 
idi ki, Ümumbakı partiya konfransı və Kaminski müsəlmanlarla işin gedişindən 
razı qalmadığını bildirir, partiya işinin müsəlmanlar arasında gücləndirilməsini 
lazım bilirdilər. 
Azərbaycan rəhbərliyində ixtilaflar 1921-ci il fevralın 11-18-də keçirilən 
AK(b)P-nin III qurultayında özünü bir çox məsələlərdə daha qabarıq büruzə verdi. 
Qurultayda yoxlama komissiyalarının işi ilə əlaqədar çıxış edənlərin bir çoxu qeyd 
edirdilər ki, «Partiyada xəstəlik var, intriqaçılıq, şöhrətpərəstlik, siyasətbazlıq... 
Çox hərcmərclik yaranıb. Yoxlayıcı komissiya qərara alıb ki, xüsusi komissiya 
yaratsın və qəzalara getsin, öyrənsin, vəziyyətlə tanış olsun» (13, f.1, s.2, iş 1, 
s.112-115). 
Partiyanın daxilində gedən intriqalarla, çəkişmələrlə əlaqədar qəzalardan 
çoxlu şikayətlər gəlir və bunun da əsasında yerlərdə bir çox hallarda günahsız 
adamları incidirdilər (13, f.l, s.2, iş 2, s.97). 
Kənddəki qarmaqarışıqlığın bir səbəbi də çoxlu səlahiyyətli qurumların 
məsələlərə müdaxilə etməsi ilə bağlı idi. Məsələn, «Siyasi büro, Partiya komitəsi, 
Xüsusi şöbə, Ərzaq komissarlığı və s. Bu da ayrı-ayrı orqanların işini qarışdırır, 
onların arasında narazılıq yaradırdı. Xüsusi şöbələr hər işə, həm vətəndaşların, həm 
də hərbi idarələrin işlərinə qarışırdı. Onlar özlərinə aid olmayan işləri görür və 
nəticədə də işdə ciddi dolaşıqlıq yaranırdı» (13, f.l, s.l, iş 2, s.112-113). M. D. 
Hüseynov Daxili işlər komissarlığını tənqid edərək «onu ölü orqan adlandırır, bir-
birləri ilə yola getməyən müxtəlif orqanların rəhbərləri o biri orqanı, o biri də 
digərini ləğv etməyi tələb edirdi.» (13, f.1, s.2, iş 2, s.117). 
Xalq Daxili İşlər komissarı H. Sultanov isə Siyasi büronu yerlərdə sovet 
aparatını dağıdan 1 nömrəli orqan hesab edir, günahsız adamların həbs 
olunmalarına yol verildiyini deyirdi (13, f.1, s.2, iş 2, s.132). 
20-ci illərdə milli məsələ ətrafında həmişə qızğın mübahisələr, ixtilaflar 
olmuşdur. Sovetləşmədən sonra bu məsələ rəhbər dairələrdə heç də birmənalı 
qarşılanmamış, daim ixtilaflara gətirib çıxarmışdır. Təsadüfi deyildir ki, bu məsələ 
tez-tez yüksək dairələrdə müzakirə olunurdu, müzakirələrdə başlıca olaraq dil, 
ordu quruculuğu, həmçinin şərq məsələsi əsas yer tuturdu. Məsələn, Azərbaycan 
dilinin sıxışdırılmasına qarşı çıxan Böyükağa Talıblının milli ruhda olan çıxışları 
diqqəti daha çox cəlb edir. O, bu məsələdən bəhs edərək bildirirdi ki: «...əgər desək 
ki, Azərbaycanda rus imperializmi yoxdur, onda deyirlər ki, yox. Gəlin gedək 
yoxsul komitələrinə, inqilab komitəsinə, hamısında yazılar rus dilində gedir. 
Ərizələr rus dilində, məhkəmə rus dilində, poçta rus dilində. Əgər hər addımda biz 
rus dili ilə rastlaşırıqsa, rus imperializmini inkar etmək olmur. Bax elə, biz, bu 
kinayəni kənar etməliyik və təklif edirəm ki, dövlət dili həmin dövlətin, həmin 
xalqın dili elan edilsin» (13, f.l, s.2, iş 2, s.275-276). 
N. Nərimanov türk dilinin dövlət dili səviyyəsində inkişafına xüsusi 
əhəmiyyət verirdi. Onun bu barədə Cümhuriyyət hökumətinə iradı yanlışlıqdan 
irəli gəlirdi. O, sovet idarələrində idarəetmə işinin rus dili ilə yanaşı, türk dilində 
aparılması haqqında əmr vermişdi. Nərimanov üçün milli dilin cəmiyyətdə rolu 
mühüm amil idi: «öz dilini lazımi səviyyədə bilməyən ziyalı millətinin həyatında 
gərəksiz bir heçə çevrilir». Ana dili məsələsini, Nərimanov, milli məsələnin bir 
hissəsi kimi həll etməyə, siyasi əhəmiyyəti baxımından da səy göstərirdi (33, 157). 
B. Talıblı ordu məsələsini ikinci xəstəlik adlandırır və qeyd edirdi: 
«Müstəqillik, muxtariyyət yaranan yerlərdə rus ordusu durur. Biz rus ordusunu 
yerli xalqın ordusu ilə əvəz etməliyik, hər bir müstəqil respublikada yerli ordunun 
yaradılması lazımdır» (13, f.l, s.2, iş.2, s.276). 
Ordu quruculuğu çox aktual problem olduğundan bu məsələ ətrafındakı 
fikir ayrılıqları xüsusi yer tuturdu. Azərbaycan Xalq Cümhuriyyəti vaxtında 
yaradılmış ordunun tərkibində yüksək rütbəli, təcrübəli zabitlər, hərbçilər olduğu 
halda, onlardan yeni sovet hökumətinin ordusunun tərkibində istifadə edilməməsi, 
onlara qarşı ədalətsiz mövqe tutulması, etimadsızlıq xalqda da narahatlıq yaradırdı 
(13, f.1, s.2, iş 2, s.276). 
Xalq Cümhuriyyəti illərində çətinliklə də olsa formalaşan Azərbaycan  
ordusu milli mahiyyət səbəbindən yeni sovet hakimiyyətinin mübarizə hədəfinə 
çevrildi. 266 hərbçi, o cümlədən 12 general, 27 polkovnik, 6 podpolkovnik, 48   
kapitan güllələndi (98, s.17). Üstəlik Azərbaycan hərbi hissələrini Cənubi  
Azərbaycan ərazisində süni siyasi aksiyalara sövq edirdilər. Bu aksiyaya 
münasibətini M. Ə. Rəsulzadə, belə ifadə etmişdir: «Az-çox bağlı qalan 
Azərbaycan əsgəri dəxi dağıdılıyordu. Bir qisim qitəati müqabil inqilabçı deyə 
dağıtmış, geridə qalan mövcudiyyəni də Azərbaycan ixtilalının mütəaqib 
bolşeviklər tərəfindən İran üzərinə yapılan təcavüz səfərinə göndərmişlərdi. Bu 
surətlə bolşeviklər həm Azərbaycan ordusunun itlaf ediyor, həm də Rəşt ilə 
Ənzəlidən yapdıqları vəqayei Azərbaycanlı əliylə icra etmək surətilə bu iki dindaş 
millət arasında əbədi bir nifaq və uçurum açmaq istiyorlardı.» (98, s.74). 
Sovetləşmənin ilk vaxtlarından Azərbaycana nəzərdə tutulduğundan xeyli 
artıq hərbi hissələrin gətirilməsi və ordunun ərzağa, geyimə, ayaqqabıya olan 
ehtiyacını ödəmək üçün kəndlərdə ərzaq tədarükünün keçirilməsi, «XI Ordunun 
ayaqqabı sarıdan təhlükəli vəziyyəti və təcili qaydada burjuaziyaya məcburi vergi 
qoyulması» və s. respublikada narazılığa gətirib çıxarırdı. İş o yerə gəlib çatmışdı 
ki, artıq rəhbər qeyri azərbaycanlı kommunistlər də bunu etiraf etməli olmuşdular. 
Kaminski etiraf edirdi ki, «İndi biz kasıbları tamamilə soyuruq, ümumi siyasi 
vəziyyət bizi kəndlərdə həyəcan doğuran tədarüklərdən əl çəkməyə məcbur edir» 
(94, s.16). 
Azərbaycanda hərbi hissələrin toplanması istər kənd təsərrüfatına, istərsə 
də iqtisadiyyata böyük ziyan vurur, kəndli təsərrüfatını tamamilə dağıdırdı. 1921-ci 
ildə XI Ordunun hissələri Azərbaycandan Gürcüstana göndərildi. Lakin qısa 
müddətdən sonra ordunu yenidən respublikamıza qaytarmaq planlaşdırıldı. Bundan 
xəbər tutan N. Nərimanov, D. Bünyadzadə və A. Serebrovski V. İ. Leninin adına 
təcili teleqram göndərdilər: «Azərbaycan kəndli və fəhlələri on ay ərzində XI 
Ordunun yerləşdirilməsinin bütün ağırlığını çəkmişlər. Kəndli və fəhlələr pis 
qidalanır, pis geyinir və ümidsiz vəziyyətdədirlər, çünki ərzaq və geyimi biz balaca 
Azərbaycan üçün çox böyük olan XI Orduya verirdik... Teleqramda daha sonra 
göstərilirdi ki, fəhlələrin təminatının pisləşməsi ilə əlaqədar neft sənayesində 
vəziyyət daha da ağırlaşır, bu da öz növbəsində neft istehsalına və onun 
Azərbaycandan ixrac olunmasına təsir edir...» (94, s.20). Bu cür teleqramdan sonra 
mərkəz Azərbaycana ordu yeritməyi dayandırdı. Ancaq respublikaya vurulan ziyan 
artıq əhalini həm maddi, həm də mənəvi cəhətdən sarsıtmışdı. Təbii ki, xalqın səbr 
kasasının dolmasına, daha təhlükəli vəziyyətə - üsyanlara gətirib çıxartmışdı. 
Aprel çevrilişindən sonra məlum oldu ki, respublikada milli siyasətin 
həyata keçirilməsi əsla rəvan getmirdi. Bu siyasətin həyata keçirilməsinə 
yönəldilmiş tədbirlərin zəruriliyi ümumən başa düşülsə də, Bakı partiya təşkilatının 
başlıca olaraq qeyri millətlərdən olan rəhbərləri bu işin mahiyyətini lazımınca başa 
düşmür və onun düzgün həyata keçirilməsinə mane olur, ciddi müqavimət 
göstərirdilər. 
Bakı partiya komitəsinin, Bakı Soveti İcraiyyə Komitəsinin, rayon partiya 
komitələrinin və rayon icraiyyə komitələrinin, AHİŞ-in, mədən fəhlələri ittifaqının 
və digər həmkarlar ittifaqı orqanlarının, komsomol orqanlarının, təsərrüfat və 
kooperativ təşkilatlarının rəhbərləri arasında və aparatlarında yerli əhalinin 
nümayəndələri son dərəcə az idi. Azərbaycanlı partiya və sovet kadrlarının, ali və 
orta ixtisaslı mütəxəssislərin hazırlanması, onların məsul vəzifələrə irəli çəkilməsi 
yarıtmaz təşkil edilmişdi. Planlı, məqsədyönlü təşkilatçılıq işi, siyasi iş və mədəni 
tərbiyə işi sistemi yox idi. 
Baxmayaraq ki, Bakı Komitəsi və Bakı Sovetinin İcraiyyə Komitəsi 
müsəlmanlar arasında iş aparmaq məsələləri barəsində bir çox qərarlar qəbul 
etmişdilər, lakin bu qərarlar yayğın, dayaz və gurultulu xarakter daşıyır, 
başdansovdu hazırlanır, dərin problemlərə toxunmurdu. Bu isə milli baxışlı, xalqını 
həmişə xoşbəxt görmək istəyən kommunistlərlə qeyri millətlərdən olan, yerli şərait 
və milli xüsusiyyətləri nəzərə almayan, öz vəzifələrindən sui-istifadə edən 
kommunist rəhbərlər arasında ciddi narazılıqlar yaradırdı. 
Təsadüfi deyildir ki, V Ümumbakı Partiya Konfransındakı (1921-ci il 25-
27 yanvar) çıxışında H. Cəbiyev Bakı Komitəsini müsəlmanlara qarşı laqeydlikdə 
günahlandıraraq deyirdi: «Bakı Komitəsində yararsız ünsürlər əyləşib, BK 
Rusiyada olan şablonla gedir. Şərqin, Azərbaycanın şəraitini nəzərə almır» (13, f.l, 
s.l, iş 5, s.127-128).  
1921-ci il aprelin 8-də keçirilən VI Ümumbakı Partiya Konfransında milli 
məsələyə aid çıxışlarda ixtilaflar özünü daha açıq göstərdi. Konfransda Talıblı 
müstəmləkə, ruslaşdırma siyasətinə, dil, ordu quruculuğu, nomenklatura və s. 
məsələlərə dair öz təkliflərini irəli sürdükdə bu, heç də birtərəfli qarşılanmadı. 
Talıblı öz çıxışında göstərdi: «Azərbaycan və digər respublikalar əslində nə vaxtsa 
çirkin Rusiya müstəmləkəsi olub. Müstəmləkə çevrilişdən əvvəl də olub, indi də 
var... Əgər lazım gələrsə mən sizə sübut edərəm ki, bu köhnə ruslaşdırma 
siyasətinin qalıqları hələ də var. Ancaq hamısı gizli formada köhnə məmurların əli 
ilə gedir. Biz ruslaşdırma siyasətini o vaxt aradan qaldırarıq ki, birinci növbədə öz 
ana dilimizi dövlət dili hesab edək. Misal üçün bir yerdə 5% rus əhalisi yaşayır, 
qalanı yerli əhalidir. Orada rus dili dövlət dili kimi qəbul oluna bilməz. Dövlət dili 
yalnız ana dili olmalıdır. Bu heç də şovinizm deyil» (13, f.l, s.l, iş 6, s.22-23). 
III qurultayda olduğu kimi 6-cı Ümumbakı Konfransında da heç nədən 
çəkinməyən Talıblı ordu quruculuğuna xüsusi əhəmiyyət verərək, qeyd edirdi ki, 
mütləq milli ordumuz olmalıdır. O, nomenklatura məsələsində də öz mövqeyində 
dururdu. Dağıstan məsələsini misal gətirərək göstərirdi ki, əgər respublikanın 
adında RSFSR sözləri ifadə olunacaqsa, onda bu avtonomiya yalnız formal şəkildə 
veriləcək. Başqa söhbət ola bilməz (13, f.2, s.226, iş 6, s.24). 
Azərbaycanda Kommunist partiyasının qeyri sağlamlığı, onun daxilində 
birlik və mütəşəkkilliyin olmaması vəziyyəti daha da pisləşdirdi. Partiyanın 
daxilində, məsul sovet işçiləri içərisində ayrı-ayrı qruplaşmaların ixtilafları ifrat 
dərəcəyə çatmışdı. Burada Bakı Partiya Komitəsi başlıca rol oynayırdı. BK 
Mərkəzi Komitənin işinin gedişinə güclü təsir göstərirdi, məsələlər BK üzvlərinin 
təsiri altında keçirilirdi. Bakı Komitəsində həmişə qeyri azərbaycanlılardan olanlar 
çoxluq təşkil edirdilər. BK-nın ilk katibi Mikoyan, sonra Sarkis, sonra isə 
Mirzoyan olmuşdur. 
N. Nərimanov «Ucqarlarda inqilabımızın tarixinə dair» məktubunda 
göstərirdi: «Mən bildirirəm ki, bu, ağıllı düşünülmüş və düzgün hesablanmış bütöv 
bir plandır. Hələlik bunu mötərizədə saxlayıram, çünki əminəm ki, bu mötərizələr 
nəticədə özləri açılacaqlar. Lakin işimin elə ilk günlərindən mən açıq deyirəm: bir 
çox mülahizələrə görə hələlik erməni yoldaşların görkəmli, məsul vəzifələrə təyin 
edilməsini dayandırmaq vacibdir» (90, s.31). 
Kommunist partiyasında parçalanma 1921-ci ildə kəskin həddə çatdı. «Bu 
parçalanmanı Sarkis başlamış, Mirzoyan isə davam etdirməkdə idi...» 
1921-ci ilin martında Mərkəzin RK(b)P Təşkilat Bürosunun qərarı ilə 
Sarkis Petroqrad Təşkilatının sərəncamına göndərilmək üçün Bakıdan geri 
çağırıldı. MK qarşısında bu məsələni N. Nərimanov və Q. Kaminski qoymuşdular. 
N. Nərimanov RK(b)P MK katibi N. N. Krestinskiyə məktubunda yazmışdı: 
«Kaminski yoldaş qurultaya gedir (partiyanın X qurultayı nəzərdə tutulur) və 
Azərbaycanda partiya işinin gedişi haqqında ətraflı məlumat verəcəkdir. Bu 
müddət ərzində Kaminski yoldaş çox iş görmüşdü, lakin təəssüf ki, Mikoyanın 
«varisləri» yenə mane olurlar. Suyu bulandıran Sarkisi ...buradan götürmək 
lazımdır. Xahiş edirəm Kaminski yoldaşın ərizəsinə ciddi fikir verəsiniz. 
Kommunist salamı ilə N. Nərimanov» (13, f.268, s.26, iş.32, s.126-127). 
MK-nın Qafqaz Bürosu da Sarkis barəsində müvafiq qərar qəbul etdi. 
Sarkisin geri çağırılması solların çıxışı üçün yeni bəhanə oldu. BK-nın 
iclasında 1921-ci il martın 30-da S. Qutin RK(b)P MK təşkilat bürosunun qərarı 
haqqında məlumat verərək belə bir təklif irəli sürdü: «Sarkis yoldaş Bakı təşkilatı 
üçün lazımlı və əvəzsiz işçi olduğuna görə BK Sarkis yoldaşın Bakı təşkilatının 
sərəncamında saxlanılması haqqında RK(b)P MK qarşısında vəsadət qaldırsın. 
Həmin qərar Bakı Partiya Konfransından, habelə MK plenumundan keçirilsin, 
birbaşa rabitə xətti vasitəsilə bu məsələ barəsində Mərkəzlə danışılsın» (13, f.268, 
s.26, iş32, s.127). 
Plenum S. Qutinin təkliflərini yekdilliklə qəbul etdi, onları həyata 
keçirməyi BK-nın rəyasət heyətinə tapşırdı. 1921-ci il iyunun 14-də Ümumbakı 
Partiya Konfransı Moskvaya MK katibi V. M. Molotovun adına teleqram (surəti 
Leninə ünvanlanmış) göndərdi. «Sarkis yoldaşın Bakıda saxlanılması haqqında 
Stalin yoldaşın 22 aprel tarixli teleqraf məlumatından sonra Qafqaz bürosunun onu 
geri çağırmağı qərara aldığını» bildirdi və Sarkis yoldaşın Bakı Komitəsinin katibi 
vəzifəsində saxlanılmasını xahiş etdi. Teleqramda gostərilirdi ki, konfransın 
qərarına MK üzvləri R. Axundov, M. D. Hüseynov, R. Hüseynov, L. Mirzoyan,  
M. Quliyev, V. Paruşin,  Ə. Xanbudaqov, H. Cəbiyev və b. tərəfdardılar (13, f.2, 
s.22, iş 17, s.265). 
Stalinin havadarlığı sayəsində Sarkis 1921-ci il iyunun ortalarınadək BK 
katibi vəzifəsində qaldı. AzK(b)P Ümumbakı VII Konfransında (1921-ci il 14-18 
iyul) Orconikidze son dərəcə riyakarlıqla bildirirdi: «Mən demişəm və deyəcəyəm 
də Sarkisi Nərimanov ilə vuruşdurursunuz. Kəndlilər bunu başqa cür başa düşür ki, 
ermənilərlə müsəlman kəndliləri arasında dava-dalaş gedir. Belə qalmaqalı 
xəbərdarlıq etmək lazımdır.» (13, f.2, s.22, iş 17, s.260). N. Nərimanov ilə erməni 
kommunistləri arasında gedən fikir ayrılıqları, ixtilafları yerlərdə azərbaycanlılar 
arasında birmənalı qarşılanmırdı. Erməni düşmənçiliyinin yaxın tarixi yaddaşlarda 
qalmaqda idi. Yüksək vəzifələr tutmuş, üzdə bolşevik, daxilən isə daşnak olan 
kommunistlər yeritdikləri siyasətdə pərdələnsələr də, xislətlərini büruzə verirdilər. 
Bu zaman hakim partiya daxilində nəinki rəhbər dairələrdə mübarizə, 
dedi-qodu baş alıb gedirdi, sənədlərin araşdırılması göstərir və təsdiq edir ki, bu 
yerli aşağı təşkilatlara, özəklərə də sirayət etmiş və geniş yayılmışdı. Təsadüfi 
deyildir ki, VII Ümumbakı Konfransında həmçinin partiyada olan bürokratizm, 
demaqogiya ətrafında geniş fikir mübadiləsi olmuş və yerlərdə narazılıqlar olduğu 
bildirilmişdi. Çıxış edənlər bildirirdilər ki, «bəzi özəklərdə demaqogiya, eserçilik, 
menşevizmçilik baş alıb gedir. Bəzi özək üzvləri təkliflər irəli sürür, bunun da 
nəticəsi dava-dalaşla sona yetirdi: «Bəzi yoldaşlar bizim partiya sıralarından, 
partiya idarələrindən çıxıb gedir. Bu idarələrdə bürokratizm özünə dərin yuva 
salıbdır. BK və MK bu bürokratizmi aradan qaldırmaq üçün ciddi ölçülər 
götürməlidir». O, qeyd etdi ki: «Axundovun qəbuluna düşmək üçün 2-3 saat 
gözləməli olursan ki, o səni qəbul etsin. Bunu ona görə demək istəyirəm ki, bu 
xəstəlik bizdə güclü hiss olunur. Fəhlələr bu xəstəlikdən şikayətlənirlər» (13, f.2 
s.22, iş 17, s.61). 
Bütün bunlar göstərirdi ki, qəzalarda tam pərakəndəlik və özbaşınalıq 
hökm sürürdü. 
AK(b)P MK-nin 1921-ci il avqustun 19-23-də keçirilən V plenumu 
partiyadaxili ixtilafların zirvəsi oldu. 
Bu ərəfədə RK(b)P MK Qafqaz Bürosu Azərbaycan partiya təşkilatındakı 
vəziyyətlə bağlı məsələyə baxmış və qeyd etmişdir ki, Azərbaycan partiya 
təşkilatında bir-biri ilə mübarizə aparan iki fraksiya mövcuddur ki, bu da rəhbər 
dairələr çərçivəsini aşaraq kütləvi təşkilatlara da keçmiş, bütün işi iflic etmiş, Bakı 
və bütün Azərbaycan partiya təşkilatına pozğunluq salmışdır. 
Qafqaz Bürosu fraksiyaları buraxmağı, Semyon Qutini, Suren Ağamirovu 
və Olqa Şatunovskayanı (sol fraksiyanın nümayəndələrini) və Həmid Sultanovu 
(sağ fraksiyanın nümayəndəsini) fəal fraksiyaçılar kimi Azərbaycanda işdən 
götürüb RK(b)P MK-nın sərəncamına göndərməyi qərara aldı. Fraksiya 
çəkişmələri nəticəsində Q. Kaminskinin sıxışdırılması ilə əlaqədar olaraq Qafqaz 
Bürosu onun Azərbaycanda işləməsini mümkün hesab etməyib öz sərəncamına 
çağırdı (13, f.268, s.26, iş32, s.129). 
Plenumda R. Axundov, V. Yeqorov, S. Qutin, M. Quliyev, H. Cəbiyev, 
Mirzoyan, M. D. Hüseynov Qafqaz bürosunun qərarının əleyhinə çıxdılar, 
yuxarıda adları çəkilənlərin fraksiyada iştirak etmədiklərini, buna görə də Qafqaz 
bürosunun qərarının düzgün olmadığını sübut etməyə çalışdılar. 
Qafqaz Bürosu AK(b)P MK plenumunun qərarı ilə razılaşmayıb S. 
Qutinə, O. Şatunovskayaya və S. Ağamirova göstəriş verdi ki, dərhal RK(b)P MK-
nın sərəncamı ilə yola düşsünlər. 
Lakin həmişə olduğu kimi partiya intizamından bəhs edən BK rəhbərliyi 
Qafqaz Bürosunun qərarını yerinə yetirmədi və rayon partiya komitələri 
katiblərinin komsomol və mətbuat nümayəndələrinin iştirakı ilə avqustun 22-də 
şəhər partiya komitəsinin geniş plenumunu çağırdı. S. M. Kirov da plenumda idi. 
Plenum aydın göstərdi ki, BK-nın rəhbərliyi prinsipsiz fraksiya mübarizəsinin 
dərin bataqlığına yuvarlanmışdır. Çıxış edən kommunistlər MK-nın Qafqaz 
Bürosunu tənqid atəşinə tutdular, öz qərarını dəyişdirməyi tələb etdilər. 
Əsassız tənqidin digər hədəfi isə AK(b)P MK-nın keçmiş birinci katibi, 
Bakı Soveti İcraiyyə Komitəsinin sədri Q. N. Kaminski oldu (13, f.268, s.26, iş 
132, s.131). Kaminski məsələlərə obyektiv yanaşır, Nərimanovu düzgün başa 
düşür və qiymətləndirirdi. Təbii ki, bu, Mirzoyan, Sarkis kimi öz vəzifəsindən sui 
istifadə edib, partiyaya zidd olan, əqidəsiz düşmənçilik ruhunda tərbiyələnmiş 
adamların ürəyincə deyildi, onlar necə olursa-olsun, Kaminskinin vəzifədən, hətta 
Bakıdan uzaqlaşdırılmasına hər vəcdlə çalışırdılar və buna nail oldular. 
S. M. Kirov Kaminskinin əleyhinə çıxış etdi. Kirovun və Mirzoyanın öz 
çıxışlarında hansı məqsədi güddükləri aydın idi. Kirovun Azərbaycanda işə 
başlamasından heç bir ay keçməmişdi. Təəcüblüdür bir ay ərzində o vəziyyəti necə 
tələsik və düzgün qiymətləndirə bilərdi? Belə qısa müddətdə partiya təşkilatında 
işlərin vəziyyətini, partiyadaxili mübarizənin keşməkeşliyini hərtərəfli obyektiv 
aydınlaşdırmaq, kadrları öyrənmək mümkün deyildi. MK-nın yeni katibinin 
müəyyən məsələlərdə qətiyyətsizlik göstərməsi, ardıcıl mövqe tutmaması bununla 
izah edilirdi. Belə ki, AK(b)P MK plenumunun gedişində və yekunlarında da bu 
cəhət özünü müəyyən dərəcədə göstərdi. 
S. M. Kirov qeyd etdi ki, Qafqaz Bürosu indi başqa çıxış yolu görmür, heç 
bir cərəyanı ləğv edə bilməz və geri çağırmaq kimi müvəqqəti tədbirlərə əl 
atmalıdır. Qafqaz Bürosunun qərarları qüvvədə qalır və həyata keçirilməlidir.    
MK-nın 22 avqust tarixli plenumunda «sollar» Mir Bəşir Qasımovun MK siyasi  
Bürosunun tərkibindən çıxarılmasına və  onun yerinə V. Q. Yeqorovun seçilməsinə 
nail oldular (13, f.268, s.26, iş.32, s.132). Bu da Nərimanovun tərəfdarları S. M. 
Əfəndiyev, D. Bünyadzadə  və b. ilə M. D. Hüseynov, R. Axundov və b. arasında 
ciddi toqquşmaya səbəb oldu. Nərimanov öz çıxışında qeyd edir: «Siyasi bürodan 
Qasımovun çıxarılması məni bir qədər təəccübləndirdi, MK-da mən onu ən 
səliqəli, işgüzar adam hesab edirdim. Həmişə siyasi büroda işləyib. Bir dəfə də 
olsun yığıncaqları tərk etməyib. Protokolla bunu siz özünüz də aydınlaşdıra 
bilərsiniz. Ağıllı, dərrakəli, özünü işdə çox intizamlı göstərib. Necə ola bilər  ki, 
Qasımovu fəhlələrin MK-dakı nümayəndəsini, srağa gün heç bir səbəb olmadan 
işdən çıxardırlar. Yeqorov, M.D.Hüseynov mənim əleyhimədir. Belə olduqda 
Siyasi Büroda məni dəstəkləyən olmayacaq (13, f. 609, s. l, iş. 85, s. 4). 
N. Nərimanov Siyasi Büronun bu tərkibdə onun üçün qəbulolunmazlığını 
qeyd edir, ərizə ilə müraciət və xahiş edirdi ki, onu tutduğu vəzifədən azad 
eləsinlər. 
1921-ci il avqustun 22-də Nərimanov MK-nın katibi Kirovun adına ərizə 
yazıb plenumun iclasında oxunmasını xahiş etdi. Ərizənin surəti MK-nın Qafqaz 
Bürosuna ünvanlanmışdı. N. Nərimanov yazırdı: «Siyasi Büroya dünənki 
seçkilərdə MK-nın üzvləri R. Axundovun və H. Cəbiyevin çıxışları və seçkilərin 
nəticələri məni bir daha inandırdı ki, Qafqaz Bürosunun qəti xəbərdarlığına 
baxmayaraq, partiyamızda fraksiyaçılıq davam edir. Məlum qrup müəyyən 
vaxtadək hər yerdə fəhlə sinfinin nümayəndəsi kimi Qasımov yoldaşın  
namizədliyini irəli sürdü... Dünən isə bu qrup keçmiş siyasi büronun ən fəal 
intizamlı üzvünün seçilməsinə maneəçilik törətdi, heç bir səbəb olmadan onu 
seçilməyə qoymadı. 
Seçkilər nəticəsində məlum qrupun 3 üzvü Siyasi büroya daxil oldu və 
çoxluq təşkil etdi. Xalq Komissarları sovetinin başçısı kimi indidən deyə bilərəm 
ki, Siyasi büroda belə bir çoxluq şəraitində mən ali partiya orqanlarından kömək 
görməyəcəm, buna görə də Xalq Komissarlar Sovetinin sədri vəzifəsindən azad 
olunmağımı plenumdan xahiş edirəm. Bu mənim qəti qərarımdır. Xalq 
Komissarları Sovetinin sədri N. Nərimanov» (13, f.609, s.l, iş 71, s.76) 
Həmin gün Mərkəzi Komitə N. Nərimanovun ərizəsinə baxdı və ərizəni 
geri götürüb, ondan respublika Xalq Komissarları Sovetinin sədri vəzifəsində 
qalmasını xahiş etdi. Lakin N. Nərimanov qəti etirazını bildirdi. Avqustun 23-də 
plenumda Nərimanov AK(b)P MK-ya ərizə ilə müraciət etməsinin səbəblərini daha 
ətraflı şərh edərək dedi: «Mərkəzdəki bəzi məruzələrimdən sonra mən buraya 
müəyyən tapşırıqlarla göndərilmişdim». Məruzələrdə yeni sovet Azərbaycanında 
necə siyasət yeritmək haqqında onun baxışları şərh olunmuş, Bakı Kommunasının 
ibrət dərsləri nəzərə alınaraq belə bir fikir söylənmişdir ki, əgər biz istəyiriksə, 
Bakını əlimizdə saxlayaq və sovet Rusiyası azad yaşayıb neftdən və neft 
məhsullarından faydalansın, onda Azərbaycanla Bakını vəhdət halında 
birləşdirməliyik. «Mən yola düşməzdən əvvəl düz bir saat Lenin yoldaşla 
danışdım. O mənə dedi: necə lazım bilirsinizsə, necə istəyirsinizsə, eləcə edin». 
Nərimanov dedi: «Gərgin zəhmət nəticəsində biz Azərbaycanın vəhdət təşkil 
etməsinə, fəhlələr və kəndlilər arasında sıx əlaqə yaranmasına nail olmuşuq. İndi 
başlıca vəzifə bu vəziyyəti qoruyub saxlamaq və dərinləşdirməkdir. Lakin bizim 
MK üzvləri arasında bu vəzifəni yerinə yetirməyə imkan verən qarşılıqlı 
münasibətlər yaranmamışdı» (13, f.609, s.l, iş 85, s. 1). 
S. M. Əfəndiyev, N. Nərimanov və H. Sultanov öz çıxışlarında Siyasi 
Büronun tərkibində fəhlələrin çox az olduğunu, M. B. Qasımovun büro 
üzvlüyündən qərəzliliklə çıxarılmasını və onun büroda saxlanılmasının vacib 
olduğunu bildirdilər (13, f.609, s.l, iş 85, s.8) 
Plenumda R. Axundov belə bir təklif irəli sürdü ki, Siyasi Büro köhnə 
tərkibdə saxlanılsın, lakin əlavə olaraq onun tərkibinə V. Yeqorov da daxil edilsin. 
Çıxış edənlərin bir çoxları Nərimanovu müdafiə edərək qeyd etdilər ki, onun 
yeritdiyi siyasət düzgün siyasətdir, onun istiqaməti fəhlələrlə kəndlilərin mənafeyi 
arasında ahəngdarlıq yaratmaqdır. Nərimanovun gətirdiyi dəlillər tutarlı dəlillər 
hesab edildi. O, Siyasi Büronu əvvəlki tərkibdə saxlamaq təklifini irəli sürdü. 
Plenumda 2 təklif: Siyasi Büronun əvvəlki tərkibdə saxlanması və bir nəfərin əlavə 
olunması qərara alındı. Plenumda S. M. Kirov AK(b)P MK-nın birinci katibi 
vəzifəsinə seçildi. 
AK(b)P MK plenumunun iclasında Q. Kaminski çıxış edərək Mirzoyanın, 
S. Qutinin, R. Axundovun, H. Cəbiyevin və b. böhtanlarını qətiyyətlə təkzib etdi: 
onların hücumlarını dedi-qodu və intriqa adlandırdı, bıı hücumların yolverilməz, 
kobud üslubunu «küçə savaşı» kimi qiymətləndirdi. Bakı partiya təşkilatı 
tərəfindən aparılan intriqa kompaniyasının Bakıda və respublikada partiya və sovet 
işini ləngitdiyini, prinsipsiz dəstəbazlıq üçün şərait yaratdığını bildirdi. O, bir daha 
qeyd etdi ki, Bakı Komitəsinin möhkəm siyasi mövqeyi yoxdur və olmamışdır. BK 
tərəfindən yeridilən və öz ifadəsini dedi-qoduda tapan «xəttin» davam etdirilməsi 
bizdə bütün partiya, sovet və həmkarlar işini pozmuşdur» (13, f.268, s.26, iş.32, 
s.133-134). 
MK plenumu qurtardıqdan sonra (23 avqust 1921-ci il) Nərimanov 
Orconikidzeyə həyəcanlı bir məktub göndərdi. O yazırdı: «...Mən cəsarətlə deyə 
bilərəm ki, mən sovet Rusiyasının, partiyamızın bütün tapşırıqlarını yerinə 
yetirmişəm! 
Həmişə dediyim kimi indi də deyirəm: Biz Azərbaycanı bütünlüklə 
əlimizdə saxlamasaq, Bakını əlimizdə saxlaya bilmərik, buna görə də bizə vəhdət 
lazımdır. Böyük zəhmət bahasına vəhdət yaradılmışdı... Bu isə Sovet Rusiyasına 
imkan verir ki, heç olmasa Azərbaycandan xətircəm olsun. İndi ancaq vəziyyəti 
qoruyub saxlamaq və dərinləşdirmək gərəkdir. 
Çox təəssüf ki, bunların hamısını nə sən nəzərə alırsan, nə də ümumən 
Qafqaz bürosu. Tərəflərin birində və ya digərində işçiləri işdən götürmək, yəqin ki, 
fayda verməz. Partiya təşkilatı parçalanır, buna görə də sovet işi də parçalanıb 
pozulur. Qafqaz bürosunun işçiləri geri çağırmaq qərarına və plenumda siyasi büro 
üzvləri seçilməsinə dair tanıdığın qrupun çox çıxışları barədə Kaminski yoldaş 
sənə danışacaqdır. 
Belə xəbərdarlıqan sonra sən Bakı Komitəsini sağlamlaşdırmaq üçün 
tədbir görməsən, hər cür məsuliyyəti üzərimdən atacağam, çünki bütün qeyri-
normallıqlar haqqında mərkəzə xəbərdarlıq etmişəm» (13, f.268, s.26, iş 32, s.134). 
Plenumun ertəsi günü, 1921-ci il avqustun 24-də Q. Kmainski Bakıdan 
yola düşdü. O, getməzdən əvvəl AK(b)P Nəzarət Komissiyasına ərizə ilə müraciət 
etdi: «Mən dinmir, dözürdüm. İndi görürəm ki, Mirzoyan yoldaş küçə söyüşləri 
sistemini partiya məsələlərinin həllində tamamilə münasib və vacib bir üsul sayır.... 
AK(b)P MK Siyasi Bürosunun 02.08.1921-ci il tarixli iclasında AHİŞ Rəyasət 
heyətinin tərkibi haqqında Mirzoyan yoldaşın təklifi keçmədikdə o, yerindən 
sıçrayıb: «Kaminski kimi iyrənc tiplə» bizimki tutmaz... – deyə bağırdı. Bunun 
ardınca mənim ünvanıma başqa söyüşlər də yağdırıldı. Azərbaycan həmkarlar 
ittifaqlarının II qurultayı fraksiyanın iclasında Mirzoyan yoldaş (rəsmi iclasda) 
məni yaramaz, alçaq, namərd, əclaf... adlandırdı və b. təhqiramiz ifadələr işlətdi. 
Mənə bu cür müraciət fasiləsiz olaraq iyirmi-otuz dəqiqə çəkdi və mən fraksiyanın 
özünə bəyanat verənədək arası kəsilmədi (13, f.268, s.26, iş 32, s.134-135) Q. 
Kaminski, L. Mirzoyan və Qutini AK(b)P Nəzarət Komissiyasının şərəf 
məhkəməsi qarşısında partiya məsuliyyətinə cəlb etdi. 
Kaminskiyə qarşı belə münasibət təsadüfi deyildi, həm də o, işə başladığı 
lap ilk günlərdən belə idi. Çünki o, yerli şəraiti – respublikanın milli 
xüsusiyyətlərini nəzərə almağı lazım bilir və bu işdə Mirzoyan və onun ətrafının 
yanlış mövqeyini tənqid edir, N. Nərimanovun mövqeyini, onun siyasətini düzgün 
hesab edir və müdafiə edirdi. 
Azərbaycan Kommunist bolşeviklər Partiyası təşkilatlarında yaranmış ağır 
vəziyyət davam edirdi, hətta 1921-ci ilin payızına yaxın daha da kəskinləşmişdi. 
Bu isə vəzifə borcuna vicdanla yanaşan bir çoxlarını narahat edirdi. Odur ki, bütün 
bu müzakirələrdən sonra rəhbər sovet işçilərinin bir qrupu – T. Əliyev, D. 
Bünyadzadə, M. İsrafilbəyov (Qədirli), M. B. Qasımov, Q. Musabəyov və b. 
AK(b)P MK-ya ərizə ilə müraciət edərək partiya rəhbərliyinin 
möhkəmləndirilməsi, Mirzoyan və ətrafındakılardan bəzilərinin həmkarlar ittifaqı 
orqanlarına və digər sahələrdə işə keçirilməsi təklifini irəli sürdülər. 
Lakin AK(b)P MK Siyasi Bürosu vəziyyətin dəyişilməsi üçün lazımi 
tədbirlər görmədi, sadəcə olaraq sovet işçilərinə asudə vaxtlarında təcrübə 
toplamaq üçün partiya işi ilə də məşğul olmağı bir vəzifə olaraq tapşırmaqla 
kifayətləndi. 
N. Nərimanov ilə onun əleyhdarları arasında «mübarizə» qızışaraq elə 
kəskin şəkil aldı ki, V. İ. Lenin münaqişəni aradan qaldırmaq üçün işə qarışmağa 
məcbur oldu. N. Nərimanovun RK(b)P Siyasi Bürosunda məruzəsindən sonra 
AK(b)P-nin xüsusi direktivləri tərtib olundu. Nərimanov «Ucqarlarda inqilabımızın 
tarixinə dair» məktubunda yazırdı: «Yeri gəlmişkən deməliyəm ki, Siyasi Büronun 
iclasında yoldaş Lenin mənim fikrimi soruşduqda mən dedim: «Ya mənə bu qrupla 
açıq döyüşə girməyə icazə verin, onda mən onu tez məhv edərəm, ya da RK(b)P 
MK onlara solluq oyunu oynamağı qadağan etsin». Birincini o qəti rədd etdi, ikinci 
təklif üzərində məsələni məhşur direktivlərin tərtib edildiyi komissiyaya verməyi 
təklif etdi (90, s.23). 
Nərimanov yazırdı: «Məni zəif fəaliyyət göstərməkdə ittiham etmək 
düzgün deyil. Bəzi gənc yoldaşların fitnəkarlıqlarına uymamaq üçün mən öz 
vəzifəmi çox yaxşı başa düşürdüm, sonralar bu yoldaşlar vəzifələrini itirmək 
qorxusu üzündən, məndən uzaqlaşmışdılar, mən onları alverçi kommunistlər 
adlandırırdım... 
Lakin «sol» qrupa haqq qazandırmaq lazımdır, bu qrup gözdən pərdə 
asmaq üçün həmişə deyirdi: «Bizim yoldaş Nərimanova qarşı heç bir pis 
niyyətimiz yoxdu, lakin onun ətrafındakılar dözülməzdilər». 
Qəribə burasıdır ki, bu bəzi «ətrafdakılar» gedəndən sonra onlar birbaşa 
sol qrupun qolları arasına düşdülər» (90, s.24). 
1921-ci il oktyabrın 15-də RK(b)P MK Siyasi bürosu V. İ. Leninin 
yazdığı layihə əsasında «Bakı məsələləri» adlı qərar qəbul etdi. Qərarda nəzərdə 
tutulurdu: 
a) Təşkilat bürosuna tapşırılsın ki, Azərbaycanda düzgün kommunist 
siyasətini Hüseynov və Axundov yoldaşlara izah etmək üçün onları dərhal 
teleqrafla Moskvaya çağırsın. (O zaman M. D. Hüseynov Azərbaycan SSR xalq 
xarici işlər komissarı, R. Ə. Axundov AK(b)P Bakı Komitəsinin katibi idi). 
b) Bakıda və Azərbaycanda hər cür fraksiya mübarizəsini tamamilə 
dayandırmaq yerli kommunistlərdən ən ciddi şəkildə tələb edilsin. 
v) Fraksiya mübarizəsinə yenidən başlamaq cəhdlərinə görə MK-nın 
onları hökmən partiyadan xaric edəcəkləri təsdiq olunsun. 
q) RSFSR-dən Azərbaycana və Bakıya partiya işinə göndərilən yoldaşlara 
bir vəzifə olaraq tapşırılsın ki, fraksiya mübarizəsinin dayandırılmasına və milli 
məsələdə MK siyasətinin düzgün yeridilməsinə hər vasitə ilə kömək etsinlər. 
d) Stalin yoldaşa tapşırılsın ki, yuxarıda adı çəkilən qərarı redaktə etsin və 
Azərbaycanda milli siyasətin həyata keçirilməsi haqqında ətraflı direktiv layihəsini 
bazar ertəsinədək siyasi büroya təqdim etsin...» (13, f.268, s.26, iş 32, s. 140-141) 
Layihənin ilkin müzakirəsi İ. Stalin, Q. Orconikidze, P. Mdivani, N. 
Nərimanov, M. Hacıyev (Azərbaycan MİK sədri) və M. B. Qasımovdan 
(Azərbaycan MİK sədrinin müavini) ibarət komissiyaya tapşırılmışdı. Bundan 
başqa Çiçerinə tapşırılırdı ki, elə həmin gecə Hüseynova teleqram vuraraq ən ciddi 
şəkildə təsdiq etsin ki, bakılı yoldaşların İranda siyasətin pozulmasına yol 
verməməsi haqqında Siyasi Büronun bu il 3 oktyabr tarixli qərarı (protokol №64 
bənd 6) tamamilə qüvvədə qalır. Teleqramın surəti Azərbaycan MK-ya 
göndərilmişdi. 
Direktivdə Azərbaycanın daxili-siyasi vəziyyəti səciyyələndirilərək 
göstərilirdi ki, Bakı proletariatının milli tərkibinin rəngarəngliyi Azərbaycanda 
fəhlə sinfinin birliyinin zəifləməsi təhlükəsini yaradır: Bakı fəhlə sinfinin 
əksəriyyəti ilə Azərbaycanın mövhumat və cəhalət qalıqlarından xilas olmamış 
kəndliləri arasında əlaqənin kifayət qədər olmaması isə Azərbaycanda Sovet 
hakimiyyətinin dayağı olan fəhlə-kəndli ittifaqının möhkəmlənməsini çətinləşdirir. 
Bu cəhət partiya təşkilatlarında öz sıralarını sıx birləşdirməyi, zəhmətkeş kütlələrin 
məişət və mədəniyyət xüsusiyyətlərini, milli tərkibini ciddi surətdə nəzərə almağı 
əməkçi kəndlilərin mənafeyinə, onların milli və dini ənənələrinə xüsusi diqqət 
yetirməyi tələb edirdi... həmçinin direktivdə göstərilirdi: Partiya təşkilatındakı 
ədavətin fəhlə sinfi içərisində ədavətə gətirib çıxara biləcəyini və bunun 
çoxmillətli, xüsusilə təhlükəli olan milli mübarizəyə çevrilə biləcəyini nəzərə 
alaraq, Azərbaycan partiya təşkilatlarının qeyd-şərtsiz birliyini təmin etsinlər. MK 
fraksiyalar yaradılmasını və fraksiya mübarizəsini qadağan etdi. Direktivin dəqiq 
icrasına nəzarət RK(b)P MK Qafqaz Bürosuna həvalə edildi. Onu Azərbaycanın 
bütün partiya özəklərində oxuyub izah etmək təklif olundu (13, f.268, s.26, iş 32, 
s.105-106). 
Lakin, bunlar təkcə Şərq xalqları üçün yox, eyni zamanda Azərbaycan 
xalqı, onun milli ruhlu rəhbər işçilərinə psixoloji təsir üçün nəzərdə tutulmuşdu. 
Bu, ancaq sözdə idi, işdə isə heç nə dəyişmirdi. Təsadüfi deyildir ki, Bakı 
komitəsinin dedi-qodu ilə məşğul olan şovinist rəhbərliyinin də siyasəti dəyişmədi. 
Bakı Komitəsinin rəhbərliyi MK-nın göstərişlərinə məhəl qoymayaraq 
pozuculuq fəaliyyətini davam etdirir, direktivin həyata keçirilməsi haqqında nəinki 
düşünmür, buna hətta ciddi müqavimət göstərirdi. 
N. Nərimanovun mövqeyinə V. İ. Leninin, RK(b)P MK-nın tərəfdar 
olması direktivlərdə, MK Siyasi bürosunun 1921-ci il 15 və 17 oktyabr tarixli 
qərarında açıq ifadə olunmuşdu. 
1921-ci il noyabrın əvvəllərində RK(b)P MK-nın Azərbaycana dair 
qərarlarını izah etmək üçün MK-nın katibi V. M. Molotov Bakıya gəldi. O, 
respublikanın məsul işçilərinin yığıncağında nitq söylədi, noyabrın 5-də AK(b)P 
BK Rəyasət Heyətinin iclasında iştirak etdi. 
RK(b)P MK «Bakı məsələlərinin» müzakirəsinə yenidən qayıtmalı oldu. 
1921-ci il noyabrın 8-də Siyasi Büro Stalinə tapşırdı ki, daha ətraflı məlumat 
toplasın, Hüseynova və Axundova Xalq Milli İşlər Komissarlığında iş versin.  
1921-ci ilin noyabrın 18-də MK Siyasi Bürosu «Hüseynov və Axundov yoldaşlar 
haqqında» qərar qəbul etdi. Qərarda deyilirdi: 
a) məsələ növbəti cümə axşamı günü Siyasi Büroda müzakirəyə 
qoyulsun, Zinovyev yoldaşın hökmən gəlməsi şərtilə. 
b) Hüseynov və Axundov yoldaşlara 2 gün vaxt verilsin ki, yazılı şəkildə: 
1. öz fikirlərini şərh etsinlər, 2. millətçilik təmayülünü nədə gördüklərini 
dəqiq əsaslandırsınlar və 3. Ümumiyyətlə, Qafqaz Bürosunun siyasətini, xüsusilə 
onun Zaqafqaziya Respublikaları Federasiyası barəsində siyasətini nə üçün 
saymadıqlarını izah etsinlər (13, f.268, s.26, iş 32, s.145-146). 
M. D. Hüseynov və R.Axundov tərəfindən 1921-ci il noyabrın 22-də MK-
nın Siyasi Bürosuna təqdim olunmuş yazılı məruzə əslində BK rəhbərliyinin rəyini 
əks etdirirdi, dolaşıq müddəalarla dolu idi, müəlliflərin siyasi naşılığına, onların 
nəzəri bilik səviyyəsinin aşağı olduğuna dəlalət edirdi. Nərimanov əsassız olaraq 
millətçilik təmayülündə təqsirləndirilir, iddia edilirdi ki, guya Nərimanov və 
«fraksiyası» Qafqazda yeganə nümunəvi olan Bakı təşkilatını darmadağın etmək 
məqsədində olmuşlar və bunun üçün RK(b)P MK Qafqaz Bürosunun əlilə Bakı 
təşkilatının ən fəal işçilərinin hamısını sıradan çıxarmağa çalışırlar. Azərbaycanda 
milli siyasətin həyata keçirilməsində, müsadirələr aparılmasında, partiyanın 
təmizlənməsində və i. a. yol verilən əyintilərə haqq qazandırılırdı. Deyilirdi ki, 
Qafqazın, o cümlədən Azərbaycanın partiya təşkilatlarında millətçilik təmayülü 
vardı və ona qarşı amansız mübarizə aparılmalıdır. Diyarın partiya təşkilatlarına 
Qafqaz Bürosunun siyasi və təşkilati rəhbərliyinin düzgünlüyü, Qafqaz Bürosunun 
aşağı təşkilatlar barəsində kadr siyasəti yeritmək hüququ şübhə altına alınırdı. 
M. D. Hüseynov və R. Axundovun məktubu tanışlıq üçün MK Siyasi 
Bürosunun üzvlərinə göndərildi (13, f.268, s.26, iş 32, s.146). 
1921-ci il dekabrın 1-də RK(b)P MK Siyasi Bürosu «Azərbaycanda 
kommunistlər arasında ixtilaflar haqqında» məsələni müzakirə edərək qərara aldı: 
a) MK-nın 1921-ci il 15 və 17 oktyabr tarixli qərarı təsdiq olunsun. 
b) Belə hesab edilsin ki, RK(b)P MK-nın xüsusi icazəsi olmadan 
Azərbaycan MK-nın və hökumətinin tərkibində heç bir dəyişikliyə yol verilə 
bilməz. 
v) Stalin yoldaşa tapşırılsın: Moskvada Xalq Milli İşlər Komissarlığında 
Axundov və Hüseynov yoldaşlara elə bir iş versin ki, bu iş onları müxtəlif millətlər 
barəsində RSFSR-in ümumi siyasəti ilə ən yaxından və tam həcmdə tanış etsin» 
(13, f.268, s.26, iş 32, s.147). 
RK(b)P MK-nın fraksiyaçılığı qətiyyətlə pisləyib, Azərbaycan 
kommunistlərinin fəaliyyət proqramını müəyyənləşdirən qərarların ziddinə olaraq 
sol qrup pozuculuq işini davam etdirirdi. 
1921-ci il dekabrın əvvəllərində Bakı Komitəsinin Rəyasət Heyəti R. 
Axundovun məruzəsini dinləmək üçün Bakı Partiya Konfransı çağırmaq haqqında 
qərar qəbul etdi (59, 8.04.1990). 
Vəziyyətin daha da kəskinləşməsinə yol verməmək  məqsədilə  MK-nın   
Qafqaz  Bürosu  konfransı təxirə salmağı, dedi-qodu və intriqa şəraiti yaranmasına 
bais olan Bakı Komitəsi təşkilat şöbəsinin müdiri Kraykovu geri çağırmağı qərara 
aldı. 
Bu, solların demaqoqcasına çıxışlarının yeni kükrəyişinə səbəb oldu. 
Dekabrın 12-də onlar şəhər partiya komitəsinin plenumunu çağırdılar. Plenum 
Qafqaz Bürosunun qərarı ilə razılaşmadı, onu «heç bir səbəb olmadan qəbul edilən, 
Bakı təşkilatının işini ləngidən yanlış və lüzumsuz qərar» hesab etdi, konfransın 
çağırılması məsələsini AK(b)P MK Siyasi Bürosunda müzakirəyə qoymaq və 
Qafqaz Bürosunun qərarının ləğv edilməsini partiyanın MK-dan xahiş etmək 
təklifini irəli sürdü (13, f.l, s.2, iş 18, s.159). 
RK(b) P MK-nın Təşkilat Bürosu bu məsələyə baxaraq, konfransın təxirə 
salınması haqqında Qafqaz Bürosunun qərarını təsdiq etdi. Plenum Moskvaya 
səfəri və MK Siyasi Bürosunun iclaslarında iştirakı haqqında R. Axundovun 
məlumatını dinlədi. Məlumat birtərəfli idi, MK-nın Siyasi Bürosunun rəyini əks 
etdirmirdi. Axundov dedi ki, M. D. Hüseynov və o, Azərbaycanın gerçəkliyinin, 
xüsusən Bakı gerçəkliyinin bütün vacib məsələlərini işıqlandırmağa ümumən nail 
olmuşlar. Onun qeyd etdiyinə görə, RK(b)P MK-da o qədər də düzgün 
işıqlandırılmayan məsələlərə görə - müsəlmanlar arasında iş, partiyada təmizlənmə, 
Zaqafqaziya respublikalarının Federasiyası, Azərbaycanda və Zaqafqaziyada 
millətçilik təmayülü məsələlərinə toxunulmuşdur. Lakin Axundov «solların» 
fraksiyaçılıq fəaliyyətini MK Siyasi Bürosunun pislədiyindən, partiyanın Mərkəzi 
Komitəsi tərəfindən Azərbaycan partiya təşkilatının qarşısında qoyulan  
vəzifələrdən bir kəlmə  də  danışmadı. R. Axundov 1921-ci ilin iyununda AK(b)P 
BK katibi seçilməsinə baxmayaraq, partiyadaxili mübarizəyə başı qarışdığına, 
Moskva və Tiflisə səfər etdiyinə, məzuniyyətdə olduğuna görə, o əslində şəhər 
partiya komitəsinin katibi vəzifəsində işləməmişdir. Katibin vəzifəsini S. Qutin, M. 
Kaxiani və M. Pleşakov müvəqqəti yerinə yetirmişdilər (13, f.268, s.26, iş 32, 
s.148). 
R. Axundov Moskvaya geri çağırıldığı üçün Bakı Komitəsi katibi 
məsələsi ortaya çıxdı. Partiya təşkilatında qeyri sağlam mənəvi-siyasi iqlim 
yaranması ilə əlaqədar olaraq bu məsul vəzifəyə elə təcrübəli siyasi xadim irəli 
çəkilməliydi ki, Moskvada hazırlanmış siyasi xəttin düzgün yeridilməsini təmin 
etməyə qadir olsun. 
Məntiqə görə, ən yaxşı namizəd xeyli təcrübəli, o zaman nəzəriyyəçi və 
publisist kimi tanınan Sultan Məcid Əfəndiyev idi. Partiya dairələrində və fəhlə 
mühitində S. M. Əfəndiyevin namizədliyi irəli sürülürdü. Başqa namizədlər də 
vardı. 
Lakin yenə də «solların» mənsəbpərəstlik iddiaları üstün gəldi. 1921-ci il 
oktyabrın 24-də Bakı Komitəsinin Rəyasət Heyəti «Bakı Komitəsinin katibi 
haqqında» məsələyə baxaraq qərara aldı: R. Axundov Moskvaya getdiyinə görə M. 
Kaxiani Bakı Komitəsinin katibi təyin olunsun, onu Bakıya ezam etmək haqqında 
Qafqaz Bürosunun qarşısında məsələ qoyulsun. Kaxiani gələnədək katib vəzifəsinə 
müvəqqəti olaraq Pleşakov təsdiq edildi. AHİŞ sədri vəzifəsində işləyən L. İ. 
Mirzoyanı Bakı Komitəsinin katibi vəzifəsinə irəli çəkməyə geniş hazırlıq 
başlandı. 1921-ci il dekabrın 27 də keçirilən şəhər partiya plenumu qərara aldı: 
«Mirzoyan yoldaş Bakı Komitəsinin daimi katibi təsdiq edilsin» (13, f.268,  s.26, iş 
32, s. 150-151). Daimi katib ifadəsinin özü R. Axundovun şəhər partiya 
komitəsinin katibi vəzifəsindən açıq aşkar azad edilməsi demək idi. Yaranmış 
mürəkkəb şəraitdə, RK(b)P MK Siyasi Bürosunun Bakı və bütün Azərbaycan 
partiya təşkilatında işlərin vəziyyətinə verdiyi siyasi qiymətdən, bütün bu biabırçı 
vəziyyətdən, qarışıqlıqdan sonra L. Mirzoyanı Bakı Komitəsinin katibi təsdiq 
etmək nəinki düzgün və məqsədəuyğun deyildi, həm də son dərəcə təəccüblü bir 
addım idi. Mirzoyan Bakı partiya təşkilatında yaranmış vəziyyətin 
səbəbkarlarından biri idi. Lakin paytaxt şəhər partiya komitəsinə katib tövsiyə 
etmək məsələsi kimi olduqca mühüm bir məsələnin həllində AK(b)P MK və 
Qafqaz Bürosu lazımi prinsipiallıq göstərmədilər. 
1922-ci ilin aprelində R. Axundov Bakıya qayıtdı. Moskvada qısa müddət 
qalsa da, az təcrübə qazanmamışdı. R. Axundov X Ümumbakı partiya 
konfransında (aprel 1922-ci il) dedi ki, Moskvada milli siyasət məsələlərini 
öyrənməyə çalışmışdır:... «türk mətbuatı ilə, ümumən müsəlmanlar arasında işlə 
bağlı məsələlərdə çox vərdiş qazanmağa müvəffəq oldum» (13, f.268, s.26, iş 32, 
s.151). 
Belə qənaətə gəlmək olar ki, Azərbaycanın bolşevik rəhbərliyində baş 
verən ixtilaflar və daxili-siyasi çəkişmələr yeni yaranmış dövləti möhkəmlətmək, 
yeni iqtisadi siyasətin vəzifələrini həyata keçirmək əvəzinə cılız siyasətbazlıqla, 
demaqogiya ilə partiya və dövlət orqanları arasında münasibətlərin pisləşməsinə, 
partiyanın nüfuzunu və rəhbər rolunu zəiflətməsinə gətirib çıxardı. 
Respublika rəhbərliyində ixtilaflar dövlət idarəçiliyinin bütün sahələrinə 
təsir etdiyindən Azərbaycan SSR-nin iqtisadi-siyasi vəziyyəti ilə yanaşı, 
cəmiyyətin mənəvi durumu da potensial inkişaf səviyyəsindən geri qalırdı. 
 
2.2 Mübarizə aparan tərəflərə münasibətdə mərkəzin antiazərbaycan 
mövqeyi, N. Nərimanovun Azərbaycandan 
uzaqlaşdırılması 
 
1922-ci ildə Azərbaycan rəhbərliyində vəziyyət gərginləşmişdi. N. 
Nərimanovun əleyhdarları (sol qrup) BK-nın himayəsi altında daha da fəallaşmışdı. 
Onlara Nərimanov kimi xalqını düşünən bir rəhbərin olması heç cürə sərf etmirdi. 
1921-ci il noyabrın 2-də Q. Orconikidze Bakıdan Leninə və Stalinə teleqram 
vurmuşdu: «Nərimanov hələ yoxdur, lakin buradakı yoldaşları MK-nın qərarı ilə 
tanış etmişəm, burada olmadığım müddətdə iş yoğunlamışdır, indi Nərimanovun 
götürülməsini açıq-aşkar tələb edirlər. MK direktivlərinin yekdilliklə, hətta 
müzakirəsiz qəbul edilməsi hiyləgər manevrdən başqa bir şey deyildir. Bir neçə 
başqa işçi də götürülməsə, qalmaqal davam edəcəkdir. Nərimanovun məsələsində 
Axundova və Hüseynova inanmaq olmaz. Qarşıya Nərimanovu devirmək vəzifəsi 
qoyulmuşdu... Partiyada aparılan təmizləmə ilə əlaqədar olaraq Nərimanovun 
qrupu mühasirəyə alınmışdır... Hüseynovu, Axundovu Moskvada uzun müddət 
saxlamaq lazımdır...» V. İ. Lenin teleqramın üstünə yazmışdı: «Məxfi Molotov 
yoldaşa. Siyasi Büronun bütün üzvlərinə oxutdurmalı 19.XI Lenin» (13, f.268, 
s.26, iş 32, s.144). 
N. Nərimanov Stalinə məktubunda yazırdı: «Özünün «Qafqaz» siyasətinin 
inkişafına mane olan hər şeyi məhv etmək üçün Serqoya məni Azərbaycandan 
uzaqlaşdırmaq lazım idi. O, məsləhət üçün Mirzoyana müraciət etdi, Mirzoyan 
dedi: «Bizə ancaq sənin razılığın lazımdır və Nərimanov burada olmayacaq». 
Serqo dedi: işində ol» (90, s.56). 
L. Mirzoyan Ə. Qarayev və M. D. Hüseynovla birlikdə bütün qüvvələrini, 
N. Nərimanovun uzaqlaşdırılmasına yönəldirlər. Onu Moskvada yüksək vəzifəyə 
keçməsi adı ilə çıxarırlar. Nərimanov yazırdı: Mirzoyan və Serqo şadlıq edirlər: 
məni çıxartdılar və heç bir şey olmadı, Azərbaycanda nəinki üsyan yoxdu, hətta 
heç kim Nərimanovun adını çəkməyə cəsarət etmir (90, s.58). 
1922-ci il martın 12-də N. Nərimanov Zaqafqaziya Sovet Sosialist 
Respublikaları Federativ İttifaqı Sovetinin üzvü seçildi. Martın 2-də Sovetin birinci 
iclasında Rəyasət Heyətinin tərkibinə daxil oldu. 
N. Nərimanov İttifaq sovetinə daimi işə keçməsi ilə əlaqədar olaraq, 
həmin ilin mayında Azərbaycan SSR Xalq Komissarları Sovetinin sədri vəzifəsinə 
Q. M. Musabəyov təsdiq olundu. Nərimanov yazırdı: «Partiya qaydası ilə XKS 
sədri yoldaş Musabəyovu seçmək təklifi elan edildikdə yerlərdən səslər eşidildi: 
«Bəs Nərimanov? Onlara cavab verdilər ki, Nərimanov İttifaq Sovetinin sədri 
seçilmişdir, o dəqiqə onların agentləri bu qərarla razı olmayanları dilə tutub 
sakitləşdirməyə başladılar ki, indi Nərimanov hər üç respublikanın başçısı sayılır. 
Məgər bu yalan deyil?» (90, s.42). 
N. Nərimanov 1922-ci il martın ortalarında Moskvada olmuş, 1922-ci il 
mayın 28-də Genuya konfransından Zaqafqaziyaya qayıtmışdır. İyulun 6-dan 
dekabrın 5-dək beş ay ərzində Nərimanov İttifaq Sovetinin sədrlərindən biri kimi 
Zaqafqaziya dövləti hakimiyyətinin ali icra və sərəncam orqanının fəaliyyətinə 
rəhbərlik etmişdir. O, RK(b)P MK-ya, İ. V. Stalinə göndərdiyi məktubda yazmışdı: 
«Tiflisdə yaşayarkən, guya ali hakimiyyət kimi çox tez-tez mənə ASSR Xalq 
Komissarları Sovetindən və onun ayrı-ayrı üzvlərindən şikayətlə müraciət 
edirdilər, lakin mən hər dəfə izah etməli olurdum ki, bəzi məsələlərə toxunmağa 
mənim hüququm yoxdu və i. a. 
Bu halda mən ya gərək özümü dartıb üç respublikanın başçısı kimi 
göstərməli və amansız yalan danışmalı, yəni vəd verib lakin heç bir iş görməməli, 
ya da olduğunu deməməliyəm». (90, s. 42). 
N. Nərimanovun xalq kütlələri arasında olan nüfuzu ilə idarəetmədəki 
səlahiyyətləri arasında tərs mütənasiblik vardı. Birinci nə qədər yüksəkdə 
dayanırdısa, digəri o qədər məhdud idi. Mərkəzin planında o, təlimatlandırılmış 
icraçı kimi qiymətli sayılırdı (33, s. 34). 
1923-cü il martın 19-23-də Zaqafqaziya Kommunist təşkilatlarının II 
qurultayı keçirildi. Partiya quruculuğu haqqında məruzəçi L. Mirzoyan idi. O, 
məruzəsində əsas yeri partiyanın sosial tərkibi, ziyalılar, kommunistlərin tərbiyəsi 
məsələlərinə vermişdi. Kəndlilərə xor baxmaq meyli də aydın görünürdü. L. 
Mirzoyan diyarın partiya təşkilatlarına dedi-qodu, dəstəbazlıq, şəxsi çəkişmələr, 
intriqaçılıq və digər mənfi halların mövcud olmasından danışarkən bildirdi ki, guya 
bunun başlıca səbəbi kəndlilərin geniş axınla partiyaya gəlməsi ilə əlaqədar olaraq 
partiyanın sosial tərkibinin pisləşməsidir. 
Bu fikri qətiyyətlə pisləyən İ. B. Yujak açıq danışdı: «Dedi-qodu hər 
şeydən əvvəl yuxarı dairələrin boğuq ab-havasından doğur, mən bunu bürokratizm 
ab-havası adlandırardım. Son 2-3 ildə quruculuğun müxtəlif sahələrində bizim 
yuxarı dairələrin tərkibini yoxlayanda, ancaq vaxtaşırı aparılan yerdəyişmələrin 
şahidi olursan, təzə işçilərə rast gəlmirsən». N. Nərimanov da dedi-qodunun 
pozucu təsiri məsələsinə toxunaraq qeyd etdi ki, bunun başlıca səbəbi mərkəzin 
direktivlərini və ideyalarını başa düşməməkdən, partiyanın Mərkəzi Komitəsinin 
qərarına müxtəlif tərzdə yanaşmaqdan ibarətdir (13, f.268, s.26, iş 32, s.157-158). 
Zaqafqaziya kommunist təşkilatlarının II qurultayında İ. V. Struanın və R. 
A. Axundovun çıxışları yenə də Nərimanova qarşı idi. Nərimanovu necə olursa 
olsun, təqsirləndirməyə çalışan Strua keçmişin hadisələrinə qayıdaraq bildirdi ki, 
«Bakı çəkişməsində» Nərimanov yox, o biri yoldaşlar haqlı idilər. 
R. Axundov öz çıxışını əsasən N. Nərimanovun və F. Maxaradzenin 
dediklərinin tənqidinə həsr etdi. Mərkəzin direktivinin başqa birisinin yox, məhz 
Nərimanovun başa düşmədiyini istehzalı ifadələrlə sübuta yetirməyə çalışdı. 
Yoldaşların geri çağırılması məsələsini yenidən qaldıraraq bildirdi ki, bu iş 
Nərimanovun «şəxsi diktaturasını» möhkəmləndirmək üçün görülmüşdür. 
Mirzoyanın və onun digər tərəfdarlarının nöqteyi-nəzərini ifadə edən Axundovun 
çıxışı yeni iqtisadi siyasətin siyasi məzmunu ətrafında idi. Yeni iqtisadi siyasətin 
mahiyyəti fəhlə sinfinin kəndlilərlə ittifaqı və bu ittifaqı möhkəm iqtisadi təməl 
üzərinə qoymaqdan ibarət idi. YİS-in Lenin konsepsiyasına zidd olaraq çıxışda 
kəndlilərə etimadsızlıq ifadə edilirdi. Əhalisinin əsas qismi kəndlilərdən ibarət olan 
Qafqazda bu xətt xüsusilə təhlükəli idi (13, f.268, s.26, iş 32, s.160). 
R. Axundov gənc kommunistləri partiya veteranlarına qarşı qoyurdu: 
«qocalara bizim hörmətimiz var, lakin onlar xırda burjua millətçiliyinə meyl 
eləyəndə, icazə verin, biz tabe olmayaq, nəinki tabe olmayaq, hətta onların özlərini 
partiyanın ümumi iradəsinə tabe olmağa vadar edək. Əks təqdirdə biz partiyanı 
dağıdar, bir ovuc ötkəm diktatorlar yaradarıq». 
N. Nərimanov qurultaydan sonra RK(b)P MK-ya göndərdiyi məktubda 
yazırdı: «...Partiyada yuxarıdan və aşağıdan parçalanma gedir. Yuxarıda gedən 
parçalanma mərkəzin direktivlərini hərəsi bir cür başa düşən məsul işçilər arasında 
gedir, aşağıdan parçalanma ona görədir ki, sollar adlananların diktaturası gənc 
kommunistlər arasında casusluğu, bəzən biabırçılıq dərəcəsinə çatan intriqanı 
qızışdırır. Biz canının qorxusundan deyil, vicdanının hökmü ilə işləyə bilən cəsur, 
dürüst və vicdanlı qəhrəmanlar tərbiyə etməkdənsə, qorxaqlar, yalançılar və 
satqınlar yetişdiririk» (13, f.268, s.26, iş 32, s.160). 
V. Lenin milli siyasətini ən ciddi şəkildə, RK(b)P X və XII qurultaylarının 
göstərişlərini ardıcıl surətdə yerinə yetirməyə çalışan N. Nərimanov V. İ. Lenini 
çox təşvişə salmış «Gürcüstan münaqişəsi» məsələsindən də yan keçə bilməzdi. 
N. Nərimanov Gürcüstan partiya təşkilatının görkəmli rəhbərlərinin 
rüsvay edilməsini, «millətçilik təmayülündə» ittiham olunmasını, vəzifədən 
götürülməsini İ. Stalinin və onun xəttini müdafiə edən Q. K. Orconikidzenin 
özbaşınalığının və böyük dövlətçilik siyasətinin təzahürü kimi qiymətləndirir, Q. 
K. Orconikidzeni «Stalinin yanında «general-qubernator» adlandırırdı. 
V. İ. Lenin məxfi məktubunda L. D. Trotskiyə belə müraciət etmişdir: 
«Sizdən çox xahiş edirəm ki, gürcü işinin partiya MK-sında müdafiəsini öz 
üzərinizə götürəsiniz. Hazırda bu iş Stalin və Dzerjinskinin «təqibi» altındadır və 
mən onlann qərəzsizliyinə bel bağlaya bilmərəm. Hətta tamamilə əksinə». P. Q. 
Mdivaniyə, F. İ. Maxaradzeyə və digər gürcü yoldaşlara məxfi müraciətində isə 
(bu V. İ. Leninin diktə etdiyi son sənəd idi) göstərilmişdi: «Bütün qəlbimlə sizin 
işinizi izləyirəm. Orconikidzenin kobudluğu və Stalinlə Dzerjinskinin buna göz 
yummaları məni hiddətləndirmişdi». Bu məsələdə N. Nərimanovun fikri V. İ. 
Leninin rəyinə uyğun gəlirdi. «Gürcüstan münaqişəsi» SSR İttifaqının təşkili 
ərəfəsində xüsusilə şiddətlənib son dərəcə kəskin şəkil aldı. Qafqazın görkəmli 
partiya xadimləri münaqişəni söndürmək üçün var qüvvələri ilə çalışırdılar, 
tərəflərin hamısını qane edib ehtirasları yatıra bilən təkliflər hazırlamışdılar. Bu öz 
ifadəsini 1922-ci il 24 iyul tarixli «Zaqafqaziya Federativ İttifaqının əsasları»nın 
on bir bəndində tapmışdı. Sənədi A. F. Myasnikov, N. Nərimanov, P. Q. Mdivani 
və S. M. Kirov imzalamışdılar (13, f.268, s.26, iş 32, s.162). 
O zaman Azərbaycanda da Gürcüstandakına bənzər vəziyyət yaranmışdı. 
Azərbaycanda da sovet hakimiyyəti qurulandan az sonra Q. K. 
Orconikidze İ. V. Stalinin ortaya atdığı və zorla qəbul etdirməyə çalışdığı 
«muxtariyyətləşmə» ideyasını - yeni meydana gələn müstəqil sovet respublikalarını 
muxtar qurumlar kimi RSFSR-in tərkibinə daxil etmək təklifini irəli sürdü. 
Bu təklifə Azərbaycan, Ermənistan KP MK-ləri qeyd şərtsiz razı oldular. 
Belarusiya KP MK-sı müqavilə münasibətlərinin saxlanmasına tərəfdar çıxmışdır. 
Gürcüstan KP MK isə sentyabrın 15-də Stalinin layihəsini tamam rədd etmişdir. 
Ukrayna K(b)P MK isə layihəni müzakirə etməyə macal tapmamış və ona yenidən 
baxılması məsləhət görülmüşdü. 
V. İ. Lenin 1922-ci ilin sentyabrın 26-da Siyasi Büro üzvləri üçün 
Kamenevə yazdığı məktubda bildirirdi ki, «...məsələ son dərəcə mühümdür. 
Stalində bir qədər tələsməklik meyli vardır. Siz gərək yaxşı düşünəsiniz»... O 
həmçinin məktubda «muxtariyyətləşməni» millətlərin hüquqlarını tapdalayan səhv 
ideya kimi tənqid etmişdir. O, layihənin RSFSR-ə «daxil olmaq» sözünün əvəzinə 
«RSFSR ilə birlikdə rəsmən sovet Respublikaları ittifaqında birləşmək» sözlərini 
yazmağı təklif etmişdi. Onun fikrincə, respublikalar elə formada birləşməlidirlər ki, 
orada birləşən xalqların suveren hüquqlarına xələl toxunmasın, onların bərabər 
hüquqluluğu təmin edilmiş olsun. Bu məqsədlə o, bərabər hüquqlu müstəqil 
respublikaların könüllü birləşməsi formasını irəli sürmüşdü. O, ittifaq 
müqaviləsində ittifaqdan təkbaşına çıxmaq hüququnu və tərəflərin səlahiyyətinin 
müəyyən edilməsini göstərməyi çox vacib saymışdı (42, s.82) 
Bu da əslində deklarativ xarakter daşıyırdı. ZSFSR-in yaranması 1922-ci 
il dekabrın 10-da çağırılmış I Zaqafqaziya sovetlər qurultayı ilə başa çatdırıldı. 
Qurultayda ZSFSR-in yaranması rəsmiləşdirildi. Zaqafqaziya MİK seçildi. 
ZSFSR-in yaranması süni surətdə Qafqazı parçalamaq, RK(b)P MK Qafqaz 
bürosunun iş üslubunu Zaqafqaziya respublikalarına köçürmək, birləşmək adı 
altında onların suveren hüquqlarını tapdalamaq idi. 
ZSFSR-in yaranması ilə Azərbaycanın zəngin ehtiyatları hesabına 
Gürcüstan və Ermənistan iqtisadiyyatı bərpa edilib dirçəlmişdi. 1936-cı ildə 
ZSFSR ləğv edilənə qədər bu, davam etmişdi. 
1922-ci il yanvarın, 9-da N. Nərimanov V. Leninə yazdığı məktubda 
birləşməyə öz münasibətini bildirmişdi: «Mən Kavbüronun iclaslarında həmişə 
deyirdim: Birləşmək lazımdır, ancaq tələsmək lazım deyildir. 
Azərbaycan ta qədimdən indiyənə qədər bütün sovet respublikalarına 
münasibətdə beynəlmiləlçiliyi sübut etdi və edir. Öz varlığını bütün respublikaların 
varlığı hesab edir, o bunu sözlə yox, işlə sübut etdi. Ermənistanın xeyrinə o 
ərazisindən imtina etdi. O vaxt ki, bunu siyasi cəhətdən etmək olmazdı. Buna 
baxmayaraq, heç bir sovet respublikası bizə heç nədə güzəşt etmək istəmir. 
Kav.Büro bir qərar verir, bunu yalnız Ermənistan ya Gürcüstan pozur. Bu 
respublikaların heç biri bunu etmək istəmir. Azərbaycan ümumi işin xətrinə 
qurbanlar verir. Başlıca anlaşılmazlıqlar bunlardı. Sözsüz, partiya qayda-qanunları 
ilə biz hər şeyi etdik. Mərkəzdə əgər yoldaş Serqonun səyinə rəğmən birləşmə 
məsələsi həll olunubsa, ədalətlə düşünmək lazımdır, İttifaq Sovetinin mərkəzi Bakı 
olmalıdır, Tiflis yox. Bu, məsələni bir qədər yüngülləşdirər» (13, f.609, s.l, iş 71, 
s.67-68). 
N. Nərimanov RK(b)P MK-ya göndərdiyi məktubda Zaqafqaziya partiya 
təşkilatlarında milli siyasətin həyata keçirilməsində əyintiləri aradan qaldırmaq, 
siyasi ab-havanı sağlamlaşdırmaq üçün bir sıra tədbirlər görməyi təklif etdi. Bunun 
üçün o, hər şeydən əvvəl «Serqo Orconikidzeni dəstəsi ilə birlikdə Zaqafqaziyada 
işdən götürməyi, partiyaya 1917-ci ildən əvvəl daxil olan qocaman partiyalı 
yoldaşların əksəriyyətini Azərbaycan və Gürcüstan mərkəzi komitələri üzvlüyünə 
qəbul etməyi» zəruri sayırdı. O, Bakı Partiya Komitəsinə seçkilərdə də eyni 
tədbirlər görməyi, onun tərkibini fəhlələr hesabına artırmağı təklif edirdi. Yazırdı 
ki, Orconikidzeni Zaqafqaziyada saxlamaq köhnə siyasəti davam etdirmək demək 
olar, beləliklə, partiyanın XII qurultayının milli məsələyə dair qərarı Zaqafqaziya 
respublikalarında lazımi təsir bağışlamaz (13, f.268, s.26, iş 32, s.162). 
N. Nərimanovun «milli təmayüllü» siyasəti «Nərimançılıq» adlanırdı. 
«1920-ci illərdən başlayaraq doktor Nəriman Nərimanovun Komissarlar Şurasının 
sədri olduğu zamanlarda «Nərimançılıq» adı altında millətçi bir qrupun meydana 
çıxdığını eşitməyən az idi.» M. S. Ordubadi bu ideyanın nədən ibarət olduğunu 
belə müəyyənləşdirirdi: «Onun bütün bəhsləri özünün təzə bir əqidə müəssisi 
olduğunu göstərirdi.» O, bu əqidəni belə açırdı: «Nərimançılıq deyirdi ki, xalqların 
irq və adətləri müxtəlif olduğu kimi düşüncə və zehniyyətləri də bir-birindən 
ayrıdır.» N. Nərimanovun sinfi mübarizəyə öz baxışının olduğu qeyd olunurdu: 
«Nərimançılıq» eyni zamanda siniflərin tövsiyyə etmək məsələsini kommunizm ilə 
burjuaziyanı barışdırmaqla həll etmək istəyirdi. «Nərimançılıq» sosializm və 
kommunizmə sinfi mübarizə yolları ilə deyil, barışdırıcılıq yolları ilə getməyi 
tövsiyə edirdi. Nəriman öz nəzəriyyəsi ilə sovet üsul-idarəsindən razı qalmayanları 
da öz tərəfinə çəkirdi». 
N. Nərimanov Azərbaycandan uzaqlaşdırılandan sonra «sol» qrup 
tamamilə qol-qanad açdı. Nərimanovun məsləkdaşlarına divan tutuldu. Bir qismi 
siyasi cəhətdən «öldürüldü», partiyadan çıxarmaq hədəsi ilə büsbütün 
simasızlaşdırıldı, digər qismi isə gizli fəaliyyətə keçməyə məcbur edildi. 
L. Mirzoyan AK(b)P Bakı Komitəsinin katibi seçildikdən sonra sollar öz 
mövqelərini möhkəmləndirdilər. N. Nərimanov və onun tərəfdarlarına qarşı 
mübarizəni gücləndirdilər. Onlar Stalinin hədsiz mərkəzləşdirmək, inzibati-amirlik 
metodlarını geniş yaymaq xəttini canfəşanlıqla yeridirdilər. 
Nəriman Nərimanov Azərbaycandan uzaqlaşdırıldı. Nərimanov kimi tarixi 
şəxsiyyətlərin ətrafında mübahisələrin olması təbiidir. O, kommunizm ideyalarına 
inanaraq azəri türklərinin, Şərq xalqlarının azadlığını bu ideyalarda görür və bu işin 
həyata keçirilməsində milli, dini, etnik, ümumən yerli xüsusiyyətləri ciddi şəkildə 
nəzərə almaqla var qüvvəsi ilə çalışır, azad və xoşbəxt cəmiyyət quruculuğu 
yolunda milli-mənəvi dəyərlərin qorunub daha da inkişaf etdirilməsi uğrunda 
daima mübarizə aparırdı. Bu da onun düşmənlərini - daşnakları və onların 
havadarlarını razı sala bilməzdi. Odur ki, müxtəlif bəhanə, böhtan, hiylə ilə 
Nərimanovu Azərbaycandan qismən uzaqlaşdırmağa, onun doğma xalqla mənəvi 
əlaqələrini kəsməyə çalışır, məqsədlərinə müəyyən məqamlarda nail olsalar da, 
onu xalqdan tamamilə ayıra bilmirdilər. 
N. Nərimanovun milli təmayüllü kommunist ideologiyasının platforması 
təxmini doqquz maddədən ibarət idi. 
l.Azərbaycan bütün qəzalarla müstəqil olmalı və SSRİ-yə müstəqil dövlət 
kimi daxil olmalıdır. 
2.Orta sinfə, yəni orta burjua sinfinə maksimum güzəştə getmək lazımdır. 
3.Dövlət idarələri tam milliləşdirilməlidir, yəni məsul vəzifələrdə çalışan 
dövlət məmurlarının əksəriyyəti milliyətcə azərbaycanlı olmalıdır. 
4.Azərbaycan dili dövlət dili elan olunmalı və tam hüquqla fəaliyyət 
göstərməlidir. 
5.Hərbi qulluq əhalinin tam imkanları əsasında keçirilməlidir. 
6.Bütün partiya və dövlət siyasəti Azərbaycanın milli adət-ənənələri ilə 
uzlaşmalıdır. 
7.Din məsələlərində maksimum ehtiyatlı rəftar edilməlidir. 
8.Azərbaycanın iqtisadi imkanlarına və milli sərvətlərinə tam və müstəqil 
şəkildə sərancam verilməli, lazım bilindikdə başqa «qardaş respublikalara» yardım 
göstərilməlidir. 
9.Şərq xalqlarının milli-azadlıq hərəkatına kömək edilməlidir. (13, f.12, 
s.l, iş 452, s.11-26). 
N. Nərimanova yaxından bələd olan «Müsavat» partiyasının 
ideoloqlarından M. B. Məmmədzadənin 1923-cü ildə «Yeni Qafqaziya» mühacir 
jurnalında dərc etdirdiyi «Azərbaycanda vəziyyət» məqaləsi N. Nərimanovla onun 
rəqibləri arasında gedən ideya, siyasi və mənəvi, psixoloji mübarizə barədə 
müəyyən təsəvvür yaradır. Məqalədən məlum olur ki, M. B. Məmmədzadə mayın 
15-də Bakıdan Ənzəliyə gəlmiş olan səlahiyyətli bir nəfərlə görüşür. 
Azərbaycandakı vəziyyətlə tanış olduqda o, xəbər verir ki, doktor Nərimanov, 
sabiq Azərbaycan Komissarlar Şurasının rəisi hal-hazırda Müttəhid Şura 
Cümhuriyyətləri Mərkəzi İcraiyyə Komitəsi divani rəyasət əzası, xəstə olduğundan 
3 aylıq bir məzuniyyətlə Bakıya gəlmişdir və qəribədir ki, Moskvanın bir sadə 
uşağını təntənə ilə qarşılayan Bakı bolşevikləri Nərimanovun gəldiyini qəzetdə 
belə qeyd etməmişdilər. Nərimanovla kimsə görüşmür, görüşmək istəmir... 
Nərimanov pək yorğun və cismən olmasa da, ruhən xəstədir. O, bütün işlərdən 
naümüd və hər şeyə laqeyddir (29, 3.07.1996). 
Araşdırmalar göstərir ki, N. Nərimanov xalqdan uzaqlaşdırılsa da, xalq 
onu unutmamış, ona ən böyük dərdini, sirrini belə deməyə cəsarət etmişdi. 
Nərimanova göndərilmiş məktubların biri bunu daha aydın sübut edir ki, təqiblər, 
repressiyalar 25-ci ilə qədər və sonralar da davam edir. Məktub 1925-ci il fevralın 
15-də yazılmışdır: «...Daim qorxu halında yaşamaqdansa, birdəfəlik ölmək 
yaxşıdır. Mənim heç bir günahım yoxdur və heç kimin işinə qarışmamışam. Mən 
siyasi bitərəfəm, sovet hakimiyyətinə qarşı özümü sadəlövh aparmışam. Ölümün 
qarşısında bunu deyirəm. Əxlaqi cəhətdən mən təmizəm. Hər kəsin üzünə cəsarətlə 
baxa bilərəm... 
Nə qədər ki, Baqdasarovlar və Roxlinlər bizimkilərə rəhbərlik edəcək... 
Azərbaycanda necə ki, ikiüzlü maskalar var, hələ çox əziyyət çəkiləcək və gizli  
olaraq milli düşmənçilik ömür sürəcək. Püşk atıb mən ölümü seçmişəm. Zeyvər.  
16 fevral 1925» (13, f .609, s.l, iş 89, s.188). 
N. Nərimanov yorulmuşdu: mövqeyini, prinsiplərini anlatmaq, 
təsdiqləmək, səylərinin nəticəsizliyindən, siyasi dartışmaların mənəvi 
zərbələrindən və nəhayət, məhrumiyyətlərə dözərək həyatını sərf etdiyi, bir çox 
dəyərlər bahasına üstünlük verdiyi amalının gerçəkləşmək şansının itirildiyi və bu 
prosesin qarşısını almaq iqtidarında olmadığını dərk etməkdən (47, 13.04.1990). 
N. Nərimanov səhhəti ilə bağlı Bakıya dönmək, vəzifəsindən azad 
olunmaq, ailəsini saxlamaq üçün Bakıda ədəbi işlə məşğul olmağa icazə istədi. 
Məktub Stalinə yazılmışdı. 
N. Nərimanovun qəfil ölümü bütün vicdanlı, əqidəli insanlara çox böyük 
təsir etdi. O dövrün mətbuatını izlədikdə çox təəssüf ki, onun ölümünün 
Azərbaycan mətbuatında soyuqqanlı qarşılandığı görünür. Myasnikovun vəfatı 
barədə bir neçə nömrədə («Bak. Raboçi» qəzetində - R.B), Nərimanovun vəfatı 
haqqında isə 1 nömrədə material verilmişdi. Onun rəqibləri Orconikidze, Kirov öz 
maskalarını gizlədərək, alovlu nitqlər söyləyirdilər. Orconikidzenin çıxışı buna 
misaldır. «Yoldaş Nərimanov bizim partiyanın Şərqdə olan ən böyük 
şəxsiyyətidir... Bizlər üçün sözsüz ki, yoldaş Nərimanov Zaqafqaziyada yorulmaz 
mübariz kimi tanınmışdır. Azərbaycanda Nərimanov yoldaş bizim partiyanın ən 
yaxşı bayraqdarı olmuşdur. Müsavat dövrünün ağalığı vaxtı Nərimanov Şərqin 
simvolu idi» (112, 22.03.1925). 
20-ci illərdə Azərbaycan rəhbərliyində daxili-siyasi çəkişmələrdə 
mübarizə aparan tərəflərə mərkəz birtərəfli yanaşırdı. 
N. Nərimanov Stalinə yazmış olduğu tarixi məktubunda göstərirdi ki: 
«Ucqarlarda milli təmayül mərkəzin özü və ya onun işçiləri tərəfindən yaradılır.» 
Bu, çox ciddi və yerində vurğulanmış irad idi. Moskvadan göndərilmiş vəzifəli 
kommunistlər yerli şəraiti və milli xüsusiyyətləri nəzərə almayaraq, idarəçilikdə 
hazırlıqları və təcrübələri olmadıqları üçün «ya işi korlayır, ya da həmin 
respublikada öz vəziyyətlərini möhkəmləndirmək üçün «milli təmayül» uydururlar 
və işlə deyil, xəbər gəzdirməklə məşğul olurlar. «Solların» mənşəyi də bundan 
başlayır. 
Çox təəssüflər olsun ki, bu, mərkəz tərəfindən təsdiq edilir. 
Beləliklə, işimiz üçün fəlakətli olan yerli işçilərlə mərkəzçilər arasında 
süni surətdə mübarizə yaradılır. İkinci hadisə göstərir ki, Mərkəz müəyyən sahəni 
özünə tabe edərək, nəinki heç bir şey vermir, hətta həmin Respublikanın axırıncı 
tikəsini belə əlindən alır» (90, s.37-38). 
Nəriman Nərimanov 1924-cü il mayın 27-də «Ucqarlarda inqilabımızın 
tarixinə dair (İ. V. Stalinə məktub)» adlı tarixi məktubuna əlavəsində daha bir çox 
vacib məsələlərə də toxunur: erməni «yoldaşlar» və rus şovinistləri Bakı 
təşkilatının rəhbərləri cinayətkar siyasət həyata keçirir, keçmişlərindən qorxan 
müsəlman işçilərin qüvvəsindən istifadə edərək öz məqsədlərinə - partiyanı 
parçalamağa nail olmaq üçün solluq oyunu oynayırlar. 
Bir il keçdikdən sonra, son dərəcə dəqiqliklə qabaqcadan dediklərimiz 
həyata keçdi. 
Biz öz məruzələrimizdə həmişə deyirdik ki, türk fəhlələri arasında iş 
aparılmadığı üçün və onlara yanlış münasibət üzündən türk və rus fəhlələri 
arasında antoqanizm genişlənir. Onların ölkənin idarə edilməsində və s. rus 
fəhlələri ilə birlikdə şüurlu surətdə iştirak etmələri üçün türk fəhlələrinin inkişaf 
səviyyəsini yüksəltmək zəruridir. 
Məruzədə mən birbaşa göstərirəm ki, bu məlum proqram üzrə məlum 
şəxslər tərəfindən həyata keçirilir ki, onlar nəyin bahasına olursa olsun, 
Azərbaycanı simasızlaşdırmaq, öz miskin məqsədləri üçün onu gücdən salmaq 
istəyirlər. Bu məqsədə nail olmaq üçün onlar özləri çıxış etməyib, Azərbaycandan 
olan türkləri Azərbaycanın mənafeyini müdafiə edənlərə qarşı çıxış etməyə məcbur 
edirlər. İş «parçala və hökm et» şüarı altında getmiş və gedir» (90, s.55-56). 
N. Nərimanovu narahat edən bütün məsələlərə mərkəz birtərəfli yanaşır, 
bəzi məsələlərdə açıq-aşkar qeyri-obyektiv mövqe tuturdu. Mərkəzin mübarizə 
aparan tərəflərə etinasız mövqe tutması 1923-cü ildə Azərbaycana Y. 
Yaroslavskinin başçılığı altında göndərilmiş komissiyanın mövqeyində də öz 
əksini tapmışdı. N. Nərimanovun milli məsələ haqqında məruzəsinin ətrafında 
Mərkəzi Partiya Yoxlama Komissiyasının materialları, Bakı özək partiya 
təşkilatlarının qəbul etdikləri protokolları, onların milli məsələ haqqında 
qətnamələri, Mərkəzi Yoxlama Komissiyasının gəlməsinin məqsədi və səbəbləri 
ilə tanış olduqda bunu bir daha aydın görmək olur 
Yoxlama Komissiyası 1923-cü ilin iyulunda Bakı partiya, komsomol 
özəklərində, zavodlarda, fəhlə yığıncaqlarında olmuş və N. Nərimanovun Mərkəzə 
məktubu ilə əlaqədar araşdırma aparmış və yeni təşkilatlarda yoxlamalar 
keçirmişdir. 
Komissiyanın sədri Y. Yaroslavski bildirir ki, gəlişimizin məqsədi yerli 
təşkilatların yoxlanılmasıdır. O, qeyd edirdi ki, N. Nərimanov yerli təşkilatları 
təqsirləndirməkdən başqa, partiyanın Mərkəzi Komitəsini də ittiham edir. Xalq 
Xarici İşlər Komissarının mövqeyini pisləyir və göstərir ki, Kominternin də 
mövqeyi düzgün deyil. O, Şərq məsələsində yalnız özünü haqlı sayır. Onun 
ərizəsinin bu tərəfinə biz burada toxunmayacağıq. N. Nərimanov öz məktubunda 
yerli rəhbər işçiləri milli məsələdə səhvlərə və əyintilərə yol verməkdə 
günahlandırır ki, onlar milli məsələyə əks-partiya, şovinist mövqeyilə yanaşırlar, 
türklər ruslar, ermənilər, yəhudilər tərəfindən hər cürə sıxışdırılırlar. O, iddia edir 
ki, türkləri ona görə sıxışdırırlar ki, onlar N. Nərimanovun tərəfdarıdırlar. Bütün 
bunların da nəticəsində bir çox türk kommunistlər partiya sıralarından çıxmışlar. 
Onlar öz partiya biletlərini özləri gətirib təhvil veriblər (13, f.609, s.l, iş 117, s.l). 
Y. Yaroslavski Komissiyanın qarşısında qoyduğu məqsədlərdən danışaraq 
bildirdi ki, biz çalışacağıq ki, bir neçə iri istehsalat özəklərinin işlərini yoxlayaraq, 
müəyyən edək ki, onların milli məsələ ətrafında müzakirələri, milli məsələ 
barəsində ixtilafları, milli cəhətləri bəhanə edərək partiya sıralarından qanunsuz 
çıxarma hadisələri, millətçilik kəmiyyətinə görə sıxışdırmalar olubmu? Hal-hazırda 
Bakı Komitəsinin özəklərə münasibəti necədir? Özəklərlə BK arasında ixtilaflar 
varmı və hansı məsələlər üzərindədir? BK-nın köhnə tərkibə münasibəti, L. 
Mirzoyanla N. Nərimanov arasında ixtilaflar necə olub? Özəklərin say hesabı, 
artımı və ya əskilməsi hiss olunurmu? Özəklərdə dini məsələyə necə baxırlar, 
bitərəflərin kommunist partiyasına münasibəti necədir kimi suallara obyektiv 
qiymət vermək (13, f.609, s.l, iş 117, s.2). 
Əslində Mərkəzdən gələn Yoxlama Komissiyası özəklərin işlərinə 
baxandan sonra, raykomların istehsalat özəklərinin məsul işçiləri və nümayəndələri 
ilə görüşüb yığıncaqlar keçirməli, sonra şəhər partiya komitəsinin işinə obyektiv 
baxmalı və daha sonra ümumşəhər partiya komitəsinin iclasını çağırmalı, orada 
Mərkəzi Yoxlama Komissiyasının işinin nəticələrini və eyni zamanda bu sahədə 
komissiyanın gələcək işinin əsas istiqamətlərini bəyan etməliydi. Ancaq 
hadisələrin gedişi göstərdi ki, Mərkəzin və yerli qeyri azərbaycanlı rəhbərlərin 
marağı və mənafeyi baxımından hadisələrə qeyri-obyektiv yanaşılır. N. 
Nərimanovun məktubunda göstərilən reallıqdan bacardıqca uzaqlaşmağa çalışılırdı. 
Hadisələrə qeyri obyektiv yanaşılması hər şeyin kağız üzərində qalmasına 
gətirib çıxartdı. Protokolların materillarından məlum oldu ki, çıxış edən 
müsəlmanlar öz vəzifələrindən, partbiletlərindən qorxaraq həqiqəti gizlətməyə 
çalışmış, Nərimanovun, Sultan Qaliyevin və b. əleyhinə böhtanlar yağdırmaqdan 
belə çəkinməmişlər. 
1923-cü il iyulun 10-da Lenin adına toxuculuq fabrikində keçirdiyi iclasda 
Y. Yaroslavski sanki yığıncaq iştirakçılarının diqqətini Nərimanova və onun 
məktubunun əleyhinə yönəltmək məqsədilə Sultan Qaliyevin işi haqqında uzun-
uzadı geniş məlumat verərək göstərir ki, o, milli xalq komissarlığının üzvü idi, ona 
böyük etimad göstərilmişdi. O, isə gizli təşkilat düzəltdi və gizli məktublarla 
basmaçı rəhbərliklərlə əlaqə yaratdı. Bizim partiyanın üzvü ola-ola partiya işini 
eşələməyə başladı. Biz onu cəzalandırdıq, partiya sıralarından çıxardıq. O, özünü 
onunla təmizə çıxarmaq istəyir ki, guya o partiyada olan siyasətdən razı deyil. Bəzi 
yoldaşlar guya milli məsələyə düzgün baxmırlar. Türk fəhlələrinə lazımi nəzər 
diqqət yetirilmir, onlar partiya işinə cəlb olunmurlar və s. (13, f.609, s . l ,  iş 117, 
s.7). 
Əvvəlcədən öyrədilmiş bir çox adamlar, mənsəbpərəstlər Nərimanova 
qarşı çıxış etdilər. Məsələn, həmin iclasda çıxış edən fabrik komitəsinin sədri Əsəd 
Əliyev deyirdi: «Mən Aşumov Molla Babadan başlamaq istəyirəm. Bizdə elə 
hallar olmayıb ki, fəhlələr öz partiya biletlərini cırıb tullasınlar. Əgər ki, türk 
partiyaya qəbul olubsa, o, məqsədlə, şüurla girib, heç bir şöhrətpərəstlik naminə 
yox, ona görə o, partbiletini asanlıqla tullaya bilməz. Molla Baba partiyadan 
çıxarılanda mənim yanıma gəlib dedi ki, Nərimanovu Azərbaycandan çıxarırlar. 
Bütün Azərbaycan məğlub olacaq. Nərimanovun getməsinə yol verilməməlidir. 
Mən düşündüm ki, əgər çıxarırlar belə də olmalıdır. Burada bizim etirazımızın nə 
faydası var. «Şaxsey-vaxsey olanda Molla Baba yolundan çıxdı və «şaxsey-
vaxseyin» rəhbəri oldu (13, f.609, s.l, iş 117, s.8). 
Toxucular ittifaqının sədri Piriverdiyev də qərəzli və yaltaq çıxışında 
Nərimanovun əleyhinə deyirdi: «Nərimanovun vaxtında heç bir iş görülmürdü, 
yalnız intriqalar, ixtilaflar mövcud idi. İntriqalar bütün vaxtları alırdı. Nərimanov 
ona qarşı duranlara amansız olurdu, qəzalara göndərərək öz nöqteyi nəzərindən 
uzaqlaşdırırdı. Nərimanov deyir ki, fabrik, zavodda türklər yoxdu. Bu, düz deyil. 
Bizim fabrik zavod komitələrində 95% türk var. Biz Axundovu, Orconikidzeni, 
Qarayevi tanıyırıq. Onlar sovet hakimiyyətini təşkil etdilər. Nərimanov gedəndən 
az sonra nəfəs almaq asanlaşdı. Biz normal işə başlayırıq, partiya sağlamlaşdı» (13, 
f.609, s.l, iş 117, s.9). 
Əlbəttə, N. Nərimanovun yoxluğundan istifadə edən mirzoyanlar, «sol» 
qrupunun nümayəndələri hakimiyyəti öz əllərində necə cəmləşdirmişdilərsə, artıq 
onların qarşısında duracaq qüvvə yox idi, ixtilaflar da olmayacaqdı. 
Qara şəhərin 10-cu zavod qruplarının 1923-cü il 11 iyul tarixindəki 
iclasında Nərimanovun ərizəsi ilə əlaqədar milli məsələyə dair aşağıdakı qətnamə 
qəbul edilmişdi: iclas Bakı Komitəsinin işini bəyənir, N. Nərimanovun ərizəsini 
pisləyir, türklərin sıxışdırılması haqqında sözlər düz deyil, türklər, ermənilər, ruslar 
və ayrı-ayrı fəhlələrin arasında qardaşlıq həmrəyliyi yaranıb, partiya indi xalq 
təsərrüfatının bərpa olunması, dirçəldilməsi ilə məşğul olmalıdır, partiya 
imperializmlə mübarizə aparanlara mane olanları pisləyir. Molla Babanın və 
Ələkbərin partiyadan çıxarılmasını, onların əks hərəkətlərinin zərərliliyinin 
yoxlanmasını partiya təşkilatlarına tapşırır (13, f.609, s.l, iş 117, s.16). 
Burdan da aydın görünür ki, N. Nərimanovu müdafiə edən fəhlələrin 
aqibəti bu cür olurdu. 
N. Nərimanovun məktubu ilə əlaqədar Mərkəzdən gələn Yoxlama 
Komissiyası komsomol özəklərinin birgə iclasında da bu məsələyə baxdı. Digər 
iclas protokollarından göründüyü kimi, burada da çıxış edənlər Abdinov, Ağacan, 
Kaminski və b. o cümlədən, rayon istehlak özəklərinin Balaxanı, Sabunçu və 
Ramanadakı birgə iclaslarında Ağa İbrahimov (ərzaq komitəsinin sədri), Əmənulla 
(zavkomun sədri), Mehbalı Novruz (Az.MİK rəyasət heyətinin üzvü), Muxtar 
Fətəli, Mahmudov, Zemlyanski və b. çıxışlarında günahı Nərimanov, Molla Baba, 
Şirvani və b. üzərinə yıxdılar və BK-nın mövqeyini bəyəndiklərini, türklərə qarşı 
heç bir diqqətsizliyin olmamasını, bütün qazanılmış uğurların Orconikidze, R. 
Axundov, M. D. Hüseynovun zəhməti bahasına başa gəldiyini və onların tanınmış, 
etibarlı rəhbər işçilər olduğunu vurğuladılar. 
N. Nərimanovun məktubunda yazılanların hamısı böhtan hesab edilir, 
Mikoyan, Mirzoyan, Sarkis və onların icraçıları kimi fəaliyyət göstərən R. 
Axundovun, M. D. Hüseynovun və b. rolu şişirdilir, təriflənirdi. 
Ümumbakı özəklərinin konfransı RK(b)P MK və MY Komissiyasının 
məruzələrini dinlədi, Bakı təşkilatlarının, MK-nın milli məsələyə dair gördükləri iş 
haqqında belə bir nəticəyə gəldi: «Komissiya tərəfindən, verilən özəklərin işini 
yoxlayaraq yerli şəraitin nəzərə alınması barədə işləri tamamilə qənaətbəxş hesab 
edirik. 
Konfrans təsdiq edir ki, türk fəhlələrinin partiya, sovet işlərinə irəli 
çəkilməsi güclənib. Əvvəlkilərdən fərqli olaraq türk fəhlələri, erməni, yəhudi, rus 
fəhlələri ilə birləşib çiyin-çiyinə çalışır. N. Nərimanovun məktubunda göstərilən, 
Bakı Komitəsinə və onun fəal işçilərinə qarşı olan yersiz ittihamlar tamamilə 
əsassızdır, uydurmadır. Konfrans N. Nərimanovun çıxışını partiya sıralarında 
dağınıqlıq və qatma-qarışıqlıq yaradan, partiyaya zidd bir akt hesab edir, N. 
Nərimanovun yazdığı məktub düzgün deyil, yalnız inqilabın düşmənlərinin xeyrini 
güdən və sovet hökumətinə zidd, əksinqilabi bir silahdır. Konfrans Nərimanovun 
ərizəsini həqiqətə uyğun hesab etmir, Nərimanovun mövqeyini kütlələrdən 
uzaqlaşma kimi qiymətləndirir. Konfrans belə çıxışı pisləyir və onu partiyanı 
dağılmağa çağıran bir çıxış hesab edir. RK(b)P və MK-dan xahiş olunsun ki, 
Nərimanovu cəzalandırsınlar, həmişəlik olaraq bu zidd hərəkətə son qoyulsun» 
(13, f.609, s.l, iş 117, s.29). 
AzK(b)P-nın məsul işçilərinin iclası və Yoxlama Komissiyası da 
Nərimanovun məktubu ilə əlaqədar təxminən elə bu cür qərar qəbul edərək 
bildirdi: 
«Nərimanovun çıxışı əslində partiyaya ziddir, partiyanın dağılması üçün 
bir əsasdır. AK(b)P məsul işçilərinin bir çoxlarının onun tərəfində çıxış etməsi 
açığı millətçilik, öz marağını partiyanın marağından yüksək tutmaq və eləcə də 
fəhlə sinfindən yüksək tutmaqdır. İşin həqiqi olub-olmamasını yoxlayan komissiya 
bir daha aydınlaşdırmışdı ki, məsul işçilərin ünvanına yağdırılan böhtanlar yalandır 
və komissiya qərara gəlir ki, belə yaramaz hərəkətlərə həmişəlik son qoymaq 
lazımdır. N. Nərimanovun nitqi başdan-ayağa səhvdir, antimarksist xarakter daşıyır 
və savadsız bir sənəddir. Nərimanov tərəfindən yağdırılan bütün böhtanlar 
əsassızdır, bu, obyektiv olaraq düşmənlərin əlinə imkan verməkdir. Biz partiya 
üzvlərini kominternin  ətrafında  sıx  birləşməyə  çağırırıq» (13, f.609, s.l, iş 117, 
s.31). 
Əvvəlcədən düşünülmüş və hazırlanmış bu yığıncaqların qərarlarını və 
təşkilatlarda keçirilən yoxlamaların nəticələrini ümumiləşdirərək, Yoxlama 
Komissiyası Mərkəzin, xüsusilə də Stalinin və Orconikidzenin tapşırığı ilə 
Nərimanovun mövqeyini qərəzliliklə pisləyib təhrif edən və onu gözdən salan bir 
fikir, qərar ümumiləşdirdi. 
Komissiyanın qərarında deyilirdi: «Komissiya ümumiyyətlə və tamamilə 
N. Nərimanovun RK(b)P MK-nə yazdığı məktubunu əsassız hesab edir. O, 
məktubu ilə bütün, AK(b)P MK və BK məsul işçilərinə, eləcə də bütün kommunist 
təşkilatının üzvlərinə böhtan atır və təhqir edir. Komissiya rəqəmlərlə və başqa 
materiallarla tanış olandan, bəzi məsul işçiləri və eləcə də sıravi partiya üzvlərini 
sorğu-sual edəndən sonra, Bakı təşkilatlarında olan istehsalat özəklərinin 
ərizələrini və çağırışlarını dinləyəndən sonra, Bakıda olan rəhbər orqanları, partiya 
orqanları və eləcə də Azərbaycanla bağlı Nərimanovun bütün böhtanlarını rədd 
edir. Komissiya eyni zamanda türk fəhlələrinin və kəndlisinin sayılmaması, 
sıxışdırılması fikrini rədd edir. Azərbaycanda milli-siyasət qurultayların qərarları 
əsasında qurulub və işgüzarlıqla həyata keçirilir. Komissiya xüsusilə Bakı 
təşkilatlarının işinə müsbət qiymət verir...» (13, f.609, s.l, iş 117, s.33). 
Y. Yaroslavskinin başçılığı ilə Mərkəzi Yoxlama Komissiyasının 
mövqeyi, apardığı siyasət qeyri obyektiv idi. Təbiidir ki, qısa bir müddətdə bu cür 
ciddi məsələyə tam aydınlıq gətirmək olmazdı. 
Komissiyanın heç belə bir fikri də yox idi. Odur ki, Nərimanovun 
tərəfdarlarından heç kimlə söhbət aparılmadı. Əsas məqsəd Nərimanovun haqsız 
olduğunu göstərməklə, onun Azərbaycandan uzaqlaşdırılmasına nail olduqdan 
sonra, Mirzoyan, Sarkis, Orconikidze, Kirov kimilərinə Azərbaycanda sərbəst 
hərəkət etmək üçün yol açmaq idi. Komissiya da, onu təşkil edənlər də, onlara 
xidmət edənlər də öz məqsədlərinə nail oldular. 
N. Nərimanovun İ. Stalinə yazdığı tarixi məktubu çox qiymətli bir sənəd 
olmaqla yanaşı, həm də 1920-1923-cü illərdə siyasi vəziyyəti daha dərindən və 
yaxşı başa düşməyə, həm də dövrün ruhunu, ab-havasını hiss etməyə imkan verir. 
Nərimanovun mövqeyinin, onun Mərkəzə yazdığı xəbərdarlıq məktublarının, bu 
məktublarla əlaqədar olan çoxlu digər sənədlərin, arxivlərdə uzun illər 
tədqiqatçılardan gizli saxlanılaraq və yalnız indi, son 10-15 ildə aşkara çıxarılması 
mümkün olmuş, bu materialların öyrənilməsi tədqiq olunan illərdə Azərbaycan 
rəhbərliyində gedən mübarizənin mahiyyətini, Nərimanov üçün yaradılan çıxılmaz 
vəziyyəti, Mərkəzin anti-azərbaycan, şovinist siyasətini başa düşməyə və 
sənədlərin dili ilə açıb göstərməyə, yeridilən açıq-aşkar hakim millətçilik, şovinist 
siyasətin bünövrəsinin məhz o illərdə qoyulduğunu başa düşməyə, tariximizi 
olduğu kimi obyektiv öyrənməyə kömək edir. Həmin sənəd sovet cəmiyyətinin 
həyatında stalinizmin sonralar əmələ gətirdiyi fəlakətlərin səbəblərini 
aydınlaşdırmağa bilavasitə kömək edir. Nərimanov istəyirdi ki, (bu məktubu 
yazmaqla) Azərbaycanda partiya quruculuğu və milli siyasət sahəsində buraxılan 
səhvlərə diqqəti cəlb etsin və həmin səhvlər gələcəkdə təkrarlanmasın. Sonrakı 
hadisələr göstərdi ki, N. Nərimanov yanılmamış, hələ 1920-ci illərdə hiss edilən 
əyintilər getdikcə dərinləşmiş, dövlət siyasətinə çevrilmiş və cəmiyyətə böyük 
fəlakətlər gətirməklə yanaşı, nəticə etibarı ilə sovet cəmiyyətinin özünün məhvinə 
səbəb olmuşdu. 
 
2.3. Milli siyasət ətrafında mübarizənin kəskinləşməsi, antiazərbaycan 
qüvvələrin qələbəsi 
 
Azərbaycanda sovet dövlət quruculuğunda geniş dəyişikliklər edilməsinə, 
yeni iqtisadi siyasətin həyata keçirilməsinə baxmayaraq bu dövrdə siyasi-iqtisadi 
vəziyyət hələ də normal ahənginə düşə bilmirdi. Bakıda neft hasilatı 1922-1923-cü 
illərdə əvvəlki illə müqayisədə artmış, mərkəzdə və qəzalarda bəzi sənaye 
müəssisələri yenidən işə salınmış, dənli bitkilərin, pambıq və başqa bitkilərin əkin 
sahələri xeyli genişləndirilmişdir. Lakin bütün bunlarla yanaşı, xalq təsərrüfatının 
bərpası işində ciddi çətinliklər qalmaqdaydı. Sənayenin ləng inkişafı, tələbatla 
ayaqlaşa bilməməsi, işsizlik kimi ağır problemi hələ də gündəmdə saxlayırdı. 
1923-cü ilin sentyabrında 16.700 işsiz var idi. Xüsusi kapitalın ticarətdə hələ də 
müəyyən rol oynaması istər-istəməz sovet və kooperativ ticarəti sıxışdırırdı. 
Sənaye malları ilə kənd təsərrüfatı mallarının qiymətləri arasında böyük 
uyğunsuzluq olması sənaye mallarının çox baha, kənd təsərrüfatı mallarının ucuz 
satılmasından zəhmətkeş kütlə və milli hissli rəhbər işçilər, eləcə də müxalifətçilər 
çox narazı qalırdı. Bu cür qeyri-stabillikdə Rusiyada Trotskinin ətrafına toplaşan 
«fəhlə müxalifəti», «demokratik mərkəziyyətçilər», «sol kommunistlər»lə ciddi 
diskussiyalara başlanılmışdırsa da, Azərbaycanda belə mübarizəyə mərkəzdən 
xeyli gec başlanılsa da, geniş və şiddətli aparılırdı. Müxalifətçilərə hər yerdə ciddi 
zərbə endirirdilər. Bakı təşkilatında partiyadaxili demokratiyaya aid 160 yığıncaq 
keçirilmişdir. Fəhlə özəklərində müxalifət özünə ciddi tərəfdar tapa bilmirdi. 
Təsadüfi deyildir ki, müxalifətə səs verən, dəstəkləyən qüvvələr qulluqçu və 
ziyalılar idi (67, s.l 19). 
Bu dövrdə milli məsələ aktuallığı ilə seçilir, xalqının xoşbəxtliyini 
düşünən bir çox azərbaycanlı kommunistləri narahat edir, düşündürür, rəhbər 
dairələrdə qarşıdurmaya gətirib çıxarırdı. Nəriman Nərimanovun Azərbaycandan 
uzaqlaşdırılmasından sonra bu məsələ heç də səngimədi, əksinə daha da dərinləşdi. 
Mövcud dövlət idarəçiliyində aparılan siyasətdən narazı qalan, çevrilişin 
əleyhinə olan partiyaların üzvləri sovet-dövlət, təsərrüfat və mədəni tərbiyə 
müəssisələrində işləyən ziyalıların köməyi ilə kütlələr arasında milli-
vətənpərvərlik, özünə hörmət, zəhmətinə qiymət hissini aşılayırdılar. Sinfi 
mübarizənin artdığı bir dövrdə müsavatçılar, ittihadçılar mübarizəyə qoşuldular. 
Onların taktikasında başlıca məqsəd kənddə həyata keçirilən tədbirlərə təsir 
göstərmək, kolxoz və sovxoz quruculuğunda baş verən haqsızlıqlara mane olmaq, 
məktəb və ali təhsil ocaqlarında, ədəbiyyat və incəsənətdə, mətbuat və nəşriyyatda 
milli idealoji təsiri artırmaq, sağ təmayülə meyl edən bəzi kommunistləri və 
komsomolçuları öz tərəflərinə çəkmək idi. Müsavatçılar və ittihadçılar bu işdə çox 
azlıq təşkil edən antisovet əhval-ruhiyyəli kadrlara, müəllimlərə böyük ümidlər 
bağlayırdılar. 
1924-cü ilin əvvəllərində Mirzə bəy Xanlarov və başqa milli ruhlu 
adamlar tərəfindən təşkil edilən millətçi və dini xarakter daşıyan «Azadis» 
partiyası da sovet hökuməti əleyhinə xeyli iş aparmışdı. 
Hakim milli siyasət əhval-ruhiyyəsi dövlət, təsərrüfat və mədəni-maarif 
işçiləri arasında, hətta partiya təşkilatlarında özünü büruzə verirdi. Bəzi idarə və 
müəssisələrdə milli kadrlara düzgün münasibət bəslənmir, onların inkişaf edib irəli 
getməsinə etinasız yanaşılır, mane olunurdı. Buna «Qırmızı Oktyabr» tütün 
fabrikində, Binəqədi avtomobil təmiri zavodunda, Gəncə dəmir yol stansiyasında 
və başqa 100-lərlə yerlərdə baş verən hadisələri misal göstərmək olardı. Hətta bu 
cür haqsızlıqlar dövri mətbuat səhifələrində də özünə geniş yer tapmışdı. 
Rəhbərlikdə, eləcə də ayrı-ayrı rayon partiya təşkilatlarında olan hərc-
mərclik, qarşıdurmalar 1923-cü ildə keçirilən XII Ümumbakı konfransında (6-12 
iyun 1923) daha geniş müzakirə və söz-söhbətə səbəb oldu. Konfransa sədrlik edən 
Mirzoyan qeyd etdi ki, artıq bizim təşkilatlarda ixtilaflar, fraksiyaçılıq, sərxoşluq 
yox həddindədir. Lakin BK-nın məruzələrinə aid müzakirələrdə ciddi fikir ayrılığı 
yarandı. Kommunistlərdən Amas Səfərov, Əyyub Xanbudaqov çıxış edərək 
partiyadakı hərc-mərclikdən, türklərlə işin zəif olmasından, sərxoşluqdan geniş 
danışdılar (146, s.16). 
Konfransda türklərlə iş haqqında da məsələ müzakirə olundu. 
Respublikanın iqtisadi və mədəni geriliyi, milli kadrların hazırlanması 
işinə ögey münasibət, sənaye müəssisələrində, dəmiryol və su nəqliyyatında 
ixtisaslı rus fəhlələri ilə yanaşı ixtisaslı azərbaycanlı fəhlələrin zəif hazırlanması, 
Azərbaycan dilinin təəssübkeşliyi və b. məsələlər ətrafında mübahisələr milli 
məsələnin əsas özəyini təşkil edirdi. 
Əyyub Xanbudaqov
*
 Azərbaycanda milli məsələnin düzgün həyata 
keçirilməsilə razı olmadığını, respublikadakı mədəni quruculuğun inkişafına, yerli 
əhalinin savadlandırılması, vergi işindəki nöqsanlara və s. məsələlərə görə çox 
narahat olduğunu bildirdi. 
O, eyni zamanda 1923-cü ilin iyun ayında «Bakinski raboçi» qəzetində 
dərc olunmuş «Quba qəzasında xalq maarifi», «Azərbaycanda bizim başlıca 
vəzifələrimiz» və s. adlı məqalələrində kommunist təbliğatının yalanına qarşı tez-
tez çıxış edirdi. Onu milli kadr məsələsi, gənclərin təhsili, təhsil ocaqlarının 
acınacaqlı vəziyyəti, dini və bir çox məsələlər ciddi düşündürürdü. Mətbuatda haqlı 
olaraq çıxış edərək göstərirdi ki, «Bizim bütün nailiyyətlərimiz xalqın ehtiyac 
dənizində bir damladır». 
                                                          
*Ə. Xanbudaqov - 1893-cü ildə Gəncədə (Yelizavetpol quberniyasında) anadan olub. Müstəqil həyata 
1909-cu ildən başlayaraq Kaspi donanması gəmilərinin birində matros, 1913-cü ildə Bakı dənizçilik 
məktəbini bitirərək kapitan köməkçisi vəzifəsində çalışır. 1915-ci ildən Xanbudaqov inqilabi hərəkatda 
fəal iştirak etməyə başlayır. 1918-ci ildə Kommunist partiyası sıralarına qəbul edilir. O, hümmətçi 
bolşevik idi. Azərbaycan sovetləşəndən sonra Ə. Xanbudaqov Azərbaycan Fövqəladə Komissiyasının 
sədri təyin edilir. 1921-ci ilin mart ayında Ə. Xanbudaqov RK(b)P X qurultayında iştirak edir. Elə 
qurultayda onu Kronştatda başlamış «əks-inqilabi» qiyamın ləğv edilməsi üçün göndərirlər. 1921-ci ilin 
may ayında Azərbaycanda ərzaqla təchizat məsələsi ağır olduğundan Xalq Komissarlar Şurası nəzdində 
üç nəfərdən ibarət yaranmış səlahiyətli komissiyanın tərkibinə daxil olur. 1921-ci ildə ÜİMİK üzvü 
seçilir. Sonralar o, Azərbaycan İstehlak Cəmiyyətləri İttifaqının sədri, 1922-ci ilin əvvəlindən AHİŞ 
sədr müavini, 1922-ci il martında isə AK(b)P MK katibi seçilir (N. Nərimanovun köməkliyi ilə) (14, 
s.47). 
20-ci illərdə Ə. Xanbudaqov bir sıra maraqlı məqalələr yazır: «Təxirə salınmaz vəzifə (respublikada 
statistik hesabat işinin quruluşuna dair)», «Azərbaycanda bizim ən yaxın vəzifələrimiz», «Beş il 
ərzində», «Təxirəsalınmaz məsələ», «Milli məsələyə dair» və s. 
 
Milli məsələ ətrafında ixtilafların kəskinləşməsi 1924-cü ildə geniş vüsət 
aldı. Bu, xüsusilə Ə. Xanbudaqovun «Milli məsələyə dair» məqaləsinin 1924-cü il 
27 aprel tarixli «Bakinski raboçi» qəzetində dərc olunması ilə daha da kəskinləşdi 
(13, f. 1, s.8, iş 5596, s.20). 
Ə. Xanbudaqov «Milli məsələyə dair» məqaləsində yazırdı: «XII partiya 
qurultayının qərarlarını düzgün həyata keçirmək üçün sözün əsl mənasında onlara 
hörmət etmək lazımdır. Əks halda biz rus millətinin ayrı millətlərin üzərində ağalıq 
etməsinə yol veririk. Bu hal Stalinin tezislərində qeyd olunub. «Bəzi milli 
respublikalarda fəhlə sinfinin çox hissəsi sovet hakimiyyətinin əsas dayağı olan 
böyük rus xalqına mənsubdur. Köhnə rus şovinizmi hələ aradan qalxmayıb... 
Burada böyük rus xalqının mədəniyyətinə böyük yer verilir, beləliklə də qalan 
millətlərin mədəniyyəti aşağı səviyyədə göstərilir (112, 27.04.1924). 
Ə. Xanbudaqov «Milli məsələyə dair» məqaləsində yazırdı ki, 
«baxmayaraq ki, XII partiya qurultayından bir il keçir, Azərbaycanda milli 
məsələyə dair qurultayda qeyd olunan məsələlərin 1/10-i yerinə yetirilməyib. 
Makinaçı məqaləni yazanda «onda biri» əvəzinə səhvən yüzdə bir yazmışdı. 
Məqalə o cür də qəzetdə dərc olunur. Elə həmin gün Xanbudaqov Kirova səhv 
barədə məlumat verir. Lakin Kirov məsələni görünür qəsdən XIII Ümumbakı 
partiya konfransına çıxarır. 
1924-cü il 26 aprel - 4 may tarixində keçirilən AK(b)P XIII Ümumbakı 
konfransı milli məsələni çox ciddi müzakirə edir.
*
 
Ə. Xanbudaqov, Mirbəşir Qasımov, H. Cəbiyev və b. kimi milli ruhlu 
kommunistlərin üzərinə əsl hücuma keçilir. Ə. Xanbudaqov və onun tərəfdarlarına 
qarşı hazırlanmış ssenarinin aparıcıları əsasən azərbaycanlı kommunistlər oldu. 
Pleşakovun sədrliyi ilə Konfransın 2 may 1924-cü il tarixli iclası xüsusilə milli 
məsələyə həsr olundu. Konfransda R. Axundov çıxışında qeyd edir: «Cəbiyev, siz 
ağzınız köpüklənərək qışqırırsınız ki, qurtarın cavanları şovinizmdən. Hansı 
şovinizmdən? Kim yaradıb bu şovinizmi? Cəbiyev kimiləri və ona bənzərlər.» 
(147, s.52). 
Həmçinin R. Axundov Ə. Xanbudaqovun üzərinə hücuma keçir: «Siz 
yoldaş Xanbudaqov və sizin kimi bir neçələri, o cümlədən M. B. Qasımov kimiləri 
sizin şüurunuzu, fikirlərinizi müdafiə edirlər. Yoldaş Mirbəşir qalsın, o bizim üçün 
təhlükəli deyildir, o sabah üçün lazımdır. Biz onu yenə də Azərbaycan MK dəmir 
yol işinə yollayarıq. Beləliklə, biz Qasımovu xilas edə bilərik. Çünki onun daxili 
hissiyatı var. Lakin qorxulu Xanbudaqovdur. Çünki o, canı ilə, kökü ilə fəhlə 
təbəqəsindən deyil (147, s.53). 
                                                          
*Qeyd: 1926-30-cu illərdə Ə. Xanbudaqov Azərbaycan Kənd Təsərrüfatı bankının sədri, sonralar isə 
ZSFSR xalq komissarlığında məsul işlərdə çalışır. Onun axırıncı vəzifəsi Azərbaycan İstehlak 
cəmiyyəti ittifaqı idarə heyətinin sədr müavini olur (146, s.69). 
 
XIII Ümumbakı partiya konfransında fikir ayrılığına gətirib çıxaran əsas 
məsələ Xanbudaqov və onun tərəfdarlarının türkləşdirmə, əlifba siyasəti, kadr 
siyasəti və s. məsələlər idi. 
Azərbaycanda hazırlıqlı türk kadrlarının işlə təmin olunması çox çətin idi. 
Azərbaycan Cümhuriyyətinin kadrlarından istifadə etməkdən söhbət gedəndə Ə. 
Qarayev cavab verirdi ki, biz bu ikinci dərəcəli ziyalılardan geniş istifadə edə 
bilmərik. Çünki onların tərkibi 10-15% keçmiş pristavlardan, nəzarətçilərdən, cəza 
polis rəislərindən, tərcüməçilərdən, müstəntiqlərdən, xalq məhkəmələri 
katiblərindən, bir sözlə, keçmişləri ləkəli olan adamlardan ibarətdir. Bunları biz 
idarələrdə qulluq etməyə buraxa bilmərik. Onların içərisində türkcə əla yazıb 
oxuyan, dili yaxşı bilən ünsürlər var. Lakin onların biliyindən bizim fəhlə 
kütləsinin ürəyi bulanır. 
Milli məsələ ətrafında ixtilaflar respublika partiya təşkilatının VI 
qurultayında (5-9 may 1924) kəskin xarakter aldı. Xanbudaqova qarşı hücum 
gücləndi. Kadr siyasəti, türkləşdirmə, Azərbaycan dili və s. yenə də məsələnin 
əsasını təşkil edirdi. 
M. Ə. Rəsulzadə «Çağdaş Azərbaycan tarixi» əsərində milli məsələ ilə 
əlaqədar yaranmış vəziyyəti çox düzgün qiymətləndirirdi: «...Kommunizmin əsas 
əqidələri ilə razılaşmayanlara və partiya intizamına riayət etməyənlərə «uklonist», 
«sapıntçı» adı verilirdi. 1924-cü ildə Ə. Xanbudaqov Azərbaycan «sapıntçılarına» 
başçılıq etdi və bu cərəyanın istəklərini bu şəkildə formalaşdırdı: 
1. Bundan sonra Moskva Azərbaycanın daxili işlərinə qarışmayacaq. 
2. Yerli kommunistləri sadəcə yuxarıdan təqib olunan katiblərlə 
rəhbərlərin idarəsində və yalnız onların müşavirləri rolunda görmək fikri və 
adətindən vaz keçiləcək. 
3. Azərbaycan milləti öz-özünü idarə etmək çağına çatmış ikən, moskvalı 
idarəçilər, yerlilərin müstəqil olaraq çalışmalarına əngəl olur və bu çalışmaya 
«yerli millətçilik» damğası vurur. Buna qəti olaraq son qoyulacaq. 
4. İşçi birlikləri, kooperativləri və digər dövlət müəssisələri, sözdə deyil 
gerçəkdən türkləşdiriləcək. 
5. Azərbaycanı Rusiyadan gətirilmiş köçkünlərlə məskun etmək istəyən 
sovet hakimiyyətinin məskunlaşdırma siyasətinə son qoyulacaq. 
6. Cənubi Qafqaz respublikalarında milli mədəniyyətlərin inkişafını 
saxlamaq üçün Cənubi Qafqaz Sovet Sosialist Respublikaları Federasiyasının 
təşkilati əsası işdə qanunu dəyişəcək (həmin tarixdə adı çəkilən federasiya var idi. 
Bu federasiya sonradan dağıldı) (99, s.95). 
VI qurultayda Xanbudaqova qarşı Mirzoyan, Kirov və b. çıxış edib, onun 
türkləşmə, milliləşmə siyasətinin əleyhinə çıxdılar. Arxiv materialları içərisində 
«Xanbudaqovçuluq» adlı sənəddə K. Nikbinin imzası ilə yazılmış işdə 
Xanbudaqov bir millətçi kimi  verilib.  O, Xanbudaqovun hazırladığı tezisləri, 
«Milli məsələyə dair» məqaləsini XIII partiya konfransı və Azərbaycan K(b)P-nın 
VI qurultayının gedişindəki məsələləri «Xanbudaqovçuluq» adlı sənəddə təhlil edir 
və bütün bu hadisələri millətçilik kimi qiymətləndirir (13, f.456, s.10, iş 141, s.1-
8). 
Xanbudaqov türk dilini Azərbaycanda yaşayan bütün millətlərin 
öyrənməsini vacib sayırdı, türk dilini öyrənməyənləri vəzifədən, istehsalatdan 
uzaqlaşdırmaq lazımdır deyirdi. Bu qətiyyət isə başqa millətlərdən olan rəhbər 
işçiləri qane etmirdi və onlar müqavimət göstərirdilər. Kirov VI qurultayda öz 
məruzəsində Xanbudaqovun milli məsələ ilə əlaqədar tərtib etdiyi tezislərə istehza 
ilə yanaşır, «türk fəhləsinin işə qəbulunu yüngülləşdirmək» bəndini müzakirəyə 
qoyaraq deyir: Bax mən rusam, oxuyuram, yazıram. Mən nə edim? Xanbudaqov 
səhvdir. Axı bunun millətçiliyə nə dəxli var? (13, f. 1, s.74, iş 8, s.51). 
Xanbudaqov azərbaycanlı fəhlələrin işlə təmin edilməsi üçün hər cür 
tədbirlərə əl atırdı. O, Azərbaycana qonşu respublikalardan gətirilən, hansısa tikinti 
üçün işləyən işçi qüvvəsinin əleyhinə idi. Partiyanın VI qurultayındakı çıxışında bu 
məsələyə toxunaraq qeyd edirdi ki, Zaqafqaziya ölkə komitəsinin iclasında 
Orconikidzeyə dedim: yoldaş Eliavi dəmiryolunun inşasına Tiflisdən 15 dəmiryol 
gözətçisi və 32 başqa işçilər göndərib. Qeyd etdim ki, bizim özümüzdə də işsizlər 
çoxdu. Onları buradan geri çağırmaq lazımdır. Buna yerli fəhlələr öz etirazlarını 
bildirirlər (13,  f.l, s.74, iş 8, s.257). 
Azərbaycan dilinin öyrənilməsinin vacibliyi həmişə milli məsələnin ana 
xəttini təşkil edirdi. Sovetləşmənin əvvəlində B. Talıblı, N. Nərimanov və başqa 
vətənpərvərlər çıxış edirdilərsə, sonralar bu ideyanı Ə. Xanbudaqov davam 
etdirirdi. Çox təbiidir ki, bu da qeyri millətlərdən olan vəzifəli şəxslərlə fikir 
ayrılığına səbəb olurdu. Acınacaqlı hal idi ki, milli məsələdə öz səhv nöqteyi nəzəri 
ilə hələ əvvəldən tanınmış Ə. Qarayev, M. D. Hüseynov və başqalarının çıxışı VI 
qurultayda ixtilafa gətirib çıxartdı. 
Ə. Qarayev çıxışında Ə. Xanbudaqovu şovinistlikdə günahlandırır, bütün 
günahların L. Mirzoyanda deyil, Ə. Xanbudaqovda olduğunu isbat etməyə 
çalışırdı: «Yoldaş Xanbudaqov, əgər siz burada Müsavatçı rolunu oynamaq 
istəyirsinizsə ən qatı şovinistsiz, ayrılın bizdən. O deyir, türk fəhlələrini irəli 
çəkmirik. Mən başa düşmürəm, o görmür, ya kardır, ya da sarsaqdır. Burada 
Əmənulla Əzizov, Muxtar Fətəli və b. çıxış etdilər, hansılar ki, marksist fəhlələrdir. 
Xanbudaqov Zaqafqaziya ölkə komitəsinin plenumunda çıxış edirdi ki, əgər rus 
fəhləsi Azərbaycanda yaşayırsa, o mütləq türk dilini öyrənməlidir. O vaxt M. Ə. 
Rəsulzadə hətta, məsələni belə qoymurdu. Hətta quduz menşevik Noy Jordaniya 
Gürcüstanı milliləşdirəndə belə məsələ qoymamışdı. Yalnız Xanbudaqov belə 
məsələ qoyur (13, f.l, s.74, iş 8, s.302). 
Ə. Qarayev çıxışının sonunda qeyd edirdi ki, «mən əminəm ki, 
partiyadaxili xəstəliyə dair keçirilən Azərbaycan qurultayı Bakı təşkilatı ilə 
birlikdə bir nəticə qəbul edib, bu məsələnin qəti həllinə qərar çıxaracaqlar. Əgər 
Xanbudaqov bundan sonra bu işə qarşı çıxsa onu nəinki biz işdən çıxarar, hətta 
başını bədənindən ayırarıq» (13, f. l ,  s.74, iş 8, s.303). 
Ə. Xanbudaqovu millətçilikdə, şovinizmdə günahlandırırdılar. O, bütün 
bunlara VI qurultaydakı çıxışında cavab verirdi ki, «Azərbaycanda milli məsələ 
olub, indi də var. Ancaq heç bir zaman onun indiki kimi (XIII Ümumbakı partiya 
konfransını və VI qurultayı nəzərdə tuturdu - R.B.) rəngi yox idi. Xanbudaqov 
qeyd edirdi ki, mənim tərəfimdən heç zaman rus, fars və b. millətlər haqda məsələ 
qoyulmayıb, sadəcə türkləşmə haqqında olub. Türkləşmə Azərbaycanda tam 
aparılmayıb. O, fakt gətirir: «Mədən ittifaqı və BK qərar qəbul ediblər. Mən 
oxuyum görün, orada türklərə necə münasibət var: «Aşağıdakı əsas qrupu təşkil 
etmək: Təklif olunsun Nikitinə, Ağaverdiyevə, Qutinə, idarə heyətinə aşağıdakı 
qrup əsasında: Nikitin, Ağaverdiyev, Qutin, Yaroslavski, Aparin, Leyman, İvanov 
və b. bir rus yoldaş. Qərarda dərhal gözə çarpır. Bəs hanı türk fəhlələri? Niyə onlar 
cəlb olunmur?» (13, f.l, s.74, iş 8, s.256). 
Xanbudaqov öz çıxışında türk dilinə qarşı ögey münasibətə toxunaraq 
göstərirdi ki, 3 dekret verilməsinə baxmayaraq, indiyənə kimi, ancaq bunlar kağız 
üzərində qalıb, heç bir iş görülməyib. Türk dili istifadə olunmur, öyrənilmir. 
Həmçinin Xanbudaqov kitablar haqqında qeyd edirdi ki, bizim ədəbiyyat çox 
yoxsuldur. Bakı nəşriyyatı minlərlə kitab satır, belə etmək olar ki, türk nəşriyyatına 
müəyyən məbləğdə pul ayrılsın, kitablar türk dilinə tərcümə olunsun. Lazımi 
kitablar olsun. Beləliklə də kitabxanalarımız zənginləşsin. Bundan başqa 
Xanbudaqov Azərbaycanın ucqar rayonları ilə əlaqə saxlayır, onların geriliyi, 
savadsızlığı onu daim narahat edir və bu barədə daim ciddi məsələ qaldırırdı. 
Məsələn, Lənkəranda 230.000 əhali yaşadığı halda, 45 yoxsul məktəb vardı. 
«Tədris işlərinə fikir verilmir. Bəs nə üçün bu haqda danışmırsınız? Siz yalnız 
mərkəzi götürürsünüz». Həmçinin o çıxış edən yoldaşların yerli şovinizmi tənqid 
etməsinin əleyhinə çıxır və göstərirdi ki, «Diqqətin 9/10-nu rus şovinizminə 
yetirmək lazımdır. Yerli şovinizm o qədər əhəmiyyət kəsb etmir» (13, f.l, s.74, iş 8, 
s.257-258). 
Ə. Xanbudaqov qonşu Gürcüstanla müqayisədə göstərirdi ki, «şəhər icra 
hakimiyyətində 36 nəfərdən 27-si gürcüdür. Bundan başqa o göstərirdi ki, Tiflis 
sovetində 43% gürcü, 17% erməni, 27% rus və 2% yəhudi. Biz bunu heç vaxt deyə 
bilmərik ki, hamısı türk olsun. Bu yalandı, hansı ki, siz yayırsınız» (13, f.l, s.74, iş 
8, s.258). 
VI qurultayda L. Mirzoyan Ə. Xanbudaqovun haqlı narazılığına və 
tələblərinə qarşı çıxır, öz mənfur niyyətlərini ört-basdır etməyə çalışır: 
«Xanbudaqov deyir ki, qəzalar inciyir, onların hər şeyini əllərindən alırıq. Lakin 
Xanbudaqov bunu deməyə də bilər. O bunu deməklə qərəzçilik toxumu səpir, fəhlə 
sinfi ilə Azərbaycan kəndliləri arasında narazılıq yaradır» (13, f.l, s.74, iş 8, s.285) 
Təbiidir ki, Ə. Xanbudaqova xalq rəğbət bəsləyirdi: Həmişə o, xalqın 
içərisindəydi. Onu yerlərdə də çox hörmətlə qarşılayırdılar. Bütün fikirlərinə 
tərəfdar çıxırdılar. Lakin bu onu istəməyənlərə xoş gəlmirdi. Belə söhbət 
yayılmışdı ki, Azərbaycanda Xanbudaqovun başçılıq etdiyi millətçi qrup fəaliyyət 
göstərir. Xanbudaqov isə bunu VI qurultayda qəti təkzib edib deyirdi: «Burada 
mənim əleyhimə çıxış edənlərin bir çoxunu oğurluq üstündə işdən çıxarmışam. Nə 
üçün mənim yanıma gələnləri təmayülçülər adlandırırlar. 
Əgər rus yoldaşlar kiminsə yanına yığılırsa, onları kef yoldaşı 
adlandırmaq lazımdır» (13, f.l, s.74, iş 8, s.63). 
Partiyada yaranmış ixtilaflar, daxili intriqa nə qədər ört-basdır edilsə, 
xalqdan gizlədilsə də, yenə də geniş kütləyə gedib çatırdı. İstər-istəməz hamı 
qurultaydakı, konfrans, plenumlardakı çəkişmələrlə maraqlanırdı. VI qurultayda L. 
Mirzoyan kinayə ilə bu məsələyə toxunurdu: «İndi kəndin və qəzanın harasına 
gedirsənsə, hər yerdə söhbət yalnız Ə. Xanbudaqovdan gedir. Afərin Xanbudaqov, 
vəssalam. Bu kimin nəyinə lazımdır, kimdir Xanbudaqovu tərifləyənlər? 
dükanbazlar, alverçilər, dəllallar. Bunlar bizim sinfi düşmənlərimizdir. Belə 
həqiqət var, deyərlər düşmən səni tərifləyirsə deməli sən heç nəyə layiq deyilsən. 
Nə vaxta qədər ki, burjuaziya, dükanbazlar, daim Xanbudaqovu tərifləyirlər, onda 
Xanbudaqova demək lazımdır ki, «Yoldaş Xanbudaqov sizin mövqeyiniz səhvdir» 
(13, f.l, s.74, iş 8, s.285). 
Nərimanov, Xanbudaqov kimi azərbaycanlı kommunistlər çox təəssüf ki, 
bir-birlərini vaxtında başa düşmədilər, bir-birlərinə vaxtında arxalanmadılar. 
Sovetləşmənin əvvəllərinə nəzər salsaq, o illərdə N. Nərimanov köməksiz idi. Onu 
nə yolla olur olsun təkləməyə çalışırdılar. Müəyyən mənada buna nail də olunurdu. 
Vaxtilə N. Nərimanovun üzünə ağ olanlar sonralar vaxt gələcəkdir ki, öz səhvlərini 
başa düşəcəkdilər, Nərimanov kimi tək qalmaq, unudulmaq onların da qismətinə 
düşəcəkdir. M. Ə. Rəsulzadə yazırdı: «Azərbaycanın sovetləşdirildiyi ilk gündən 
başlayaraq müsavatçılıq və pantürkizmə qarşı amansız mübarizə aparan Ruhulla 
Axundov «pantürkizmin zəhərli bir nümayəndəsi və «müsavat» partiyasının zavallı 
bir agenti kimi günahlandırıldı. Sovet dərsliklərinə panturanist və panislamist 
fikirlərini soxuşduran «Türkiyə agentləri»ni ciddi-cəhdlə üzə çıxarmağı özü üçün 
böyük bir hünər sayan Əliheydər Qarayev «Müsavat» partiyası ilə beynəlxalq 
faşizmin «soysuz bir uşağı» kimi ifşa edildi. Milli Azərbaycan hökumətinə qarşı 
konspirasiyası ilə məşhur olan Azərbaycan İnqilab Komitəsinin keçmiş üzvü, 
1920-ci ildə Gəncə üsyanının yatırılması tapşırılmış baş komisar Həmid Sultanov 
inqilabi məhkəmənin qərarı ilə Azərbaycanı Sovetlər birliyindən ayırmaq istəyən 
silahlı üsyan qüvvələrinin başçısı olduğu üçün ölüm cəzasına məhkum edildi: eyni 
zamanda o yabançı bir dövlətə cəsusluq etməkdə də günahlandırıldı. Onunla 
birlikdə «sapıntçı» kommunistlərin bir çoxu da cəzalandırıldılar» (99, s.101-102). 
N. Nərimanov «Ucqarlarda inqilabımızın tarixinə dair» İ. V. Stalinə 
məktubunda Xanbudaqovu fırıldaqçı adlandırır, onun apardığı mübarizəni təhlil 
edərək yazırdı: «Bu və başqa nitqlərində artıq yoxlanılmış mənbələrdən görünür ki, 
Mirzoyanın son vaxtlar vəzifədən atdığı agent qohumlarının mənafeyini müdafiə 
etmək məqsədilə Xanbudaqov birdən-birə milli məsələnin belə bir qoyuluşunu irəli 
sürdü: xristian və yəhudiləri qovmaq və onların yerinə müsəlman fəhlələri qoymaq 
zəruridir. O, AKP MK katibi olanda deyirdi ki, Azərbaycanda milli məsələ üzrə 
12-ci qurultay tərəfindən qoyulan işin yüzdə biri həyata keçirilməyib. Və maraqlı 
burasıdır ki, onun qohumları və agentləri işdən qovulmağa başlayanda o, həmin 
andan bütün bunlar haqqında kəskin danışmağa və məsələ qaldırmağa başlayır. O, 
nəinki bu barədə yazır, hətta rayonunda məsul türk işçiləri və fəhlələri arasında 
gizli iş aparır. Qəzalara göndərilmiş məsul işçilər AKP MK katibi Ə. 
Xanbudaqovun göstərişləri üzrə fəaliyyət göstərirlər; onlar yerli işçilərə deyirlər: 
biz mərkəzdə birləşmişik, Mirzoyan və Kirovu yıxmalıyıq və i.a. Yerli işçilərin bir 
hissəsi razı olur, digər hissəsi yox. Və bu axırıncı hissə gizli iş aparanların adlarını 
konfransda açıb bildirir. Və bu işə kim cəlb edildi. Xanbudaqov, Cəbiyev, M. 
Quliyev, Rəhim Hüseynov, Cahangir Nağıyev (eserlər) M. D. Hüseynov 
(müsavatçı) və bir də Ağayev qardaşları qrupu, bunlar çoxdan fırıldaqçılar kimi 
məlumdur, lakin onlar hər yerdə mənə qarşı çıxış etdikləri üçün Mirzoyan 
tərəfindən partiyada saxlanılmışdılar. Bu o adamlardır ki, onlar haqqında 
konfransda və partiya qurultayında açıq danışılmışdır. Lakin bu gizli işin qalan 
iştirakçıları (Qarayev, Musabəyov, Dadaş və b.) təhlükəni hiss edib, məharətlə 
vəziyyətdən çıxmış və beləliklə, hələlik Mirzoyanın cəzasından qaça bilmişlər» 
(90, s.58). 
N. Nərimanov ilə Xanbudaqov arasında ziddiyyətləri təbiidir ki, 
yaradanlar var idi. Azərbaycan xalqının milli ruhda olan kommunistlərini mütləq 
bir-birindən uzaqlaşdırmaq mirzoyanların, stalinlərin düşünülmüş planı idi. 
Sonrakı peşmançılıq fayda verməz deyərlər. Belə sonradan peşman olanlardan biri 
də Ə. Xanbudaqov idi. (hansı ki, o vaxtilə Nərimanova deyil, Mirzoyana arxalanır, 
qurultayda təəssüflə etiraf etdiyi kimi Mirzoyanı özünə «ata» sayırdı - R.B.). 
Xanbudaqov kimi Mirzoyanın hiyləsinə aldanan, sonradan bunu başa düşənlər çox 
idi. H. Cəbiyevin L. Mirzoyana 1926-cı ildə yazdığı məktubu buna misaldır: 
«...Açıq danışdığımız üçün heç birimiz inciməməliyik. Sən Ruhullanı aldatdın. 
Vaxtilə sən məni də aldatmışdın. Ruhulla sənə etibar edib inanmışdı. O, möhkəm 
əqidəli inqilabçıdır. Biz heç kimə imkan verməməliyik ki, bizim ümumi işimizi 
ləkələsin, bunu ancaq sən edə bilərdin. 1920-22-ci illərdə vaxtilə sənə yaxın olan 
adamları özündən uzaqlaşdırdın (Napaleon kimi) ...Sənin qeyri səmimi olan 
mövqeyin 1924-25-ci illərdə məni fiziki cəhətdən sındırdı və məni xəstəliyə düçar 
etdi» (13, f.l, s.122, iş 152, s.75). 
Ə. Xanbudaqov artıq başa düşmüşdü ki, Azərbaycanı düşdüyü bu çətin 
vəziyyətdən yalnız N. Nərimanov xilas edə bilər və Nərimanov kimi vətənpərvər 
şəxslərin ətrafında birləşmək lazımdır. Ancaq N. Nərimanov ona inanmırdı. Bunu 
onun vaxtı ilə Stalinə yazdığı məktubdan da aydın görmək olar. O, Stalinə 
məktubuna əlavədə yazırdı: «yeri gəlmişkən həmin bu Xanbudaqov son vaxtlar 
dəfələrlə başqa yoldaşların vasitəsilə mənə çatdırdı ki, guya mən həddən artıq açıq 
fəaliyyət göstərirəm və onların (eserlərin) uğrunda mübarizə apardıqları işi 
korlayıram. Mən cavab verdim: Mənim partiyadan gizli heç bir sirrim yoxdu və 
gələcəkdə də belə hərəkət edəcəyəm. Keçən yaz Xanbudaqov Moskvada olarkən, 
S. M. Əfəndiyev vasitəsilə məndən xahiş etmişdir ki, hansısa bir söhbət üçün onu 
qəbul edim. Mən Əfəndiyevə rədd cavabı verib dedim: O, fırıldaqçıdır, mənim 
onunla heç bir işim ola bilməz. Üçüncü dəfə S. M. Əfəndiyev məni razı sala bildi 
və dedi: Ona qulaq asmaq lazımdır, bəlkə öz səhvlərindən peşman olub, mən 
yoldaş Əfəndiyevə güzəştə getdim. Onu qəbul etməyə razılıq verdim. Əfəndiyevin 
yanındaca onu qəbul etdim. O, hələ oturmamış mən onu bu sözlərlə qabaqladım. 
Mənim partiyadan gizli sirrim yoxdu və sənin bütün bunları Serqo Orconikidzeyə 
çatdıracağını bilməyimə baxmayaraq, mən açıq danışmağa öyrənmişəm. O, bu 
sözdən incidi və heç bir şey demədən çıxıb getdi» (90, s.57). 
Belə vəziyyət, bir-birlərinə bu cür inamsızlıq sonralar onların hər ikisi 
üçün çox faciəli oldu, həm də bu inamsızlığı yaradırdılar da. 
Bununla belə Ə. Xanbudaqov öz mübarizəsini davam etdirirdi. Bir neçə il 
keçdi. 20-ci illərin axırlarında Xanbudaqov 1923-cü ildəkindən daha çətin 
mübarizəyə, stalinizmə, totalitar dövlət quruluşuna, ölkədə baş alıb gedən 
haqsızlıqlara və əyintilərə qarşı kəskin mübarizəyə girişməli oldu. 
1927-ci ildə İosif Stalini açıq-açığına tənqid etmək, bu azmış kimi, hələ 
üstəlik də Stalinin başçılıq etdiyi Mərkəzi Komitənin həm siyasi, həm də təşkilati 
xəttini və işini yarıtmaz qiymətləndirmək çox cəsarətli və həm də riskli bir iş idi. 
Ə. Xanbudaqov bununla özünü təqiblərə məruz qoydu. Çəkinməyərək, Stalinin 
«atəşi sola» cəmləşdirmək şüarının əsas məqsədini dərindən duymuş, onun ölkənin 
həm xarici, həm də daxili siyasətinə, partiyanın özünə, xalqa böyük ziyan 
vuracağını görmüş və məhz bunlara görə də Stalini haqlı olaraq tənqid etmişdi. 
Doğrudur, bu mübarizədə əksəriyyət onu müdafiə etmədi. Ancaq bu böyük 
əksəriyyət az sonra Xanbudaqovun haqlı olduğunu öz acı həyat təcrübələrində, 
həyatlarında gördülər. 
Ə. Xanbudaqov isə öz mübarizəsini təklikdə davam etdirirdi. Ona 
«trotskiçi» damğası vurdular, sonralar müxtəlif vəzifələrdə işləyəndə də, 
Azərittifaqın sədr müavini vəzifəsində çalışanda da daim nəzarət altında oldu. 
Ancaq haradasa bilirdi ki, repressiyalar ondan da yan keçməyəcəkdir (Xanbudaqov 
SSRİ Ali məhkəməsi hərbi kollegiyasının 1938-ci il 12 oktyabr tarixli hökmü ilə və 
23 iyul tarixli qərarı ilə güllələnməyə məhkum edilir. 1958-ci ildə iş cinayət 
tərkibli olmadığından ona bəraət verilir.) (13, f.12, s.l, iş 523, s.1). Bütün bunlara 
baxmayaraq, çox vaxt öz mübarizəsində tək qalsa da, apardığı mübarizə təsirsiz 
qalmadı, Ə. Xanbudaqovun çıxışları Azərbaycan kommunistlərı arasında müəyyən 
bir hərəkata səbəb oldu. Bu hərəkat Moskvanın zorakı tədbirləri ilə nəticələndi. 
Xanbudaqov repressiyanın qurbanı olduqdan sonra Azərbaycanda partiya 
rəhbərliyinə Moskvadan təyin olunan yabançı adamlar göndərildilər. Onlar 
partiyanı Ə. Xanbudaqov tərəfdarlarından təmizlədilər (99, s.95). 
M. Ə. Rəsulzadə yazırdı: «Siyasət adamlarından sonra ədəbiyyata, 
incəsənətə, elmə mənsub olan bütün görkəmli şəxsiyyətləri eyni şiddət və 
töhmətlərlə təmizlədilər... Yeni sovet konstitusiyasının qəbulundan və rus 
hərflərinin tətbiqindən sonra Azərbaycan bolşevik terrorunun yeni bir mərhələsi 
başlandı. Məmləkətin həyatında az çox rolu olan adamlar aradan götürüldü. Sovet 
«Azərbaycanının yubileyi qeyd olunduğu gün, məsələn, «tarixi günün qəhrəmanı» 
kimi öyüləcək yerli bir ad tapılmadı. İlk Azərbaycan İnqilab Komitəsinin sədri 
doktor N. Nərimanovun adı belə çoxdan ölüb getməsinə baxmayaraq, «milli 
sapıntçı xainlərin hamisi kimi» ifşa edildi (99, s.102). 
Sənədlərin araşdırılması belə fikir söyləməyə əsas verir ki, artıq 20-ci 
illərin ortalarından etibarən bolşevik üsul-idarəsindən nəinki təkcə xalq, hətta bu 
rejimin qurulmasında yaxından iştirak edən, vaxtilə sosializm ideyalarına son 
dərəcə aludə olmuş, illiuziyalara qapılmış çox rəhbər azərbaycanlı kommunistlər 
də narazı qalaraq, aldandıqlarını başa düşmüşdülər. Bunu N. Nərimanovun 
silahdaşlarından Əhməd Əhmədovun
*
, B. Talıblının, M. Qədirlinin, T. Şahbazinin 
və b. arxivdə toplanmış yazılı ifadə və məktublarından aydın görmək olar. Onlar, 
N. Nərimanovun ölümündən az qabaq siyasi baxışlarının dəyişməsi haqqında çox 
maraqlı fikirlər söyləyirlər. Məsələn, Ə. Əhmədov N. Nərimanovun 1925-ci ilin 
martında ölümündən az qabaq Bakıya gəlişi haqqında yazır: «Həmişə olduğu kimi 
təmayülçü rəhbərlər Qədirli, Şahbazi, Abdulbaği Məmmədzadə, Əhmədov, 
Mahmudbəyov, Muxtar Hacıyev və b. onun başına yığışıb hazırki siyasi vəziyyət 
və gələcək planlar haqqında söhbət aparırlar. Belə qəti fikrə gəlirlər ki, Moskvanın 
Azərbaycanda yeritdiyi siyasət Azərbaycan xalqının mənafeyinə ziddir. Onlar 
hesab edirdi ki, Rusiyanın siyasəti nəinki Azərbaycanda, bütün Şərqdə iflasa 
uğrayır. Əhmədov deyirdi ki, indi bizə heç kim inanmır, elə başa düşürlər ki, 
«qırmızı imperializm» siyasəti yeridirik. N. Nərimanov və Qədirlinin fikrincə 
vəziyyətdən çıxmaq üçün hakimiyyət «təmayülçü»lərin əlinə keçməlidir. Ancaq bu 
çox çətindir. Çünki, mərkəz ancaq vahid böyük rus siyasəti tutur. Onlar bizim 
hakimiyyətə gəlməyimizi heç eşitmək istəmirlər. N. Nərimanovun təkcə ümidi ona 
idi ki, Mərkəzdə əgər xarici-daxili çətinliklər əmələ gələrsə, böhran yaranarsa, 
                                                          
*Qeyd: Azərbaycan Respublikası Mərkəzi Dövlət Siyasi Par. və İct. Hər. arxivinin sənədlərinə əsasən 
1900-cü ildə anadan olmuş Əhmədov Əhməd Baxış oğlu haqqında aşağıdakılar müəyyən edildi: 1918-
19-cu ildə mətbəədə korrektor; 1920-21-ci il hərbi məktəbdə hərbi komissarın köməkçisi; 1921-22-ci 
ildə 26-lar adına 1-ci atıcı alayı hərbi komissarı; 1922-23-cü ildə Qaubitsa (top) batereyası; 1923-24-cü 
ildə Azərbaycan diviziyası; 1924-25-ci ildə AKb/P MK-sı təlimatçı; 1925-27-ci ildə Partiya tarixi 
institutunda elmi işçi; Ə. B. Əhmədov 1916-17-ci ildə sosioloq-inqilabçı (eser), 1917-19-cu illər sol 
sosial inq., 1919-cu ildən əvvəl Hümmət, sonra isə Kommunist partiyasının üzvü oldu. 1927-ci ildə Ə. 
B. Əhmədov Az.BSİ (AzQPU) tərəfindən həbs edilməsi ilə əlaqədar işdən çıxarılır və onun elmi işinin 
nəşri dayandırılır. AK/b/P təftiş komissiyası Par. Kom-sının 1928-ci il 21 mart tarixli iclasının qərarına 
əsasən həbsdə olan Əhmədov Əhməd Baxış oğlu 1925-ci ildən qeyri-leqal Müsavat Partiyasının xeyrinə 
fəaliyyət göstərdiyi, Balaxanı kəndində müsavat özəyi yaratdığına görə AK/b/P sıralarından xaric edildi. 
1928-ci ildə güllələnmışdi. (13, f.l, s.122, iş 153,v.3-7). 
 
yalnız bu yolla əsl hakimiyyəti biz öz əlimizə ala bilərik. Əhmədovun dediyinə 
görə, Nərimanov özü etiraf edirdi ki, bu millətlər əldə olunmuş nailiyyətlərə, 
diktaturanın yaratdığı çətin rejimdən qorunmaq üçün, məhv olmamaq naminə, bu 
inkişafa çatıblar. Əhmədov qeyd edirdi ki, siz (yəni N. Nərimanov) hesab edirsiniz 
ki, SSRİ-də heç bir sosializmdən söhbət gedə bilməz. Ona görə ki, Rusiyada 
sosializm qurmaq üçün heç bir şərait yaranmayıb. Siz dünya inqilabı ideyasına 
artıq inanmırsınız. Onda daha sizin kommunizmdən nə qalır? Əgər siz özünüzü 
kommunist hesab edirsinizsə, onda siz özünüz-özünüzü aldadırsınız.» (13, f.12, s.l, 
iş 152, s.29-30). 
Əhmədov onlara sübut etməyə çalışırdı ki, «mənim Rusiyadakı 
kommunizm ideyalarına inamım itib. Əvvəl-axır bu quruluş dağılacaqdır. 
Marksizmlə leninizm arasında ümumi bir şey yoxdur. Rusiyanın təcrübəsindən 
məlum oldu ki, sosializmə keçid birinci növbədə möhkəm iqtisadi-mədəni bazanın 
möhkəmliyində mümkün ola bilər. Amma Rusiyada bu hələ görsənmir. İkinci, 
sosializmə demokratiya yolu ilə gəlmək olar. Diktatura və vətəndaş müharibəsi 
yolu ilə yox. Biz gördüyümüz diktatura deyil, tarixdə analoqu olmayan bir 
irticadır.» (13, f.12, s.l, iş 152, s.33). 
Əhmədovun yazdığına görə onlar bir çox vacib məsələlər ətrafında - 
bolşevik rejiminin hansı tərəfdən dağılmasının mümkünlüyü, diktatura rejimindən 
demokratiya rejiminə keçməyin yolları, kominternin rolu və s. məsələlər barəsində 
diskussiyalar aparmışlar. 
N. Nərimanov Moskvaya qayıdandan az sonra onun acı və müəmmalı 
ölüm xəbəri bütün vətənpərvər azərbaycanlıları, o cümlədən onun silahdaşlarını 
çox sarsıtdı, onlara böyük zərbə vurdu, beləliklə də «təmayülçülərin» bazası 
dağıldı (N. Nərimanovun bu fikirlərini mərkəz artıq hiss etmişdi, ona görə də 
Nərimanov kimi bir rəhbərin həyatda qalması onlara sərf etmirdi - R.B.). 
«Təmayülçü» hakimiyyətin tərkibi haqqında Ə. Əhmədov bildirirdi ki, 
xarici və daxili çətinliklər yarandıqda, Moskva əgər Azərbaycanın taleyini, 
hakimiyyətini təmayülçülərə verərsə, onlar aşağıdakı tərkibdə hakimiyyəti təşkil 
etmək, «İctimai-etimad» adlı hökumət qurmaq istəyirdilər. Qədirli, T. Şahbazi, 
Kazımov, Teymur Əliyev, Talıblı, D. Bünyadzadə, Abdulbaqi Məmmədzadə, Ə. 
Əhmədov, Cəmil Vəzirov, Əyyub və Mahmud Xanbudaqovlar və b. (N. 
Nərimanovun ölümündən sonra)... 
Xalq Komissarlar Sovetinin sədri M. Qədirli, partiya aparatına gəldikdə 
isə AK(b)P MK-nın baş katibi S. M. Əfəndiyev, AK(b)P-nın katibi Həbib Cəbiyev 
(əgər o tam təmayülçü platformasını qəbul etsə), əks təqdirdə AKP BK katibi D. 
Bünyadzadə ya da T. Şahbazi olmalı idi. (O rəhbər işçilər ki, özlərinə ləkə 
salmamışdılar, təmayülçülərə qarşı mübarizə aparmamışdılar - R.B). Vacib 
vəzifələri təmayülçülər tutmalı idilər. Milli baxışlı kommunistlərin düşmənlərini 
Moskvaya qovmaq nəzərdə tutulurdu. Onların planlarında sonralar Moskva ilə yeni 
əlaqələr yaratmaq, Zaqafqaziya Federasiyasının ləğvi, milli ordu yaratmaq və s. 
kimi mühüm işlər öz əksini tapmışdı. Təmayülçülərin planları demək olar ki, kor-
təbii idi. Hətta onlar ermənilərlə qardaşlıq münasibəti haqqında da öz planlarında 
qeyd edirdilər (13, f.12, s.l, iş 152, s.49-50). 
N. Nərimanovun oğluna bitməmiş məktubunda yazdığı kimi: «Bəlkə də 
sən bu sətirləri oxuyan vaxt bolşevizm olmayacaq. Ancaq bu o demək deyil ki, 
bolşevizm lazım deyil. Bu ona dəlalət edəcək ki, biz onu qoruya bilməmiş, ona 
lazımi qiymət verməmiş, işimizə pis yanaşmışıq... Açıq demək lazımdır: biz əldə 
etdiyimiz hakimiyyətdən o qədər təkəbbürlü olmuşuq ki, boş işlərlə və 
çəkişmələrlə məşğul olaraq, əsl işi əldən buraxmışıq» (99, s.65). 
Partiyadaxili ixtilafların dövlət idarəçiliyinə və quruculuğuna mənfi 
təsirləri çox idi. Bu sağlam rəqabətdən çox, şəxsi intriqalara, çəkişmələrə daha çox 
sirayət edirdi. Lakin bu quruluşun özünəməxsus müsbət dəyərləri də var idi. 
Obyektivlik baxımından onlara da diqqət yetirilməlidir. Ancaq bir faktla tam 
razılaşmaq lazımdır ki, iqtisadiyyatı zəif olan bir ölkədə yeni quruluşun müsbət 
nəticələrindən danışmaq çətin idi. 
Azərbaycanda, milli baxışlarına və mübarizliyinə görə seçilən Böyükağa 
Talıblının Ruhulla Axundova yazdığı məktubda, rəhbərlikdə olan siyasi ab-hava 
çox aydın əks olunmuşdu. Həmin məktubun qısaca məzmunu belə idi: «...çox 
güman ki, mənim ilk məktubumdan narazı olmağımı anlamısan. Bir dəfə 
Myasnikov mənə dedi: «Nə olub sənə, niyə hay-küy salırsan? İndi ki, Nərimanov 
bütün Sovet İttifaqında rəhbərlik edir. Nədən narazısan?» Mən dedim: «Bəli düz 
buyurursunuz. Onun «rəhbərliyi» Hüseynovun Tiflisdə, Musabəyovun 
Azərbaycanda «rəhbərliyinə» bənzəyir. Məni narahat edən ayrı sualdır - indiki 
zamanda türk kommunistlərinə qeyriləri nə cür baxırlar? Heç olmasa onlardan bir 
nəfər hörmətlə qarşılananı varmı?... 
Məhz bu laqeydliyin nəticəsində mövcud olan acınacaqlı vəziyyət 
mümkün olub, yerli inqilabçılar öz simalarını dəyişərək, insan ləyaqətini ləkələyən 
bir mövqe tutublar. Vəzifə və rəhbərlik mənbələri milli mənafelərdən uzaq olan 
manqurtların əlində olduğuna görə, yerli yoxsul, türk kommunistləri vəzifə əldə 
etmək üçün yaltaqlanıb hər cür xidmətlər göstərib «xozeynin» xoşuna gəlməyə 
çalışırlar. 
Belə vəziyyəti görərək mən düşünürəm: heyif hədər keçən günlərdən 
cəhalətə sərf edilib, yerdə qalanı isə peşmançılığa. Vəzifə pillələri ilə qalxaraq, 
mən Qafqazda keçirilən siyasətə cavabdeh olan şəxslərin əsl qatı millətçi 
olduqlarının şahidiyəm. O şəxslər ki, Azərbaycanda özlərini millətpərvər kimi 
qələmə veriblər. Tiflisdə və İrəvanda ən qatı millətçi olduqlarını aşkar etdilər və bu 
yolla irəliləyirlər. Bizimkilər isə siyasətlərini onların tələbatlarına uyğunlaşdırırlar. 
Sərhəd komissiyalarında, ticarət komissiyalarında, maliyyə idarələrində və 
hamısında azərbaycanlı nümayəndələr yalnız «pərdə» rolunu oynayırlar. Bütün 
Zaqafqaziyada vəziyyət o yerə gəlib çıxıb ki, türk kommunistlərinin vəzifəsi yalnız 
hazırlanmış qanun layihələrinə və qərarlarına imza qoymaqdan ibarətdir, o da ki, 
ona görə ki, siyasi tələblərə uyğun olaraq «müsəlman imzası» lazımdır... 
Bu günkü məktubumu onunla tamamlayıram ki, Azərbaycanda inqilabi, 
siyasi və ictimai tərbiyə düzgün yoldan ayrılaraq, cəsarətli qəhrəmanlar 
yetişdirmək əvəzinə, yaltaqlar, riyakarlar, manqurtlar və s. nalayiq kadrlar 
yetişdirmək yolu ilə gedir. Hörmətlə B. Talıblı. 27.01.24» (13, f . l ,  s.122, iş 571, s. 
58.). 
Türk diplomatının qısa müddətli müşahidə nəticəsi, - «...faktiki olaraq 
Azərbaycanın bütün siyasətinə onu qətiyyən tanımayan və onunla heç bir yaxınlığı 
olmayan Orconikidze rəhbərlik edir», - M. Ə. Rəsulzadənin qənaəti, - «məmləkəti, 
guya ki, Azərbaycanın Kommunist partiyası idarə edirdi... İmzanı nərimanovlar, 
əliheydərlər atırdısa da, hökmləri mikoyanlar, çorayevlər və solovyovlar yazırdı» 
(33, s.121). 
20-ci illərdə Azərbaycanda sovet üsul-idarəsinin dövlətçilik siyasətindən 
nəinki rəhbərlikdə milli ruhlu kommunistlər, eyni zamanda zəhmətkeş fəhlələr 
arasında xüsusi ilə seçilən Bakı müxalifətçiləri də narazılığa və mübarizəyə 
başlamışdılar. Bakı müxalifətçilərinin sovet hökuməti və hegemon partiya olan 
kommunist partiyasının apardığı özbaşınalığa qarşı fəaliyyəti genişlənmişdi. Belə 
ki, Mərkəzdən Trotski və Zinovyevin bilavasitə rəhbərliyi ilə Zaqafqaziyada 
müxalifətçi mərkəz yaradılmışdı. Bu mərkəzə Gürcüstan müxalifətçilərinin başçısı 
Mişa Okuçava rəhbərlik edirdi. Həmin mərkəzə Bakı müxalifətçilərindən Qrişik, 
Məmmədlinski, Şebarşov daxil idi. 
Mübarizənin kəskinləşdiyi bir vaxtda Azərbaycanda müsavatçılar, 
ittihatçılar, qolçomaqlar da mübarizəyə qoşuldular. 
«...1924-cü ilin əvvəllərində Mirzəbəy Xanlarov və başqaları tərəfindən 
təşkil edilən burjua - millətçi və dini xarakter daşıyan «Azadis» partiyası da 
əksinqilabı iş aparırdı. Lakin 1929-cu ilin axırlarında həmin partiya onun fəal 
üzvlərinin həbs edilməsi yolu ilə ləğv edildi. Beləliklə, sinfi mübarizənin 
kəskinləşdiyi bir zamanda müsavatçılar, ittihatçılar, qolçomaqlar, ruhanilər bir 
sözlə, bütün əksinqilabçılar birləşib sovet hakimiyyətinə qarşı vahid cəbhə təşkil 
etmişdilər» (67, s.138). 
Bakı müxalifətçilərinin ilk fəaliyyəti 1926-cı ilin axırları və 1927-ci ilin 
əvvəllərindən başlanır. Zinovyev Bakı müxalifətçilərinin başçısı Məmmədlinski ilə 
söhbət edərkən Bakı müxalifətçilərinə Əyyub Xanbudaqovun millətçi qrupu ilə 
birləşməsini ona məsləhət görmüşdü... Zinovyev Məmmədlinskiyə göstəriş 
vermişdi ki, plenum və qurultaydakı diskussiyaya ciddi hazırlaşsınlar və mümkün 
qədər rəhbər işçilərdən bir neçəsini öz tərəflərinə çəksinlər. Azərbaycan 
müxalifətçiləri tərəfində rəhbər işçi yox idi. Əyyub, Mahmud və Nəbi 
Xanbudaqovlar müxalifətçilərlə birləşərək Bakı təşkilatında, xüsusilə Bayıl-
Bibiheybət rayonunda böyük fraksiyaçı iş aparmış, Bayıl - Bibiheybətdə, 
Balaxanıda müxalifətçi dərnəklər təşkil etmiş və diskussiya zamanı xüsusi 
canfəşanlıq göstərmişdilər (67, s. 111). 
Bakı müxalifətçiləri Moskvadan gətirilən sovet hökuməti əleyhinə 
ədəbiyyatı geniş yayır, gizli yığıncaqlar keçirir, mübahisəyə hazırlaşır, partiyaya 
yad olan, dövlət siyasətindən narazı olan adamlardan istifadə edirdilər. 1927-ci il 
dekabrın 1-də AK(b)P BK-da keçirilən müşavirədə Bakıda mübahisəyə yekun 
vuruldu. Mübahisə noyabrın 12-dən ayın axırınadək davam etmişdi (67, s.116). 
AK(b)P-nin VIII qurultayında (noyabr 1927-ci il) Azərbaycan partiya təşkilatı 
müxalifətə qarşı güclü hücuma keçdi. Bakı müxalifətçiləri ideya və təşkilatca 
darmadağın edildi. 
Beləliklə də, hələ 20-ci illərdə Azərbaycanın dövlətçilik siyasətində 
aparılan birmənalı siyasət, xalqın və bir çox azərbaycanlı rəhbər işçilərin 
mübarizəsinə səbəb olmasına baxmayaraq, antiazərbaycan qüvvələrin qələbəsi ilə 
başa çatdı. N. Nərimanov, Ə. Xanbudaqov və b. milli ruhlu, xalqını düşünən 
kommunistlərin aqibəti təbii idi, lakin vaxtilə onlara qarşı mirzoyanlar tərəfindən 
ələ alınmış R. Axundovun, Ə. Qarayevin, H. Sultanovun və b. «beynəlmiləlçi» 
kommunistlərin taleyi də son dərəcə acınacaqlı oldu. «Pantürkist», «panislamist», 
«xarici dövlətə işləyən casus» və sair kimi ağır ittihamlarla damğalanaraq ya 
güllələndilər, ya da «millətçi» damğası vurularaq sürgün edildilər. 
 
NƏTİCƏ 
 
Azərbaycan xalqının dövlətçilik tarixində mühüm mərhələ təşkil edən XX 
yüzillik ictimai-siyasi məzmunu, dövlətçilik mahiyyəti və üç fərqli respublikaların 
mövcudluğu baxımından da əlamətdardır. Monoqrafiyanın tədqiqat obyekti üçün 
seçilmiş dövr birinci və ikinci Azərbaycan respublikaları (AXC və ASSR) arasında 
keçid mərhələsini təşkil edir. İkinci və üçüncü respublikaların keçid mərhələsi, 
çağdaş Azərbaycan Respublikasının beynəlxalq aləmin tam hüquqlu subyekti 
olduğu bir zamanda yaşanır, göstərilən iki keçid mərhələsi arasında paralellər 
axtarmaq mümkün olduğu qədər də təzadlı xarakter daşıyır. Müstəqil (de-fakto 
tanınan), sərbəst iqtisadiyyatlı, çoxpartiyalı, parlament quruluşlu, ərazi problemli, 
xarici təhlükə qarşısında qalan yeni yaranmış və müsəlman Şərqində ilk dəfə 
qurulan respublikadan birpartiyalı, ictimai mülkiyyətə əsaslanan (dövlət mülkiyyəti 
aparıcı olan), bəşəriyyət tarixində analoqu olmayan, vətəndaş müharibəsi, inqilabi 
dəyişiklikləri yaşayan yeni bir dövlətə keçidin spesifik xüsusiyyətləri, demək olar 
ki, bu prosesi iqtisadi-siyasi məzmunda əksinə yaşayan keçidin 
özünəməxsusluğundan olduqca fərqlı məna kəsb etsə də, tarixi-siyasi təhlil üçün 
kifayət qədər paralel məqamlar vardır. Tədqiqatın məqsədi bu paralelləri aşkara 
çıxarmaq deyil. Məqsəd birinci keçid dövründə Azərbaycan rəhbərliyindəki 
mövcud problemlərə aydınlıq gətirməklə, ikinci - bu günümüzlə gələcəyimiz üçün 
olduqca aktual səciyyə daşıyan keçid mərhələsində dövlətçiliyimizin 
möhkəmlənməsi, dövlət idarəçiliyi mexanizminin kamilləşməsi və artıq yaşanmış 
problemlərin yenidən yaranmaması üçün tarixi təcrübi istiqaməti elmi cəhətdən 
əsəslandırmaqdır. Bu baxımdan 1920-1925-ci illərdə Azərbaycan rəhbərliyindəki 
ixtilaflardan, daxili siyasi çəkişmələrdən bəhs etmək yalnız münaqişə tərəflərini 
aşkara çıxarmaq, onların mövqe və motivlərini təhlil edib münasibət bildirməklə 
bitmir. Diqqət çəkən əsas məsələ münaqişəyə, ixtilaflara səbəb olan problemlərdir. 
Belə ki, bu problemlər iqtisadi, sosial, siyasi, mənəvi və s. məzmun daşımasından 
asılı olmayaraq, Azərbaycan cəmiyyətinin, xalqının problemləri olmuşdur və 
həmin məsələlər zaman etibarı ilə fərqli səciyyə daşısa da bu günümüz üçün də öz 
aktuallığını saxlamaqdadır. Tədqiqat işinin ümdə məqsədlərindən biri məhz bu 
cəhətə istiqamətlənmək olmuşdur. Problemlərin mövcudluğu, onlar ətrafında 
ixtilafların yaranması səbəbsiz olmadığından, ilk növbədə ixtilaf və ziddiyyətləri 
yaradan şəraitə, zəminə müraciət edilmişdir. 
1920-ci illərin əvvəllərində bolşevik üsul-idarəsinin yaradılmasından 
sonra milli mənafe və yerli şəraitin nəzərə alınmaması ətrafında Azərbaycanın 
bolşevik rəhbərliyində gedən ixtilaf və daxili-siyasi çəkişmələr son dərəcə 
ziddiyyətli olan dövrün ağrılı problemlərindən idi. Bu ixtilafları yaradan şərait və 
doğuran səbəblər çox ciddi, labüd və o zamankı inkişafın obyektiv nəticəsi idi. 
Bu dövrə aid sənədlərin araşdırılması, rəhbərlikdəki ixtilaf və 
çəkişmələrin elmi təhlili aşağıdakı nəticələrə gəlməyə əsas verir: 
Aprel çevrilişindən sonra diktaturanın bərqərar olması, XI Ordunun 
özbaşınalığı, qarətçilik, hərc-mərclik, günahsız adamların güllələnməsi, 
ümumiyyətlə, Azərbaycanda yol verilmiş kütləvi zorakılıqlar və ictimai-siyasi 
həyatın gərginləşməsi yeni yaradılmış hökumətin iç üzünü tezliklə xalqa açıb 
göstərdi. 
Keçmiş aparat işçilərinə, həmçinin azərbaycanlı kommunistlərə birmənalı 
mənfi münasibətin, onlara qarşı etimadsızlığın olması, Rusiyada və Avropada 
təhsil alan, təcrübəli işçilərin vətəni tərk etməsi və cəzalandırılması, bu və digər 
tədbirlərin həyata keçirilməsi nəticəsində köhnə dövlət aparatı tamamilə 
dağıdılmışdı. 
Sovetləşmədən sonra həyata keçirilən siyasətin özbaşınalığı bolşeviklərin 
müsadirəçilik siyasətində və partiyanın təmizlənməsində öz əksini tapmışdı. 
Müsadirələr zamanı milli ləyaqətin alçaldılması, təmiz, namuslu adamlara heç bir 
fərq qoyulmadan partiya sıralarından xaric edilərək, gözdən salınması, bütün bu 
özbaşınalıqlar xalqın qəzəbinə gətirib çıxardı. 10 minlərlə insan tələfatı ilə 
nəticələnən müqavimət hərəkatına səbəb oldu. Bu da yaranan dövlətin bünövrəsini 
möhkəm silkələdi. 
20-ci illərdə rəhbər dairələrdə ixtilafları yaradan başlıca səbəblər əmlak 
müsadirəsi, kəndə münasibət, Azərbaycan dilinə, dinə, ərazi bütövlüyünə, 
qolçomaq adlandırılanlara münasibət kimi məsələlər idi. Xüsusən milli məsələ 
rəhbərlikdə heç zaman birmənalı qarşılanmamış, daim dərin ixtilaflara gətirib 
çıxarmışdır. Mərkəzdən yalnız onun mənafeyini müdafiə edən kadrların 
respublikaya göndərilməsi, qeyri millətlərin, eləcə də daim intiqam hissi ilə 
yaşayan erməni kommunistlərinin yüksək vəzifə tutaraq, Bakı Komitəsində 
yerləşdirilməsi Mərkəzi Komitə, İnqilab Komitəsi ilə BK arasında dərin uçurumun 
yaranmasına qətirib çıxarmışdı. Qeyri millətlərdən olan bolşeviklərin yerli xalqın 
dilinə, dininə və başqa adət-ənənələrinə qarşı laqeydliyi, hörmətsizliyi, hər şeyin 
Rusiyadakı kimi aparılması, milli mənafe və yerli xüsusiyyətlərin nəzərə 
alınmaması ilə nəticələnirdi. 
Hakim partiya daxilində birlik və yekdilliyin olmaması, qeyri sağlam 
şərait, xüsusən də rəhbər işçilər arasında qruplaşmalar və çəkişmələrin baş alıb 
getməsi ölkəni və əhalini çox ağır vəziyyətə salırdı. Fikir müxtəlifliyi işin xeyrinə 
deyil, daha da cılızlaşaraq şəxsi intriqalara çevrilmişdi. 
N. Nərimanov və onun əleyhdarları arasında mübarizə elə kəskin xarakter 
almışdı ki, hətta V. Lenin özü işə qarışmış, «Bakı məsələsi» adlı məlum qərar və 
direktivlər məhz bundan sonra qəbul edilmişdi. «Azərbaycan kommunistləri 
arasında ixtilaflar» haqqında ayrıca məsələ müzakirə edilmişdi. 
Lakin o zaman heç kim, heç nə ilə hesablaşmayan və bilavasitə Stalin və 
Orconikidzeyə arxalanan Bakı Komitəsinin rəhbərliyi qəbul edilən qərarlara və 
direktivlərə çox məsuliyyətsizliklə yanaşdı və məhəl qoymadı. Bunu görən bəzi 
gənc partiya üzvləri tutduqları vəzifələri itirmək qorxusundan N. Nərimanovdan 
uzaqlaşdılar. N. Nərimanov belələrini «alverçi kommunistlər» adlandırırdı. 
N. Nərimanovun böyük səyi və təkidi ilə respublikanın xeyrinə mühüm 
qərarlar qəbul edilməsinə baxmayaraq, Mirzoyan-Kirov kompaniyası bu qərarların 
yerinə yetirilməsinə nəzarət əvəzinə maneçilik törədirdilər. A. Serebrovski 
Azərbaycan nefti məsələsində tam sərbəst, özü istədiyi kimi hərəkət edirdi. 
Çevrilişdən sonrakı hadisələr aydın göstərirdi ki, sovetlərin hakimiyyəti 
möhkəmləndikcə, bolşeviklərin xalqlara vəd etdikləri azadlıqlar unudulur, əsrlər 
boyu saxlanılan və nəsildən-nəslə ötürülən milli-mənəvi dəyərlərin üstündən xətt 
çəkilir, amirlik, avtoritar tədbirlər həyata keçirilirdi. Müsəlmanlığın müqəddəs ayı 
sayılan məhərrəmliyə, orucluğa, qurban və novruz bayramlarına, din xadimlərinə 
qarşı başlanan mübarizə kompaniyasında xalqın milli adət-ənənələri çox kobud 
şəkildə pozulurdu. Bu o qədər kəskin xarakter almışdı ki, bunu artıq rəhbərlikdə 
oturan qeyri millətlərin nümayəndələri belə, özləri etiraf etməli olurdular. 
- Ərazi məsələsi də tədqiq olunan illərdə rəhbər dairələrdə çox ciddi 
mübahisələr doğuran problem olmuşdur. Mərkəz bir çox hallarda Azərbaycanın 
milli mənafeyi ilə hesablaşmırdı. Bu zəmində N. Nərimanovla G. Çiçerin, erməni 
kommunistləri arasında ciddi ixtilaflar yaranırdı. Sovet hökuməti qurulduqdan 
sonra Ermənistanın torpaq iddiaları, Azərbaycanın ərazi bütövlüyünə qəsd, 
Zəngəzur qəzasının böyük bir hissəsinin Ermənistana verilməsi ilə xalqımız üçün 
sonrakı faciələrin əsası qoyuldu. Beləliklə də, Ermənistanın sonrakı ərazi 
iddialarına şərait yaradıldı. 
1922-ci il martın 12-də ZSFSR-in yaradılması, bununla da Azərbaycanın 
formal müstəqilliyinin itirilməsi, dekabrda SSRİ-nin təşkili ilə Azərbaycanın 
əyalətə çevrilməsi, 1923-cü ildə Qarabağa vilayət muxtariyyətinin verilməsi, 
Azərbaycanın siyasi-iqtisadi müstəqilliyinin itirilməsi, Azərbaycan xalqına qarşı 
sonrakı bədbəxtliklərin əsasının qoyulması ilə nəticələndi. 
- 1922-ci ilin martında N. Nərimanov Azərbaycandan uzaqlaşdırıldıqdan 
sonra, onun əleyhdarları tam arxayın bir şəraitdə Azərbaycana və azərbaycanlılara 
qarşı öz fəaliyyətlərini daha da genişləndirdilər. N. Nərimanov tərəfdarlarına ciddi 
divan tutuldu. Bəziləri partiya sıralarından çıxarıldı, digərləri isə öz mövqelərini 
gizlətməyə məcbur oldular. 
- Azərbaycan rəhbərliyində olan ixtilaflara, çəkişmələrə və mübarizə 
aparan tərəflərə münasibətdə mərkəz antiazərbaycan mövqeyi ilə birtərəfli 
yanaşırdı. N. Nərimanov və başqa milli ruhlu kommunistlərin ədalətli mübarizəsi 
partiyaya zidd, millətçilik və ziddiyyətləri törədən çəkişmə kimi qəbul edilirdi. 
- Artıq 20-ci illərin ortalarında milli məsələ ətrafında antiazərbaycan 
qüvvələrə qarşı mübarizədə özünəməxsus milli baxışları olan Əyyub Xanbudaqov 
tək qalmışdı. Ə. Xanbudaqov əvvəllər N. Nərimanova deyil, Mırzoyana 
arxalanırdı, çünki milli ruhlu cavanları N. Nərimanova qarşı qoyurdular. Ə. 
Xanbudaqova, R. Axundova və b. kommunistlərə də bu cür yanaşılmış, sonra da 
gözdən salınmışdılar. Digər tərəfdən gənc kommunistlər arasında da ziddiyyət 
salınaraq siyasi səhnədən uzaqlaşdırıldılar. Vaxtilə kommunizm ideyalarına 
inanaraq, xalqın xoşbəxtliyini də görən və bu yolda vicdanla mübarizə aparanların 
taleyi son dərəcə acınacaqlı qurtardı. 
- 1920 - 1925-ci illərdəki sənədlərin araşdırılması, rəhbərlikdəki ixtilaf və 
çəkişmələrin təhlili, həm də belə bir nəticəyə gəlməyə əsas verir ki, aprel 
çevrilişindən sonra hakimiyyətə gələn, xalqın xoşbəxtlik və azadlıqlarını sosializm 
ideyalarında görən milli ruhlu kommunistlərin, eləcə də xalqın xeyli hissəsi artıq 
mövcud üsul-idarədən çox narazı və bədgüman olmuş və aldadılmış olduqlarını 
başa düşmüşdülər. 
N. Nənmanovun, M. Qədirlinin, Ə. Əhmədovun, B. Talıblının 20-ci illərin 
ortalarında siyasi baxışlarının dəyişməsi, Mərkəzin Azərbaycanda, eləcə də Şərqdə 
siyasətinin iflasa uğraması və bu siyasətin Azərbaycan xalqının mənafeyinə zidd 
olması artıq şəksiz idi. Onlar artıq bu siyasət haqqında deyil, bu siyasətdən xilas 
olmaq haqqında düşünürdülər. 
Beləliklə də, 20-ci illərdə rəhbər dairələrdə baş verən ixtilaflar və daxili-
siyasi çəkişmələr Azərbaycanın siyasi tarixində öz mənfı nəticələrini vermiş, 
inzibati-amirlik sisteminin və totalitar rejimin formalaşmasına zəmin yaratmışdı. 
 
 
 
 
İSTİFADƏ OLUNMUŞ ƏDƏBİYYAT 
 
1. Əliyev H. Ə. Müstəqilliyimiz əbədidir. 14 cilddə. Bakı, Azərnəşr, 1997-1998, I c. 
s.570. 
2. Əliyev H. Ə. Minilliklərin qovşağında (Azərbaycan Respublikasının Prezidenti 
Heydər Əliyevin yeni 2001-ci il, yeni əsr və üçüncü minillik münasibətilə 
Azərbaycan xalqına müraciəti). XXI Yeni Nəşrlər Evi. Bakı, 2001, s.183. 
3. «Ağ ləkələr» silinir (tərtibçi - Osman Mirzəyev). Bakı, 1991, s. 67. 
4.«Azadlıq» qəz., 1991, 1992, 1998. 
5.Azərbaycan Kommunist Partiyasının 20-30-cu illər tarixinin bəzi məsələləri. 
Bakı, Bakı Dövlət Universiteti, 1990, s. 93. 
6.Azərbaycan Kommunist Partiyasının qurultayları, konfransları və MK 
plenumlarının qətnamə və qərarları, I c, Bakı, Azərnəşr,  1987, s. 712. 
7. Azərbaycan Kommunist Partiyası tarixinin oçerkləri. Bakı, Azərnəşr 1986, s. 
502. 
8. «Azərbaycan ordusu» qəz., 19.04.1996. 
9. «Azərbaycan» qəz., 1997, 1998, 2000. 
10. Azərbaycan arxivi jur., № l-2, 1988. 
11. Azərbaycan Respublikası Elmlər Akademiyasının Tarix İnstitutunun Elmi 
Arxivi. 
12. Azərbaycan Respublikası Dövlət Arxivi. 
13. Azərbaycan Respublikası Siyasi Partiyalar və İctimai Hərəkatlar Dövlət Arxivi. 
14. Azərbaycan Sovet Ensiklopediyası, VII c, Bakı, Azərb. Sovet 
Ensiklopediyasının Baş redaksiyası, 1983, s. 624, Xc, 1987, s. 608. 
15. Azərbaycan Sovet hakimiyyəti uğrunda fəal mübarizələr (Biblioqrafik 
oçerklər). Bakı, Azərbaycan Dövlət nəşriyyatı, 1958, s. 411. 
16. Azərbaycan SSR-nin 40 illiyi.  Məqalələr məcmuəsi. Bakı, Azərbaycan SSR   
EA nəşriyyatı, 1960, s.391. 
17. Azərbaycan tarixi, III c, Bakı, Elm, 1973, s. 548. 
18. Azərbaycan tarixi, IV c, Bakı, 2000, s. 568. 
19. Baykara H. İstiqlal mübarizəsi tariximizdən Bakı, Azərnəşr, 1992, s. 276.   
20. Bakı Üniversitetinin xəbərləri (sosial-siyasi elmlər seriyası), 1995,1996. 
21. Bünyadov Z. Qırmızı terror. Bakı, Azərnəşr, 1992, s.329. 
22. Dirçəliş XX əsr jur., 1998, 1999 
23. Elmlər Akademiyasının xəbərleri jur., 1990, №1. 
24. «Elm və həyat» jur., 1991, №11-12, 1992, №4-6, 7-9, 1996, №4-6. 
25. Elçin. Nəriman Nərimanov: şəxsiyyəti və fəaliyyəti. Bakı, Azərnəşr, 1997, s.28. 
26. Əhmədov T. Nəriman Nərimanov. Bakı, Yazıçı, 1982, s. 299. 
27. Əhmədov X. Azərbaycanda sovetlərin yaranması və möhkəmləndirilməsi 
(1920-1925-ci illər). Bakı, Azər.SSR EA nəşr, 1966, s. 186. 
28. Əhmədova F. Şəxsiyyətlərarası münasibətlər tarixindən: N.Nərimanov və 
V.İ.Lenin. «Azərbaycan müəllimi» qəz., 23.01.96. 
29. Əhmədova F. Onu xalqdan təcrid edirdilər... «Xalq» qəz., 13.04.97. 
30. Əhmədova F. N. Nərimanov şəxsiyyəti əsr ayrıcında. «Azərbaycan» qəz., 
15.04.97. 
31. Əhmədova F. Bolşevizmin Şərq siyasətində N. Nərimanovun mövqeyi. 
Ekologiya, fəlsəfə, mədəniyyət. 12-ci buraxılış, Bakı, 1997. 
32. Əhmədova F. Siyasi portret: Nəriman Nərimanov. Elm, 1997, №3. 
33. Əhmədova F. Nəriman Nərimanov - ideal və gerçəklik. Bakı, «Elm və həyat» 
nəşriyyatı, 1998, s. 170. 
34. Əhmədov H. N. Nərimanovun həyatı, fəaliyyəti, pedaqoji fikirləri və tibbi 
baxışları. Bakı, 2004, s.282. 
35. Əhmədova F. Nəriman Nərimanov və müasir ictimai fikir. «Elm və həyat», 
2000, № l-2. 
36. Əhməd bəy Ağayevin N. Nərimanova məktubu. «Kommunist» qəzeti. 
37. Əliheydər Qarayev. Bakı, Azərbaycan Dövlət nəşriyyatı, 1961, s.96. 
38. Əliyev X. Azərbaycan Kommunist Partiyasının fəhlə-kəndli ittifaqının 
möhkəmləndirilməsi uğrunda mübarizə tarixindən. Bakı (Azərb. SSR NS-nin Ali 
və Orta İxtisas təhsili komitəsi S.M.Kirov adına ADU), 1961, s. 414. 
39. Əfəndiyev S.M. Seçilmiş əsərləri, II c, Bakı, Azərnəşr, 1990, s. 397. 
40. Əzizbəyova P. Azərbaycanda sovet hakimiyyətinin qurulmasında böyük rus 
xalqının qardaşlıq köməyi. Bakı, Azərnəşr, 1954, s. 45. 
41. Hacıyev A. 20-ci illərin siyasi tarixinin bəzi məsələləri. Bakı, Bakı 
Üniversitetinin nəşriyyatı, 1997, s.144. 
42. Həsənov C. «Ağ ləkələrin qara kölgəsi». Bakı, «Gənclik», 1991, s. 200. 
43. Həsənov C. Nəriman Nərimanov - milli təmayüllü kommunist. Bakı, 2004. 
44. Həsənov H. Nəriman Nərimanovun milli dövlətçilik baxışları və fəaliyyəti,  
Bakı, 2005, s.347. 
45. Hüseynov A.Ə. Həbib Cəbiyev (Bioqrafik oçerk). Bakı, Azərnəşr, 1975, s.72. 
46. Hüseynov A.Ə. Əliheydər Qarayev. (Bioqrafik oçerk). Bakı, Azərnəşr, 1961, 
s.96. 
47. «Xalq qəzeti» qəz., 1997, 1998, 2000. 
48. İbişov F. Azərbaycanda 20-ci illərin birinci yarısında kəndə münasibətdə 
ixtilaflar. Tarix və onun problemləri, 1997, № 1, s.77-81. 
49. İbişov F. Azərbaycan kəndində sosial-siyasi proseslər (1920-30). Bakı, 
«Mütərcim», 1996, s.168. 
50. İbrahimli X. Azərbaycan siyasi mühacirəti. Bakı, Elm, 1996, s. 308. 
51. İbrahimli F. Aprel işğalı: Azərbaycanda siyasi və milli təqiblər. Azərbaycan 
Xalq Cümhuriyyəti tarixinin problemləri (Beynəlxalq elmi sessiyası, mart-may 
2003). s. 19-26. 
52. İbrahimov Z. Sosialist inqilabı uğrunda Azərbaycan zəhmetkeşlərinin 
mübarizəsi. Bakı, Azərnəşr, 1957, s.588. 
53. İsgəndərov M. S. Kirov Azərbaycanda. Bakı, Azərbaycan Dövlət nəşriyyatı, 
1965, s.239. 
54. İsgəndərov M. Sovet hakimiyyətinin möhkəmləndirilməsi uğrunda Azərbaycan 
Kommunist Partiyasının mübarizəsi. (1920-ci ilin mayı - 1921-ci ilin fevralı) 
Kommunist Partiyası Azərbaycanda sovet hakimiyyətinin qələbəsinin və sosializm 
quruculuğunun təşkilatçısıdır. Bakı, Azərnəşr, 1958, s. 540. 
55. İsmayılov E., Nəsənov C, Qaffarov T.L. Azərbaycan tarixi.  Bakı, 1995, s. 353. 
56. İstila qurbanları. Bakı, Azərnəşr, 1993, s. 35. 
57. Katibli M. Çingiz İldırım. Bakı, Azərnəşr, 1964, s. 118. 
58. Katibli M. Qəzənfər Musabəyov. Bakı, Azərnəşr, 1958, s. 36. 
59. «Kommunist» qəz., Bakı (Azərb. dilində), 1989, 1990. 
60. Köçərli F. Nəriman Nərimanov. Bakı, Azərbaycan SSR EA nəşriyyatı, 1965, s. 
340. 
61. Köçərli F. Nəriman Nərimanov yeni təfəkkür işığında. AEA-nın «Xəbərləri», 
Tarix, fəlsəfə, hüqüq seriyası, Bakı, 1991. 
62. Köçərli T. Qarabağ yalan və həqiqət. «Əbilov, Zeynalov və oğulları» İTK-nın 
mətbəəsi. Bakı, 1998, s. 244. 
63. Köçərli X. Azərbaycan 1920-1940-cı illərdə. Tədris vəsaiti. Bakı, 2003, s. 230. 
64. Qaffarov T.V. Azərbaycan tarixi (1920-1991). Bakı, Mütərcim, 1999, s. 279. 
65. Qəndilov S. Partiyanın gücü onun birliyindədir. Bakı, Azərnəşr, 1964, s. 44. 
66. Qəndilov S. Azərbaycan Kommunist Partiyası sıralarının təmizliyi uğrunda 
mübarizə tarixindən (ADU-nun elmi əsərləri), Bakı, 1964. № 2. 
67. Qəndilov S. Azərbaycan partiya quruculuğu məsələləri. Bakı, Azərnəşr, 1971, 
s. 292. 
68. Qəndilov S. 20-ci illərdə sovet Azərbaycanında partiya həyatının bəzi 
məsələləri. Azərbaycan Kommunist Partiyasının 20-30-cu illər tarixinin bəzi 
məsələləri. Bakı, Bakı Dövlət Universiteti, 1990, s.3-7. 
69. Qəndilov S.T., Osmanova R.M. Sovetləşmənin başlanğıcında müstəqillik, yerli 
şərait və milli mənafe məsələlərində Azərbaycan rəhbərliyində ixtilaflar 
(1920-1922-ci illər), Bakı Universitetinin Xəbərləri (sosial-siyasi elmlər seriyası), 
№ 1, 1995 s.115-126. 
70. Qəhrəmanov B. Doktor Nərimanov. Bakı, Azərnəşr, 1990, s. 55. 
71. Quliyev M. Azərbaycanda dövlət və din münasibətləri (İslam dini timsalında 
1920-2000-ci illər). Bakı, Açıq dünya,  2002, s. 302. 
72. Quliyev C.B. V.İ.Lenin və Azərbaycanda sovet hakimiyyətinin qələbəsi və 
möhkəmləndirilməsi uğrunda mübarizə. Bakı, Azərnəşr, 1957, s. 57. 
73. Qurbanov B.S. Bakı fəhlələrinin Azərbaycan kəndinə hamilik köməyi (1923-
1934 illər). Bakı, (Azərb. SSR EA tarix institutu), 1960, s.176. 
74. Qurbanov Ş. Nəriman Nərimanov dünyası. Bakı, Azərnəşr, 2001, 90 s. 
75. Qurbanov Ş. Nəriman Nərimanov ömrünün son illəri. Bakı, Azərbaycan, 2003, 
s. 376. 
76. Lenin V.İ. Əsərlərinin tam külliyatı, I-XXXXXV c, Bakı, Azərnəşr, 1973-1985. 
77. Mədətov Q. Naxçıvanda sovet hakimiyyətinin qələbəsi və Naxçıvan MSSR-in 
təşkili. Bakı, Azərnəşr, 1958, s.164. 
78. Mədətov Q. Ruhulla Axundov. Bioqrafik oçerk. Bakı, Arəznəşr, 1983, s.59. 
79. Məhərrəmov N. Daşnaksütyun və Azərbaycanın taleyi. Bakı, Azərbaycan 
nəşriyyatı, 1995, s.95. 
80. Məhərrəmov N. Getsin gəlməsin... Bakı, Azərnəşr, 1992, s.144. 
81. Məmmədov V. Nəriman Nərimanov. Bakı, Uşaqgəncnəşr, 1957, s. 136. 
82. Məmmədzadə M.B. Milli Azərbaycan hərəkatı. Bakı, Nicat, 1992, s. 346. 
83. Məmməd Cəfər. Tarixin dərsləri. «Elm və həyat», 1991, №11-12, 1992, №1-3, 
4-6, 7-9. 
84. Mirhadiyev M. Azərbaycanda Sovet hakimiyyətinin birinci illəri. «Təbliğatçı», 
Bakı, 1945, №2. 
85. Mirhadiyev M. Kapitalizmdən sosializmə keçid dövründə Azərbaycanda 
proletariat diktaturası dövlətinin təşkili və inkişafı (1917-1937-ci illər). Dərs 
vəsaiti. Bakı, Maarif, 1973, s. 106. 
86. Mirhadiyev M. Proletariat diktaturası haqqında Lenin təliminin Azərbaycanda 
həyata keçirilməsi. Bakı, Azərnəşr, 1963, s. 220. 
87. Musayev İ. Azərbaycanın Naxçıvan və Zəngəzur bölgələrində siyasi vəziyyət 
və xarici dövlətlərin siyasəti (1917-1921-ci illər). Bakı, Bakı Universitetinin 
nəşriyyatı. 1996, s. 329. 
88. Nəcəfov X.S. Ağamalı oğlunun ictimai-siyasi və ateist görüşləri. Bakı, Azərb. 
Dövlət Nəşriyyatı, 1968, s. 142. 
89. Nərimanov N. Məqalələr və nitqlər. Bakı, Azərnəşr, 1971, s. 265. 
90. Nərimanov N. «Ucqarlarda inqilabımızın tarixinə dair». (İ.V.Stalinə məktub). 
Bakı, Azərnəşr, 1992, s. 80. 
91. Nərimanov N. Seçilmiş əsərləri. Bakı, Azərbaycan Milli Ensiklopediyası, 2001, 
s. 470. 
92. Nərimanov N. Məktublar və Qarabağ məsələsinə dair sənədlər. Bakı, «Nurlan», 
2002, s. 104. 
93. Paşayev A. Azərbaycanda sovet totalitar rejimi necə yarandı. «Azərbaycan» 
qəz., 21-22.07. 2001. 
94. Rəfiyev B. Aysberqin sualtı hissəsi. Bakı, Azərnəşr, 1995, s. 56. 
95. Rəfiyev B. Gənc Azər. (İstintaq materialları üzrə). Azərnəşr, Bakı, 1991, s. 41. 
96. Ordubadi M.S. Nərimançıliq. Xatirələr, «Azərbaycan» qəzeti. 
97. «Respublika» qəz., 1999, 2000, 2001. 
98. Rəsulzadə M.Ə. Azərbaycan Cümhuriyyəti. Bakı, Elm, 1990, s. 116. 
99. Rəsulzadə M.Ə. Əsrimizin Səyavuşu. Çağdaş Azərbaycan ədəbiyyatı, çağdaş 
Azərbaycan tarixi. Bakı, Azərnəşr, 1990. s. 111. 
100. Rəsulzadə M.Ə. Stalinlə ixtilal xatirələri. Bakı, Elm, 1994. s.84 
101. Səlimov M. Azərbaycan Kommunist Partiyası yeni iqtisadi siyasətə keçid 
dövründə (1920-1922-ci illər). Bakı, Azərnəşr 1959. s. 123. 
102. Siyasi tarix, I c, Bakı, Şur, 1995, s.180. 
103. Stelnik B.Y. Mir Bəşir Qasımov. Azərb. Dövlət nəşriyyatı, Bakı, 1960, s. 91. 
104. V.İ.Lenin Azərbaycan haqqında. Bakı, Azərbaycan Dövlət nəşriyyatı, 1958, s. 
228. 
105. Ахмедов А.Б. Национальное движение партии и общественные деятели 
Азербайджана в 1918-1925 годах. Глазами очевидца. Баку. Нурлан, 2006. с. 
111. 
106. Агамалиева Н., Худиев Р. Азербайджанская Республика. Страницы 
политической истории 1918-1920 гг. Баку, Сабах, 1994, 112 с. 
107. Ахундов Р.А. Доклад по национальному вопросу на XII Общебакинской 
конфренции АКП. Стенографический отчет. Баку, 1923, 17 с. 
108. Алиев Г.А. Личная позиция. Баку, Издательство «Азербайджан», 1994, 
28 с. 
109. Алиев Г.А. Доклад на торжественном собрании посвященном 100 летию 
со дня рождения Н.Нариманова; Речь на открытии памятника Н.Нариманову. 
В кн. Нариман Нариманов (материалы юбилейных торжеств, посвященных 
100 летию со дня рождения). Баку, 1974. Речь на открытии памятника 
Н.Нариманову в г. Ульяновске. См..Памятник Н.Нариманову на родине 
В.И.Ленина. Баку, 1978. 
110. Асланов С. Александр Серебровский. Азербайджанское 
государственное издательство. Баку, Азернешр, 1974, 93 с. 
111. Байрамов К.М. Н.Нариманов и борьба за советскую власть в 
Азербайджане. Известия АН Азерб. ССР, 1972, № 3. 
112. «Бакинский рабочий» газ.,1920-1925. 
113. «Бакинские известия» газ.,1923-1925. 
114. Борьба за победу Советской власти в Азербайджане. 1918-1920 гг. 
Документы и материалы. Баку, Издательство АН Азербайджанской ССР, 
1967, 569 с. 
115. «Вышка» газ., 1990-1992. 
116. Воспоминания азербайджанских коммунистов о В.И.Ленине. Баку, 
Азернешр, 1958, 86 с. 
117. Гаджибейли Дж. Избранное. Баку, Азернешр, 1993, 127 с. 
118. Геворкова М.П. Государственная деятельность Наримана Нариманова 
(1917-1925 гг). Автореферат дисс..., к.и.н, 1987, Баку. 
119. Гулиев Дж.Б. К истории образования второй Республики Азербайджана. 
Баку, Элм, 1997, 164 с. 
120. Гулиев Дж. Б. Под знаменем Ленинской национальной политики. Баку, 
Азербайджанское государственное издательство, 1972, 458 с. 
121. Гусейнов И. А. Историческое значение большевисткого лозунга 
«Независимый Советский Азербайджан». Ученые записки АГУ, 1957, №10. 
122. Декреты Азревкома. Баку, Азернешр, 1988, 520 с. 
123. Зейналов Р.Э. Военное строительство в Азербайджанской ССР 1920-
1941. Баку, Элм, 1990, 208 с. 
124. История КПСС в 6 томах, т.IV, М., Политиздат, 1970, 663 с. 
125. История национально-государственного строительства в СССР (1917-
1936 гг.). Москва, Мысль, 1972, 510 с. 
126. Интернациональная помощь XI армии в борьбе за победу советской 
власти в Азербайджане. Баку, Азернешр, 1989, 195 с. 
127. «Известия временного революционного комитете Азербайджанской 
Советской Республики», жур., 1920,  № 3,   1921, № 1. 
128. Караев А. Из недавнего прошлого. Баку, Азернешр, 1923, 83 с. 
129. Казиев М.А. Буняд Сардаров. Баку, Азернешр, 1964, 64 с. 
130. Казиев М.А. Нариман Нариманов Баку, Азгосиздат, 1970, 187 с. 
131. К истории образования Карабахской автономной области 
Азербайджанской ССР. 1918-1925. Документы и материалы. Баку, Азернешр, 
1989, 33 с. 
132. «Коммунист» газ. (на русском языке), Баку, 1920-1922. 
133. Конфликт в Нагорном Карабахе. Сборник статей. Баку, Азернешр, 1990. 
134. Нариманов Н. Избранные произведения, т.1, Баку, Азернешр, 1988, 376 
с; т.II, Баку, Азернешр, 1989, 766 с. 
135. Нариман Нариманов. Избранные статьи, речи и письма. Баку, Язычы, 
1987, 103 с. 
136. Нариманов Н. Письма и некоторые документы по Карабахскому 
вопросу. Баку, Нурлан, 2002, 120 с. 
137. Очерки истории КП Азербайджана, т.1, Баку, Азернешр, 1985, 478 с. 
138. Орджоникидзе Г.К. Статьи и речи, т.1, Москва, Госполитиздат, 1956, 
516 с. 
139. Первый Всеазербайджанский съезд Советов рабочих, крестьянких, 
красноармейских и матросских депутатов. Стенографический отчѐт, Баку, 
Издательство Аз ЦИК, 1922, 150 с. 
140. Полонский Л. Чингиз Ильдрым. Баку, 1985, 32 с. 
141. «Правда» газ., Москва, 1920-1925. 
142. Сталин И.В. Марксизм и нацианально-колониальний вопрос. Сборник 
статей и речей. Ленинград, Госполитиздат, 1939, 295 с. 
143. Серебровский А. Руководство В. И. Ленина востановлением нефтяной 
промышленности. Москва, Госполитиздат, 1958, 16 с. 
144. Стенографический отчет IX обще бакинской конференции АК(б)П (18-
21 января 1922 года). 
145. Стенографический отчет XII обще бакинской конференции АК(б)П (6-
12 июня 1923). 
146. Стенографический отчет XIII обще бакинской конференции АК(б)П (26 
апреля - 4 мая 1924 года). 
147. Токаржевский Е. Очерки истории Советского Азербайджана в период 
перехода на мирную работу по восстановлению народного хозяйства (1921-
1925). Баку, издательство АН Азербайджанской ССР, 1956, 210 с. 
148. Фатуллайев Э. Нариман Нариманов. Баку, Ганун, 1996, 48 с. 
149. Худиев Р.Н. Нариман Нариманов и территориальная целостность 
Азербайджана. Возрождение: XXI век, 1999, № 15, с. 132-137. 
150. Мусабеков Г. Избранные статьи и речи в двух томах, т.1, 1920-1927 гг., 
Баку, Издательство Академии Наук Азербайджанской ССР, 1960, 196 с. 
151. Altstadt А. The Azerbaijani Turks. Power and identity under Russian Rule. 
Studies of nationalities. Stanford, California, Hoover institution press Stanford 
University, 1992, p.331. 
152. Kazemzadeh F. The struggle for Transcaucasia (1917-1921), New-York: 
Philosophical library, Oxford: George Ronald, USA, 1951, p.356. 
153. Svietochovki T. Russian Azerbaijan, 1905-1920. Cambridge, UK, 1985, 
p.373. 
 
İnternet materialları 
 
154. Архив ЦККП(б) Грузии, протокол Пленума ЦККП(б) Грузии №13, 15 
сент. 1922 г. IV. К истории борьбы с национал-уклонизмам в рядах 
коммунист, партии / большевиков Грузии (1913-1924 гг.) 
http: //kohet. narod.ru/beria 4. htm. 
155. Дело Мдивани - Окуджавы (1922-1937). 
http: //www. 1917 com/Marxism/ Trotsy/ VO/VO-No-56-57. 
156. Шафиев Абдулла. С клеймом мусаватист. Мемуары солдата 
мусаватской армии Абдуллы Шафиева. Опубликованы в журнале «Наше 
время», №3 за 1999 г. №1 за 2000 г. Мемуары перевел и предоставел в 
редакцию журнала «Наше время» к.и.н. Идрис Алиев. 
http: //www. az /nashe-vremya/5/Musavat. htm. 
157. Четвертое совещание ЦК РКПС ответственными работниками 
национальных республик и областей. 8-12 июня 1923 г. Стенографический 
отчет. М. 1923. 
http: //www. Magister msk. ru//Library/stalin 5-35. htm. 
 
 
 
 
KİTABIN İÇİNDƏKİLƏR 
 
GİRİŞ 
 
I FƏSİL. AZƏRBAYCANIN BOLŞEVİK 
RƏHBƏRLİYİNDƏ İXTİLAF VƏ ZİDDİYYƏTLƏRİ 
YARADAN ŞƏRAİT VƏ SƏBƏBLƏR 
 
1.1 Aprel çevrilişindən sonra Azərbaycanda kütləvi zorakılıqlar və ictimai-siyasi 
həyatın gərginləşməsi 
1.2 Milli dövlət mexanizminin dağıdılması, müstəqilliyin və ərazi bütövlüyünün 
itirilməsi 
1.3 Dövlət idarəçiliyində yerli şəraitin və milli xüsusiyyətlərin nəzərə alınmaması  
 
II FƏSİL. MİLLİ SİYASƏT ƏTRAFINDA 
RƏHBƏR DAİRƏLƏRDƏ İXTİLAFLAR VƏ SİYASİ 
ÇƏKİŞMƏLƏR 
 
2.1 Partiya rəhbərliyində ixtilafların parçalanmaya səbəb olması 
2.2 Mübarizə aparan tərəflərə münasibətdə mərkəzin anti- 
azərbaycan mövqeyi, N.Nərimanovun Azərbaycandan  uzaqlaşdırılması  
2.3 Milli siyasət ətrafında mübarizənin kəskinləşməsi, antiazərbaycan qüvvələrin 
qələbəsi 
 
NƏTİCƏ 
 
İSTİFADƏ EDİLMİŞ ƏDƏBİYYAT 
 
 
 
 
 
 
 
 
 
 
 
 
Kitab “Zərdabi” LTD nəşriyyat-poliqrafiya müəssisəsində hazır diapozonlardan  
çap olunmuşdur. 
 
 
 
 
 
 
 
 
 
 
MÜƏSSİSƏNİN DİREKTORU: ELMAN QASIMOV 
NƏŞRİYYAT REDAKTORU: M. POLADOVA 
KORREKTORLAR: MİNAYƏ, FİDAN 
BURAXILIŞA MƏSUL: Ə. MƏHƏRRƏMOV 
KOMPÜTER TƏRTİBÇİLƏRİ: ALİYƏ, KƏBİRƏ 
 
 
 
 
Yığılmağa verilmişdir: 04.04.2007 
Çapa imzalanmışdır: 26.06.2007 
Kağız formatı: 60×84 1/16 
Həcmi: 12,25 ç.v. 
Tirajı: 500 
 
 
 
 
 
 
 
