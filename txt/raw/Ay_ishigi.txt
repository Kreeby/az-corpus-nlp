                      
 Harold Pinter 
Ay işığı 
(pyes) 
 
İngilis dilindən tərcümə edəni Xəyalə 
Məmmədova 
 
Bir qədər zəif işıqlanmış eyvan. Bricet dayanıb ətrafa baxır.  
 
Bricet. Yata bilmirəm. Ay görünmür. Çox qaranlıqdır. Aşağı düşüb, bir az gəzmək 
istəyirəm. Səs salmayacağam. Çox sakit olacağam. Heç kəs mənim səsimi eşitməyəcək. 
Çox qaranlıqdır. Qaranlıq olanda da, hər tərəf çox sakit olur. Istəmirəm ki, kimsə 
mənim gecə gəzdiyimi bilsin. Atamı və anamı oyatmaq istəmirəm. Onlar çox yorulub. 
Həyatlarının çox hissəsini mənə və qardaşlarıma həsr ediblər. Bütün sevgilərini və 
ömürlərini bizə veriblər. Onların bir az dincəlməyə ehtiyacları var. Bunu onlar üçün 
təmin etməliyəm. Bu mənim borcumdur.  
 
Endinin yataq otağı. O yataqdadır. Bel oturub. O naxış tikir.  
 
Endi. Oğlanlar hanı? Onları tapdın? 
Bel. Çalışıram. 
Endi. Həftələrdir ki, çalışırsan. Ancaq, bir şey edə bilməmisən. Bəsdir, pişikləri 
güldürmə! Pişiyimiz var?  
Bel. Hə, var.  
Endi. O gülür? 
Bel. Hə. 
Endi. Nəyə gülür? Yəqin mənə gülür.  
Bel. Nəyə görə sevimli pişiyin sənə gülsün? O pişiyi elə əzizləmisən, qeydinə qalmısan. 
Onun üçün hər şey etmisən. O necə öz sahibinə gülə bilər? Bu ehtimaldan uzaq fikirdir.  
Endi. Amma o, kiməsə gülür. 
Bel. O, mənə gülür. Oğlanlarımı tapa bilməməyimə, onları atalarının yanına gətirə 
bilməməyimə gülür.  
Endi. Hə, çox guman ki, elədir, pişiyin gülməsi üçün sən daha çox səbəbkarsan,  buna 
görə səni çox sevirəm. (Sükut). Çox gözəl qadınsan. Çox gözəl ürəyin var. Bunu hələ də 
duya bilirəm.  
 
Sükut. 
 
Bel. Nə isə hiss edirsən? Nə hiss edirsən? Istilik hiss edirsən? Ya da soyuğu duyursan? 
Nə hiss edirsən? Ayaqlarında soyuq hiss edirsən? Bəs barmaqlarında necə? Nə cür 
hisslərdir? Soyuqdur, yoxsa isti?  
Endi. Bu zarafatdır? Tanrım, bu da məni ələ salır. Öz arvadım. O, bu nankor pişik kimi 
pisdir.  
Bel. Yəqin bu mənim monastr təhsilimlə bağlıdır. Səni ələ salmağım məni pis vəziyyətə 
qoyur.  
Endi. Acgöz, ehtiraslı həyatında sən heç vaxt pis vəziyyətdə olmamısan.  
Bel. Ola bilsin can verirsən və tezliklə öləcəksən, amma özünü gülünc vəziyyətdə 
qoymamalısan. 
              2 
 
Endi. Nəyə görə ölməliyəm? Heç vaxt kimsənin qəlbinə dəyməmişəm. Əgər yaxşı 
insansansa, heç vaxt ölməyəcəksən. Pis olsan tezliklə öləcəksən. 
Bel. Ələ salmaq sözünü bizə monastırda öyrətməyiblər. Bu sözə pis baxırdılar.  
Endi. Sizə?  
Bel. Hə. Bir qızın bu sözü dilinə gətirməsi günaha bərabər olardı. 
Endi. Ələ salmaq – gülünc yerinə qoyulmaq deməkdir. Heç kəs bunu xoşlamır.  
Bel. Doğrudan? Bunun başqa ağlabatan izahı yoxdur? 
Endi. Mənalı, ağlabatan fikir hər zaman sənin özündə olmalıdır. Həyatını mənalı 
qurmalısan ki, hər zaman ağlabatan fikirlər beyninə gəlsin.  
Bel. Tanrı xatirinə, sakit ol.  
Endi. Niyə? (Sükut). Nə demək istəyirsən? 
 
Fredin yataq otağı. Fred yataqdadır. Ceyk də onun yanındadır.  
 
Ceyk. Qardaş. 
Fred. Qardaş. 
 
Ceyk çarpayının yanında oturub. 
 
Ceyk. Kiçik qardaşım necədir? 
Fred. Yaxşıyam, baxmayaraq ki, kefim yoxdur.  
Ceyk. Hamımız yaxşı olacağıq. Hər şey də yaxşı olacaq.  
 
Sükut. 
 
Fred. Bu il mənim üçün hansı bayramı keçirəcəksən? Evdə yoxsa sahildə? 
Ceyk. Sənin kimi birisi üçün hər iki yerdə. 
Fred. Ya da heç bir yerdə.  
Ceyk. Səni həmişə şad görmək istəyirəm. 
Fred. Nə qədər şad görmək istərdin? 
Ceyk. Nə bilim... nə qədər mümkünsə o qədər.  
Fred. Lap yaxşı. 
Ceyk. Əlbəttə. 
 
Sükut.  
 
Fred. Uşaq olanda şerlər yazırdın, elə deyil? 
Ceyk. Hələ oxumağı bacarmazdan öncə şerlər yazırdım. 
Fred. Bir dəfə eşitmişdim ki, oxuya bilməzdən əvvəl şerlər yazırdın. 
Ceyk. Qulaq as! Mən hələ anadan olmamışdan öncə şerlər yazırdım. 
Fred. İndi deyəcəksən ki, bunların hamısı düzdür, hə? 
Ceyk. Hə, əlbəttə. 
 
              3 
Sükut. 
 
Fred. Bilmirdim ki, bu qədər istedadlısan. 
Ceyk. Əlbəttə. 
 
Sükut. 
 
Fred. Bilirsən, hər şey haqqında fikirləşdim. Sənə deyəcəyəm bizə nə lazımdır. Bizə 
kapital lazımdır. 
Ceyk. Bilirdim. 
Fred. Bilirdin? 
Ceyk. Hə, bilirdim.  
Fred. Haradan bilirdin? 
Ceyk. İlahi qüvvədən.  
Fred. Tanrı?  
Ceyk. Əlbəttə. 
Fred. Zarafat edirsən? 
Ceyk. Atam hər şeyi mən dünyaya gəlməzdən öncə ölçüb-biçmişdi.  
Fred. Atan? O sənin ananla yatan adamdır? 
Ceyk. O, hər şeyi qabaqcadan ölçüb-biçmişdi. Bütün lehinə və əlehinə olacaq hər şeyi 
düşünmüşdü. Sonra səssizcə iclas keçirmişdi. Lehinə və əlehinə olacaq hər şeyi 
aydınlaşdırmaq üçün, vəkillərini çağırıb iclas keçirmişdi. Atam çox ağıllı adam olub.  
Fred. O, doğrudan da çox böyük insan olub. 
Ceyk. O, bütün bunları öz əyləncəsi və ya məhşurluğu üçün etmirdi. Qoy hər şeyi sənə 
başa salım. Onun heç zaman alqışlara ehtiyacı olmayıb. Heç zaman buna can atmayıb. 
Təşəkkürə can atmayıb. Çünki, ehtiyacı olmayıb.  
Fred. Doğrudan? 
Ceyk. Əlbəttə. Onun belə xırda şeylərə ehtiyacı olmayıb. (Sükut). Fikrimi tam çatdıra 
bilmədiyim üçün üzr istəməliyəm. 
Fred. Lazım deyil. Bu hamı ilə baş verir. 
 
Sükut. 
 
Ceyk. Atam ancaq qanuna istinad edirdi.  
Fred. Mənim tutacağım vəkillər hər zaman qanuna riayət etməli olacaq və hər şeyi 
qanunla edəcəklər.  
Ceyk. Onları hər zaman nəzarət altında saxlamaq lazımdır. Hər şeyi dəqiq vaxtla yerinə 
yetirməlidirlər.  
Fred. O zaman hər şey alınacaq? 
Ceyk. Əlbəttə. Sənə bir nümunə də deyə bilərəm. Bir dəfə atam iclas keçirirdi və onun 
təklifi doqquz nəfər lehinə və dörd nəfər əlehinə olmaqla qəbul olunmuşdu.  
Fred. Elə də ürəkaçan deyil.  
 
 
              4 
 
Ceyk. Atamın təklifi ilə o, öz vəzifəsini yeni doğulmuş oğluna görə tərk edirdi. O 
zaman bir keşiş buna etiraz etmişdi. Deyirdi ki, uşaq danışa bilsəydi, bu təkliflə heç 
vaxt razılaşmazdı.  
Fred. Keşiş haqlı idi? 
Ceyk. Bu keşiş tərəfindən uzaqgörənlik, cəsarət kimi qiymətləndiriliməlidir. O, bu 
məsələyə keşiş kimi mənəvi tərəfdən yanaşırdı.  
Fred. Bu, ən yaxşı mövqe idi. 
Ceyk. O, bu məsələyə təmənnasız yanaşırdı və belə münasibət bildirmişdi. 
Fred. Keşişin sözləri hamıya təsir etmişdi? 
Ceyk. Bircə təsirlənməyən əmim Rufus idi.  
Fred. İndi də deyirsən ki, Rufus adında əmin var idi, elə deyil?  
Ceyk. Rufus əmi bundan təsirlənməmişdi. 
Fred. Niyə? Cavabı bilirəm? Məncə bilirəm. Elə deyil? 
 
Sükut. 
 
Ceyk. Məncə bilirsən. 
Fred. Məncə də bilirəm. Hə, bilirəm.  
Ceyk. Mən də elə fikirləşirəm.  
 
Sükut. 
 
Fred. Cavab odur ki, atanın sözlərində nə isə çatmırdı. 
Ceyk. Hə, atamın həmin səhər çıxışında nə isə bir şey çatmırdı. O, bunu övladının 
xatirinə edirdi. Bəlkə də axmaqlıqdır. 
Fred. Bəlkə də yaxşılıq. 
 
Mariya onlara tərəf gəlir. Ceyk qalxır.  
 
Mariya. Məni xatırlayırsınız? Ananızının ən yaxın rəfiqəsi olmuşam. Ikiniz də 
ucaboysunuz. Siz kiçik olanda sizi xatırlayıram. Briceti də həmçinin. Bir dəfə sizi 
atanızla birgə zooparka aparmışdıq. Çay içdik. Xatırlayırsınız? Həmişə ananızla çay 
içməyə gəlirdim. O zaman o qədər çay içirdik ki! Mənim qızlarıma gəldikdə isə hər 
üçündən razıyam. Sara çox gözəl olub, Lusien konsulluqda işləyir, Samantaya gəldikdə 
isə, onun qarşısını ala biləcək kimsə yoxdur. Oynadığımız söz oyunu yadınızdadır? 
Sonra biz parkda gəzərdik. Orada Ralfı görmüşdük. O, futbol oyununda hakimlik 
edirdi. O, oyunu elə ürəklə idarə edirdi ki! Ananız və mən bundan çox təsirlənmişdik. 
O, həmişə oyunun mərkəzində dayanırdı. Bilirdi ki, top vurulmamışdan əvvəl hara 
düşəcək. Dahi insandır. Onu belə adlandırardım. Hələ də çox insandan üstündür. Həmin 
vaxtlar, boynuma almalıyam ki, mənim də ondan xoşum gəlirdi. O, heç nəyi yalandan 
etmirdi. Bir də o, çox gözəl rəqs edirdi. Ən yaxşı vals oynayanlardan biri idi. Eleqant və 
zərif. Oynayan zaman adamın ancaq gözlərinə baxırdı. Heç vaxt yorulmurdu. O vaxt 
çox gənc idik. Ananız da  
 
              5 
həmçinin. Ananız çox gənc və cəld idi. Rəqs zamanı Ralf döşəməboyu ananızı necə 
fırlatdısa, mən heyrətdən dəhşətə gəldim. Elə bildim dəli olacağam.  
 
Endinin otağı. Endi və Bel. 
 
Endi. Sənə özüm haqqında danışacağam. Bütün ömrümboyu çalışmışam və heç kəs 
mənim işimdə bir səhv belə tapmayıb. Heç kəs mənim tərəfimdən cüzi etinasızlığın 
şahidi olmayıb. Heç kəs. Mən başqaları üçün örnək olmuşam. Gənc kişi və qadınları 
işləmək üçün həvəsləndirirdim. Onlarda işə maraq oyadırdım. Birinci dərəcəli mülkü 
qulluqçu idim. Hər kəs mənə hörmət edirdi. Deyə bilmərəm ki, hər kəs məni sevirdi. 
Istəmirdim ki, məni sevsinlər. Sevgi lazımsız bir şeydir. Sənə deyəcəyəm necə insan 
idim. Hamının həsəd apardığı və qorxduğu insan idim. 
Bel. Sən ofisdə and içmirdin? 
Endi. Lazım olmayan şeyləri ofisdə danışmırdım. Məişət sözlərini evə saxlayırdım. 
Onların yeri evdir. (Sükut). Bir şeyi sənə deməyi unutdum. Mariya ilə səhərisi gün 
rastlaşdım. O, məni evinə tort yeməyə dəvət etdi. Mən də dedim ki, toyuq təmizləmək 
üçün çağırırsansa, qabacadan de. 
Bel. Həmişə onun üzündə gülüş yaratmısan.  
Endi. Gülüş? Belə fikirləşirsən? 
Bel. Hə. O da sənə qarşı elə idi.  
Endi. Hərdən fikirləşirəm ki, mən yaxşı danışmağı bacarmayan lunatiklə evlənmişəm. 
Həmişə məni öyrədiblər ki, hər bir hadisəyə yaxşı tərəfdən baxım. Yəni, onda hər şey 
sənə gözəl görünəcək.  Hər şeyi olduğu kimi qiymətləndirəcəksən. 
Bel. Sözləri çox gözəl istifadə edirsən. Heç vaxt bu qədər gözəl danışmamısan.  
Endi. Nə olsun? Başqa sözlər də demişəm elə deyil? Çoxlu başqa sözlər də işlətmişəm. 
Bütün həyatım boyu başqa-başqa sözlər istifadə etmişəm.  
Bel. Düzdür. Bütün həyatın və karyeran boyu işlətdiyin sözlər kobud, boş, uşaqcasına, 
nalayiq olub. Səninlə ünsiyyətdə olan insanın on dəqiqədən sonra ürəyi bulanır. Ancaq 
bu o demək deyil ki, həmişə bu cür qəddar, kobud insan olmusan. Sənin də qəlbinin 
dərinliklərində incəlik və insanlara qarşı sevgi var.  
 
Sükut.  
 
Endi. Hər halda. Sən özün həmişə Mariyanı əyləndirməyə çalışırdın. Sənə bir şey 
deyim ki, heç vaxt qısqanc olmamışam. O zaman da elə deyildim, indi də. 
Bel. Nəyə görə qısqanc olmalısan? O, sənin ən yaxın rəfiqən olub.  
Eeendi. O, mənə sənin haqqında danışırdı. (Sükut). Keçmiş, artıq olub keçib. (Sükut). 
Bir dəfə... xatırlayıram... bir qadın qaranlıqda mənə tərəf gəlirdi.  
 
Sükut. 
 
Bel. O, mən idim.  
 
               
              6 
Sükut. 
 
Endi. Sən? 
 
 
Zəif işıq.  
 
Bricet. Sıx meşə boyu gəzirəm. Ancaq, boğulmuram. Nəfəs ala bilirəm. Çünki 
yarpaqların arasından səmanı aydın görürəm. (Sükut). Çiçəklərlə əhatə olunmuşam. 
Hibiskus, oleandr, boqanvil, cakaranda. Ayağımın altındakı ot çox yumşaqdır. (Sükut). 
Buraya gəlmək üçün çox sərt keçidlər keçmişəm. Tikanlar, daşlar, tikanlı məftillər, 
xəndəklərdə insan cəsədləri. Orada gizlənməyə bir yer belə yoxdur. Münbit ərazidən 
əsər-əlamət qalmayıb. (Sükut). Ancaq burada sığınacaq var. Gizlənə bilərəm. Güllərlə 
əhatə olunmuşam, ancaq məni həbs etməyiblər. Azadam. Gizlənmişəm ancaq, azadam. 
Artıq əsir və kölə deyiləm. Heç kəs məni nə görə bilər, nə də tapa bilər. Məni ancaq 
meşənin gözləri görə bilər. Onlar məni incitmək istəmirlər. (Sükut). Yanıq iyi gəlir. 
Məxmər iyidir. Zəngə bənzər səs eşidirəm. (Sükut). Dünyada heç kəs məni tapa bilməz.  
 
Fredin yataq otağı. Fred və Ceyk stulda əyləşiblər. 
 
Ceyk. Adın necə oldu? Haradasa qeyd etmişdim.  
Ferd. Makferson.  
Ceyk. Elə bildim Qonzalesdir. Yəqin ki, sən Tutinq Komonda anadan olmusan? 
Fred. Buraya sizin xahişinizlə gəlmişəm. Mənimlə məsləhətləşmək istəyirdiniz. 
Ceyk. Belə uzağa getmişəm?   
Fred. Siz deyəndə əlbəttə ki, səni nəzərdə tutmuram. Onları deyirəm.  
Ceyk. Kellaveyi nəzərdə tutursan? 
Fred. Kellavey? Kellaveyi tanımıram. 
Ceyk. Tanımırsan? 
Fred. Adaşıq.  
Ceyk. O nə addır elə? 
Fred. Sanders.  
Ceyk. Tamamilə doğrudur.  
Fred. Kellavey haqqında heç nə deməyiblər.  
Ceyk. “Onlar” deyəndə elə bildim onları demirsən? 
Fred. Sims adlı adamı nəzərdə tuturam.  
Ceyk. Cim Sims? 
Fred. Xeyr. 
Ceyk. Əgər bu Cim Sims deyilsə, onda bilmirəm hansı Simsdən danışırsan.  
Fred. Bu başqa Simsdir.  
Ceyk. Yəqin ki, haqlısan. (Ceyk sənədlərə baxır). Yeri gəlmişkən, Manninq bir neçə 
dəqiqədən sonra səni görməyə gələcək.  
Fred. Manninq? 
              7 
Ceyk. Hə, sadəcə salamlaşmağa gələcək. Tək qala bilmir. O, Huddersfildə gedir.  
Fred. Manninq? 
Ceyk. Hə, Huddersfildə gedir.  
Fred. Heç bir Manninqi tanımıram. 
Ceyk. Bilirəm tanımırsan. Ona görə səni görməyə gəlir.  
Fred. Deyəsən nə isə düz gəlmir. Bayaq Kellavey, indi də Manninq. İki kişi, hansı ki, 
onları nə görmüşəm, nə də eşitmişəm. 
Ceyk. Çox-çox üzr istəyirəm. Manninqi başqa adla tanıyacaqsan.  
Fred. Adı nədir? 
Ceyk. Roulinqs.  
Fred. Roulinqsi tanıyıram.  
Ceyk. Onu Manninq kimi təqdim etməməliydim. 
Fred. Əgər o mənim tanıdığım Roulinqsdirsə, belə adlandırmamalıydın.  
Ceyk. O, sənin tanıdığın Roulinqsdir.  
Fred. Bu bizi tamamilə Kellavey məsələsinə qaytarır. Kellaveyin başqa adı nədir? 
Ceyk. Sanders.  
 
Sükut.  
 
Fred. Axı bu sənin adındır.  
 
Ralf Ceyk və Fredə. 
 
Ralf. Uşaq olanda futbolu sevirdiniz? Çox guman ki, yox. Yəqin başqa şeylər haqqında 
fikirləşirdiniz. Qızları öpməyi. Xarici ədəbiyyat. Atanız əsl idmançı olmayıb. O 
mütəfəkkir idi. Dünyada düşünmək üçün çox yer var. Çox düşünməyin bir problemi var 
ki, o da Anna Louri kimi olursan. Sizcə bu qədər fikirləşmək nəyə lazımdır? Guya onlar 
həll edilməmiş məsələləri həll edirlər. Bəs əslində nə edirlər? Sizcə nə edirlər? Indi başa 
salacağam. Sizi çaşdırırlar, gözlərinizi bağlayırlar, fikrinizi başqa yerə yönəldirlər, 
başınızı gicəlləndirirlər. Başınız o qədər gicəllənir ki, günün axırında bilmirsiniz ki, 
başınız, bədəniniz haradadır, bilmirsiniz ki, gəlirsiniz yoxsa gedirsiniz. Həmişə gözəl və 
zərif insan olmuşam. Yükdaşıyan gəminin kapitanı idim. Bosmanın adı Ripper idi. 
Ancaq illər sonra dəniz sahilində qərara aldım ki, incəsənətlə məşğul olum. Bir müddət 
həvəskar kimi çalışdım, ancaq alınmadı. Mənim aktyorluq qabiliyyətim var idi, yaxşı 
piano çala bilirdim və hətta bir az rəsm də çəkə bilirdim. Amma, memar olmalıydım. 
Pul ancaq memarlıqdadır. Ananız və atanız məndə incəsənətə maraq oyatmışdı. Onlar 
mənim həyatımı dəyişdi. Sonra əlbəttə arvadımla evləndim. Gözəl qadındır, amma 
tələbkardır. Onun gözləri qara və qorxulu idi. O zaman meyvəli ağ şərab xoşlayırdım. 
Ancaq o zaman belə fikirləşməzdin.  
 
Ceyk (18), Fred (17), Bricet (14). Bricet və Fred döşəmədə oturublar. Ceyk dayanıb. 
Maqnitafon oxuyur.  
               
 
              8 
Fred. Nəyə görə gələ bilmərəm? 
Ceyk. Axı sənə dedim. Maşında yer yoxdur.  
Bricet. Onu da özünüzlə aparın.  
Ceyk. Maşında yer yoxdur. Mənim maşınım deyil. Mən sadəcə sərnişinəm.  
Fred. Əgər səninlə gələ bilmərəmsə, onda bütün gecəni neyləyəcəyəm? Gərək bütün 
günü onun yanında qalım.  
Bricet. Istərdim ki, onu da aparasınız. Əks halda mən də onunla qalmalı olacağam.  
Ceyk. Siz bir-birinizə bağlısınız. 
Fred. Məsələ də budur.  
Bricet. (Fredə). Sən də ona bağlı adamsan.  
Fred. Hə, ancaq bu maşına minmişəmsə, gərək ondan uzaqlaşım. Bir-birimizi yenidən 
görməyəcəyik.  
Bricet. O zaman onunla get.  
Ceyk. Axı sənə dedim ki, gedə bilməz. Maşında artıq yer yoxdur. Mənim maşınım 
deyil. Öz maşınım yoxdur.  
Fred. Bütün problemlər də, bununla bağlıdır. Əgər maşının olsaydı, bunların heç biri 
olmazdı. 
Bricet. Istəmirəm ki, o burada mənimlə qalsın, tək qalmaq istəyirəm.  
Fred. Qreta Qarbo! Böyüyəndə kinoulduz olmaq istəyirsən? 
Bricet. Kəs səsini. Bilirsən mən nə olacam.  
Fred. Nə? 
Bricet. Fizioterapevt. 
Ceyk. O, çox yaxşı fizioterapevt olacaq.  
Fred. O gərək elə sakitləşdirici mahnılar oxusun ki, pasientləri öz ağrılarını hiss 
etməsin.  
Bricet. Sənin boynunu müalicə etdim. Görürsən, artıq şikayətin yoxdur. 
Fred. Hə, düzdür.  
Bricet. Sənin boynunda spazm var idi. Mən də bunu müalicə etdim.  
Fred. Tamamilə düz deyir.  
Bricet. O zaman şikayət etmədin.  
Fred. Indi də şikayət etmirəm. Çox yaxşı adamsan. Bilirəm ki, yaxşı fizioterapevt 
olacaqsan. Hələ də bu maşınla Amerşama getmək istəyirəm. Bu o demək deyil ki, sən 
gözəl deyilsən.  
Bricet. Xeyr, Amerşama gedə bilərsən. Elə bilmə ki, mənimlə qalmağa adam lazımdır. 
Artıq uşaq deyiləm. Hər halda, mən bu kitabı oxuyuram.  
Ceyk. Deməli tək qalmaq istəmirsən.  
Bricet. Xeyr. Tək qalmaq istəyirəm. Bu kitabı oxuyub qurtarmaq istəyirəm.  
Fred. Mənim heç kitabım da yoxdur. Yəni – kitablarım var – ancaq, onlar oxunulası 
deyil.  
Ceyk. Yaxşı, Amerşama gedirəm.  
Fred. Bəs mən? 
Bricet. Tanrı xatirinə, ya onu Amerşama aparın, ya da aparmayın, ya da səsinizi kəsin! 
Hər ikiniz səsinizi kəsin! 
               
              9 
Sükut.  
               
 
Ceyk. Yaxşı, mən artıq gedirəm.  
 
Ceyk gedir. Bricet və Fred sakitcə otururlar. Maqnitafon oxuyur.  
Endinin otağı. Endi və Bel.  
 
Bel. Bu gün sənə göbələk omleti, yaşıl salad və alma verəcəyəm.  
Endi. Sənsiz bilmirəm nə edərdim. Düzünü deyirəm. Sənsiz itib batardım. Yer tapa 
bilməzdim. Sən olmasaydın burada yaşamazdım. 
Bel. Pis adam deyilsən. Sadəcə bir az qışqırıqçısan. Bununla da heç nə edə bilməzsən. 
Sənin təbiətindir. Əgər  bir az ağzını saxlaya bilsən, səninlə rahat yaşamaq olar.  
Endi. İcazə ver əlini öpüm. Hər şeyə görə sənə borcluyam. (Endi onun naxış tikməyinə 
baxır). Bayaqdan xəbər almaq istəyirəm ki, orada nə edirsən? İsti örtük hazırlayırsan? 
Mən öləndə məni buna bükəcəksən? Gərək tələsəsən. Mən tezliklə öləcəyəm. (Sükut). 
Onlar haradadır? (Sükut). Oğlanları deyirəm. Yoxdurlar. Atalarının ölümünə 
laqeyiddirlər.  
Bel. Onlar yaxşı oğlanlardır. Yadımdadır, həmişə mənə qab-qacaq yuyanda kömək 
edirdilər. Evi təmizləyirdilər. Stolu silirdilər. Yadındadır? 
Endi. Alaqaranlıqda? Mətbəxin pəncərəsindən zəif işıq düşürdü? (Sükut). Onlar 
əclafdırlar. İkisi də. Həmişə. Yadındadır, mən Ceykə demişdim ki, mətbəxi təmizləsin? 
Hə - ona demişdim – yadımdadır, dedim ki, ora çirklidir. O, isə heç tərpənmədi. Tənbəl, 
avara adamlardır. Hər halda, sadəcə ona dedim ki, çirkli şkafı təmizləsin. Heç vaxt sözə 
qulaq asmır. Yadındadır, o mənə necə baxdı? (Sükut). İndi onlara bax! Kimdir onlar! 
Özgəsinin hesabına yaşayan tüfeylilər. Ancaq yeyib talamağı bilən iki avara. Mərc 
gəlirəm ki, sən onları kiçik pul kisənlə hələ də yedizdirirsən, elə deyil? Çünki onlar 
həmişə analarını daha çox sevirdilər. Ona qabları yumağa kömək edirdilər! (Sükut). 
Gərək ayaqlarımı rahatlayıb uzadım. Futbola baxmalıyam. Köhnə dostumun adı nə idi?    
Hər həftə sonu olan oyunlarda hakimlik edirdi. Cazibədar oğlan idi. Onunla zibil kimi 
rəftar edirdilər. Onu ələ salırdılar. Onun qəbul etdiyi qərarlara qulaq asmırdılar, 
hörmətlə yanaşmırdılar. Ona qışqırırdılar, hər cür nalayiq söz deyirdilər. Həmişə ona 
dəhşətlə baxırdım. Onun zəif fitini həmişə xatırlayıram. Onun adı nə idi? İndi mən 
ölürəm və yəqin ki, o da ölüb.  
Bel. O ölməyib.  
Endi. Niyə? (Sükut). Onun adı nə idi? 
Bel. Ralf.  
Endi. Ralf? Ralf? Belə şey ola bilər? (Sükut). Hətta adı Ralf olsa belə, o, çox həssas və 
alicənab insan idi. Mənim köhnə dostum. O, çox hərəkətli idi. Çox təmkinli insan idi. 
Az danışırdı ancaq çox düşünürdü. Məsələ onda idi ki, onun addımları ağlı kimi iti idi. 
O asta düşünəndə, elə yeriyirdi ki, elə bil palçığın üstü ilə gəzir və ya sıx otların arası 
ilə sürünür. Sürətli düşünəndə isə ildırım kimi cəld idi. Heç vaxt ona çatmaq olmurdu. 
Onun sevdiyi qız da yadımdadır. Həmişə ona böyük simpatiyam  
                      
                    10 
olub. (Sükut). Nə isə, onu kənara qoyaq. Mariya haradadır? Nəyə görə o burada deyil? 
Onu görmədən ölə bilmərəm.  
Bel. Əlbəttə bacararsan. Öləcəksən də.  
Endi. Olanları yadına sal. Həmişə necə yaxın olmuşuq. Onunla sənə xəyanət etdiyim 
aylar yadındadır? Mən sənə, sənin rəfiqənlə xəyanət etmişəm, o isə sənə sənin ərinlə 
xəyanət edirdi. O, dahi idi. 
Bel. O, çox gözəl və cazibədar qadın idi.  
Endi. Bəs indi nəyə görə burada deyil? Səndən fərqli olaraq o məni sevirdi. Nəyə görə 
gəlib sənə təsəlli vermir.  
Bel. Yəqin sənin ölüm ayağında olmağını unudub. Guya əvvəl xatırlayırdı.  
Endi. Nə? Nə? (Sükut). Öz yatağımızda onunla birgə olmuşam. Bir və ya iki dəfə. 
(Sükut). Yəqin sən də onunla eyni yerdə olmusan. Öz yataq otağımızda.  
Bel. Mənim heç kimim olmayıb.  
Endi. Ancaq mən olmuşam.  
Bel. Hə, sən. Hələ də sənsən.  
Endi. Nə demək istəyirsən? Məni qorxudursan? Nə düşünürsən? Indi mənimlə burada 
olmaq istəyirsən? Sənə xatırlatmaq istərdim ki, ölüm ayağındayam. Planın nədir? Məni 
yataqda öldürmək istəyirsən? Həqiqət ondadır ki, mən günahsızam. Qadınları tanıyıram. 
Qorxulu hadisələr eşitmişəm. Əsasən köhnə hakim dostumdan. Ancaq onlar yəqin ki, 
reallıqdan uzaq nağıllardır.  
Bel. Doğrudan belə fikirləşirsən? 
 
Fredin otağı. Fred və Ceyk stulda əyləşiblər.  
 
Ceyk. Görüş yeddinin yarısına təyin olunub. Bellami sədrlik edəcək. Pret, Hovkey, 
Belçer, Roş,  Horsfal görüşdə iştirak edəcək. Polkovnik-leytenant Silvio d’Oranc saat 
7.15 də çıxış edəcək.  
Fred. Horsfal iştirak edəcək? 
Ceyk. Horsfal belə görüşlərdə həmişə iştirak edib. Baxmayaraq ki, onun adını siyahıya 
mən salmışam.  
Fred. Nəçisən, daimi katib? 
Ceyk. Hə, elədir ki var. 
Fred. Hovkey və Roş eyni stol ətrafında oturacaqlar. Biqsbini qeyd etmisən? 
Ceyk. Nə olub ki, onlar Bromlidə bir-birindən küsüblər? Xeyr, onu qeyd etməmişəm.  
Fred. Onlar İstburnda mübahisə etmişdilər. 
Ceyk. Nə, Bukminstr iyerarxiyası zamanı? 
Fred. Bukminstr? Heç vaxt Bukminstr haqqında danışmamışam.  
Ceyk. Biqsbi haqqında danışmısan.  
Fred. Biqsbinin Bukminstrlə nə əlaqəsi olub?  
Ceyk. Biqsbi və Bukminstr tamam fərqli adamlardır. 
Fred. Hə, həmişə buna əmin olmuşam. 
Ceyk. Tanrıya şükürlər olsun ki, nədəsə razılığa gələ bildik.  
Fred. Bilmirdim ki, bu qədər uzağıq.  
Ceyk. Fikir ayrılıqlarını nəzərdə tutursan? 
                  11 
Fred. Əlbəttə. Belçer haqqında bir az danış.  
Ceyk. Belçer? Belçer kimdir? Ah, Belçer! Bağışla. Bir anlıq mənə elə gəldi ki, Belçer 
və Belamini səhv salmısan.  
Fred. Bu məsələdə ancaq sən səhv edə bilərsən. 
Ceyk. Axmaqlıqdır, hə? Həmişə belə axmaqsan? Nəhayət ki, daimi bir iş tapmışam, 
sənsə bunu ələ salırsan.  
Fred. Qulaq as oğul. Mən buraya uzun yol qət edib gəlmişəm ki, gizli görüşdə iştirak 
edim. Mənim burada iştirakım əsas faktorlardan biridir. Belamini, Belçeri, Roşu 
görmək istəyirəm. Bu planı pozsan, çox peşiman olacaqsan.  
Ceyk. Ümid edirəm ki, Polkovnik-Leytenant Silvio d’Oranc səni mənim gördüyüm 
qədər sərt insan kimi görməyəcək. O, ağlasığmaz dərəcədə tünd xasiyyətli insandır.  
Fred. Mən Silvionu tanıyıram.  
Ceyk. Tanıyırsan? Necə yəni? 
Fred. Torqueydə bir yerdə olmuşuq.  
Ceyk. Hə, başa düşdüm. (Sükut). Bəs Horsfeli necə? 
Fred. Horsfel sənə məxsusdur.  
 
Endinin otağı. Endi və Bel. 
 
Endi. O haradadır? Bütün tanıdığım insanların arasından, indi o mənimlə olmaq istərdi. 
Çünki əminəm, o, hər şeyi xatırlayır. Mən onu necə qucaqlayırdım, necə onu 
qoruyurdum, necə o mənim qollarımda yuxuya gedirdi. 
Bel. Xahiş edirəm, bəsdir. 
 
Sükut.  
 
Endi. Nəvələrimi məni görməyə gətirəcək? Gətirəcək? Məni axırıncı dəfə görməyə, 
mənim xeyir-duamı almağa? (Bel sakitcə oturub). Yazıq körpələr. Onların gözləri elə 
böyük, elə qara, elə mavi idi ki. Onlar babalarını yaşının ən gözəl çağında itirirlər. Çox 
heyif. Həyat mənim üçün yeni, əbədi üfüq açmaqda idi.   
Bel. Əzizim, ölüm sənin yeni üfüqün olacaq. 
Endi. Nə? 
Bel. Ölüm sənin yeni üfüqün olacaq. 
Endi. Ola bilər. Məsələ orasındadır ki, o üfüqü öləndən sonra keçə biləcəyəm? Ola 
bilsin ümumiyyətlə keçə bilməyim. Bəlkə də üfüqün tam ortasında qalacağam. Hansı 
halda onun sonunu görə biləcəyəm? Onun başqa tərəfini görə biləcəyəm? Görəsən bu 
üfüq sonsuzdur? Bəs hava necədir? Deyə bilərsən ki, sənin heç bir fikrin yoxdur və 
haqlı ola bilərsən. Inanmıram ki, hər şey tam qaranlıq olacaq. Orada hər hansı bir yol 
olmalıdır. Məsələ orasındadır ki, onu tapa bilmirəm. Əgər tapsam, oradan sürünüb 
keçəcəyəm və özümü geri qayıdan görəcəyəm. (Sükut). Bəs görəsən nəvələrim ora  
çatanacan mən oranı keçsəm nə olacaq? Onlar bilməyəcəklər ki, mən haradayam. 
Görəsən nə deyəcəklər? Mənə deyəcəksən? Mənə deyəcəksən onlar nə deyiblər? 
Ağlayacaqlar yoxsa yox, yaxud öldüyümə təəssüflənəcəklər? Bir də onlar hələ 
uşaqdırlar, ölüm haqqında nə bilirlər ki?  
                    12 
Bel. O balaca körpələr məncə, ölüm haqqında bizim bildiyimizdən daha artıq bilirlər. 
Biz ölüm haqqında unutmuşuq, amma onlar unutmayıblar. Xatırlayırlar. Çünki onların 
bəzisi həyatlarının başlanğıcını xatırlayırlar. Bundan elə də uzun vaxt ötməyib. 
 
Sükut.  
 
Endi. Doğrudan?  
Bel. Əlbəttə. 
 
Bütün səhnə boyu zəif işıq görünür. Sükut. Fredin otağında telefon zəng edir. Altı dəfə 
zəng edir. Sükut. İşıqlar sönür.  
 
Zəif işıq. Endi qaranlıqda otaqboyu gəzişir. O, ayağını zədələyir.  
 
Endi. Lənətə gələsən! (O taxçaya tərəf gedir. Şüşə səsi eşidilir. O, içki süzür. İçir). Ah 
Tanrım. Budur əsl həyat. (Yenidən içki süzür və içir. Ayın işığı artdıqca, Bricet arxada 
görünür. Endi işığa tərəf gedir və dayanır. Qulaq asır. Sükut). Əzizim. Mənim əzizim.  
 
Bel görünür. O ay işığında gəzişir. Endi və Bel bir-birinə baxır. Çevrilirlər. Sakit 
dayanırlar. Bricet arxada sakit ayanır. Sükut. Endi və Belin üzünə düşən işıq zəifləyir. 
Bricet ay işığında dayanır. İşıq daha da zəifləyir. 
 
Fredin otağı. Ceyk və Fred. Fred yataqda uzanıb.  
 
Ceyk. Bu günlərdə su sərfi necə gedir?  
Fred. Artıq bütün bunları kənara qoymuşam.  
Ceyk. Doğrudan? 
Fred. Əlbəttə. Artıq günahsızlıq və çəkinmə yolunu kənara qoyub, düzgün yol seçməyi 
qərara almışam.   
Ceyk. Bir dəfə Rileyin həyatını yaşamışam.  
Fred. O necə idi?  
Ceyk. Onu şəxsən görməmişəm. Ancaq onun yaşadığı qadınla çox yaxın dost 
olmuşdum.  
Fred. Mərc gəlirəm ki, sənə çox şey öyrədə bilib.  
Ceyk. O, mənə heç nə öyrətməyib. Çünki özü heç nə öyrənməmişdi.  
Fred. Riley ərəb şeyxi kimi öz papağına görə tanınırdı? 
Ceyk. Onun anası ərəb rəqsinin ən mahir ifaçısı olub. Atası isə böyük vahənin tanınmış 
ağsaqqallarından olub.  
Fred. Möcüzəli insanlardır.  
Ceyk. Həm də şərəfli insanlardır.  
Fred. Ayıqdırlar.  
Ceyk. Ehtiyatlıdırlar.  
Fred. Həssasdırlar.  
Ceyk. Sərtdirlər. 
                13  
Fred. Çox kinlidirlər.  
Ceyk. Düzünü desək, çox qəddardırlar.  
Fred. Hər zaman insanların gözlərinin içinə baxırlar. 
Ceyk. Onları olduğu kimi edən, bilirsən nədir?  
Fred. Nə? 
Ceyk. Onlar həmişə təmiz, soyuq, qazlı su içirlər.  
Fred. Buna görə onlar belədir? 
Ceyk. Bir də Tanrıları.  
Fred. Həmişə Tanrı olmaq istəmişəm. 
Ceyk. (Süzərək). İç. 
Fred. Qulaq as. Sənə şəxsi sual verə bilərəm? Səncə mən əsəbiyəm? Əsəblərim yerində 
deyil? 
Ceyk. İkinci bir adamın fikrinə ehtiyacım var. 
Fred. Hələ birincisi yoxdur.  
Ceyk. İkincisi həmişə dəyərli olur. Hər kəs bunu bilir. Ancaq başqa təklifim var.  
Fred. Nədir? 
Ceyk. Məhəllə boyu gəzməyə necə baxırsan? 
Fred. Yox, mənim üçün yataq daha rahatdır. Yataqda qalmaq daha yaxşıdır. Yataqdan 
durub həyətə çıxmaq, orada başqa-başqa insanları görmək mənlik deyil. Doğrudan da, 
yataqda qalmağa daha çox üstünlük verirəm. (Sükut). Bricet məni başa düşərdi. Onun 
qardaşıyam. O, həmişə məni başa düşür. Həmişə ürəyimdə nə olduğunu hiss edir.  
Ceyk. Məni də yaxşı başa düşür. (Sükut). Məni də başa düşür.  
 
Sükut. 
 
Fred. Gülməlidir. Müvazinətimi saxlaya bilmirəm.  
Ceyk. Doğrudan? Onlar bunu elmi cəhətdən izah edə bilərlər. Bunu yaddan çıxarma.  
Fred. Doğrudan? 
Ceyk. Hə. Onların bununla bağlı müəyyən cihazları var.  
Fred. Cihazları? 
Ceyk. Əlbəttə. Onlar işığı hərtərəfli öyrənə bilirlər.  
Fred. Görəsən qaranlıqda işığın oluğunu müəyyən edə bilirlər? 
Ceyk. Əlbəttə. Onlar onu aşkar edə bilirlər. Sonra onu kiçik qutuya qoyurlar. Onu 
qatlayıb, lentlə bağlayırlar və sonra sənə bağışlayırlar. Sən də onu hədiyyə kimi hər 
kəsə göstərə bilərsən.  
Fred. Bəs bu mənə tunelin sonundakı işıq kimi lazım olacaq?  
Ceyk. Sənə məşəl kimi, alov kimi lazım olacaq.  
Fred. Heyrətamiz.  
Ceyk. Bu bizim sənin üçün edə biləcəklərimizdəndir.  
Fred. Kimin? 
Ceyk. Cəmiyyətin.  
 
Sükut. 
 
                     14 
Fred. Qulaq as. Əgər etiraz etmirsənsə, mən sənə bayaq qeyd etdiyin atan və mirasın 
haqqında danışa bilərəm.  
Ceyk. Orada atam haqqında nə deyilib? Nə deyilib? Bu nədir? Sənə başa salım nədir. 
Bu zəifin üzərinə olan qanunsuz, yalançı hücumdur. Məni anlaya bilirsən? Orada nə 
deyilib? Burada və ya orada bu məsələ haqqında nə deyilib? Bu sualı xəbər alıram. 
Sonda bu məsələ barədə nə deyildi? (Sükut). Bütün həyatı boyu atam nifrət və qəzəbə 
tuş gəlib. O, bu həyatda mənim üçün yaşayıb və həyatında ən dəyərli şeyləri mənə 
vermək istəyib. O, məni sevirdi. Bir gün mən də onu sevəcəyəm. Bir gün onu 
sevəcəyəm və bu sevginin dəyərini, qiymətini  qaytaracağam. 
Fred. Hansı ki, ölümün qiymətinə bərabərdir. 
Ceyk. Hə, ölüm qiymətinə bərabərdir.  
Fred. Hansı ki, elə böyük qiymət deyil. 
Ceyk. Hansı ki?  
Fred. Hansı ki... (Sükut). Ölüm –  
Ceyk. Hansı ki, sevginin qiymətinə bərabərdir.  
Fred. Böyük qiymətdir.  
Ceyk. Böyük və ölümə bərabər qiymətdir.  
Fred. Əlbəttə ki, Tanrının istəyi ilə. 
Ceyk. Və təbiətin qanunu ilə.  
Fred. Bunun nə isə astroloji mənası var.  
Ceyk. Bu ilk aksiomdur. 
Fred. Həmçinin son.  
Ceyk. Bu həm böyük və həm də ziddiyətli fikirdir.  
Fred. Ancaq heç vaxt bu qədər fəlsəfi olmaq üçün dəyərli olmayıb.  
Ceyk. Inanıram ki, elədir. İstəyirəm qədəhlərimizi arxada qoyduqlarımızın şərəfinə 
qaldıraq.  
 
Onlar qədəhlərini qaldırırlar. 
 
Fred. Şərəfə! 
Ceyk. Şərəfə!  
 
İçirlər. 
 
Fred. İcazə ver deyim ki, atanı tanıyırdım.  
Ceyk. Hə, bilirəm.  
Fred. Ona yaxın olmuşam.  
Ceyk. Bilirəm.  
Fred. Səndən də, yaxın olmuşam.  
Ceyk. Ola bilər. Onun ən sevimli və kiçik oğlu olmusan.   
Fred. Bir söz deyim ki, onun kimi insan bir daha olmayacaq.  
Ceyk. Çox təsirlidir.  
 
Sükut. 
             15 
                     
Fred. Deyirlər ki, o, ruhən çox qapalı, mənən sakit və fikrən çox yazıq insan olub.  
 
Sükut. 
 
Ceyk. Yalan deyirlər.  
Fred. Əlbəttə o, içməyi xoşlayırdı.  
Ceyk. Çox qəzəbli insan idi.  
Fred. Çox insan bunu təsdiqləyə bilər.  
Ceyk. Ola bilsin ki, o, mənəvi cəhətdən çox əzilmiş, tapdalanmış insan olub.  
Fred. Ancaq daxilən çox qürurlu və çılğın insan idi. 
Ceyk. Hələ də mən ona ata deyirdim.  
 
Sükut. 
 
Fred. O, real həyatda necə idi? Deyə bilərsən?  
Ceyk. O, insanlar arasında lider idi. 
 
Sükut.  
 
Fred. Dostları onu hörmət və ehtiramla necə çağırırdılar? 
Ceyk. Xatırlamıram. Ancaq o, həmişə dediyinin üstündə duran insan idi.  
Fred. Onlar həmişə onun arxasında olublar.  
Ceyk. Onun çətin insanlarla rəftar üçün xüsusi, klassik formulu var idi. O, hər kəslə dil 
tapmağı bacarırdı.  
Fred. O, nə formul idi ki? 
Ceyk. İnandırmaq qabiliyyəti.  
 
Sükut.  
 
Fred. Anan haqqında bir az danış.  
Ceyk. Heç kəs onun haqqında pis danışa bilməz.  
 
Endinin otağı. Endi və Bel.  
 
                    
Bel. İlk dəfə Mariya ilə birlikdə lanç edən zaman, ondan mənim yerimə seçim etməsini 
xahiş etmişdim. O, boz paltar geyinmişdi. Dedim ki, mənim yerimə seçim et. Sən nə 
seçsən, mən də onu yeyəcəyəm. O, əlimdən tutub gülümsədi və mənim əvəzimə seçim 
etdi. 
Endi. Bu haqda eşitmişdim. Bunu ondan eşitmişdim.  
Bel. Dedim ki, sən nə seçsən böyük həvəslə yeyəcəyəm.  
Endi. O, balıq seçmişdi.  
Bel. O, yeniyetməlik çağlarım haqqında suallar verirdi.  
                    16 
Endi. Həyasız.  
Bel. Mən onunla heç kəslə danışmadığım tərzdə danışdım. Ona yeniyetməlik 
çağlarımdan danışdım. Ona qayalıqda qardaşlarımla necə qaçmağım,  
külək və qardaşlarımla qayalığın ən yüksək yerində oynamağım, onların yıxılmağı 
haqqında danışdım. (Sükut). Onunla heç kəslə danışmadığım kimi danışdım. Hərdən 
belə şeylər olur, elə deyil? Kiminləsə danışırsan və qəflətən sənə aydın olur ki, tamam 
başqa insansan.  
Endi. Kim? 
Bel. Sən. (Sükut). Səni nəzərdə tutmuram. Özümü deyirəm.  
Endi. Yeri gəlmişkən, onu da deyim ki, bütün bunların şahidi olmuşam.  
Bel. Orada idin? 
Endi. Səni digər küncdəki stoldan izləyirdim.  
Bel. Sonra o dedi ki, qadınlarda elə bir şey var ki, kişilərdə yoxdur. Onların müəyyən 
keyfiyyətləri var ki, kişilərdə yoxdur. Mənim üçün maraqlı idi, görəsən o, məndən 
danışır? Sonra aydın oldu ki, ümumiyyətlə qadınlardan söhbət edir. Bundan sonra mənə 
baxıb dedi – məsələn sən. Mən öz-özümə dedim ki, kişilər də gözəl olur.  
Endi. Orada idim. Hər şeyi eşitmişəm.  
Bel. Mənim fikirlərimi eşidə bilməzsən.  
Endi. Sənin fikirlərini eşitdim. Düşüncələrini duya bildim. Öz-özünə fikirləşdin ki, 
kişilər də gözəl ola bilər. Ancaq cəsarət edib deyə bilmədin. (Sükut). O da həmçinin 
bunu fikirləşdi. Buna tam əminəm. (Sükut). O, ikimizin də evlənə biləcəyi birisi idi.  
Bel. Mən elə düşünmürəm. Məncə, mən dostun Ralfla evlənməli idim.  
Endi. Ralf? Hansı Ralf? Hakim? 
Bel. Hə.  
Endi. Axı o elə pis hakim idi ki! Ümidsiz və özünə inamı olmayan birisi idi! 
Bel. Sevdiyim tək hakim deyildi. 
Endi. Sənin sevdiyin əsl kişi idi! (Sükut). Çox gözəl. Mən burada can verirəm və o 
mənə deyir ki, hakimi sevirdi. (Sükut). Səni necə çox sevirdim. Evlilik həyatımızın ilk 
və sevgi dolu günlərini heç vaxt unutmayacağam. Sən mənə özünü verdin. Bir dəfə sən 
mənə dedin – budur, bədənim sənindir. Mən də sənə təşəkkür etdim və bununla nə 
edəcəyimi soruşdum. Sən də dedin ki, nə istəyirsən onu da et.  
Bel. Ralfın çox gözəl danışıq tərzi və gözəl səsi var idi. Heç vaxt anlamırdım ki, o niyə 
peşəkar tenor olmayıb. Məncə onun həyatı problemli olub.  
Endi. Səhv edirsən. Ralf  çox xırdaçı və mühafizəkar insan olub. Gecə məktəbində 
oxuyarkən heç vaxt dərs buraxmırdı. Böyük qulaqları və balaca ayaqları vardı. Heç vaxt 
gülmürdü. Baxmayaraq ki, bir dəfə nə isə demişdi. Bir dəfə məni qapıya tərəf itələdi və  
qulağıma nə isə pıçıldadı. Bilirsən nə dedi? Dedi ki, kişilərdə elə bir şey var ki 
qadınlarda yoxdur. Ondan bunun nə olduğunu soruşdum. Ancaq o cavab verə bilmədi. 
Bilirsən niyə? Çünki hakimlər suallara cavab vermək iqtidarında deyillər. Hakim 
qanundur. Onların fiti var. Onlar fit çalırlar. Fit isə Tanrı ədalətinin aydın ifadəsidir.  
 
Mariya və Ralf, Endi və Belin yanına gəlir. 
 
 
                     17 
Mariya. İkiniz də çox gözəl görünürsünüz. Uzun müddət keçib. Əlbəttə ki, biz daha 
burada yaşamırıq.  
Ralf. Şəhərdən kənarda ev almışıq.  
Mariya. Bir neçə il bundan əvvəl.  
Ralf. Hə, on il bundan əvvəl.  
Mariya. Bizim çox böyük ferması olan dostlarımız var. Sara çox yaxşıdır. Lusien isə 
konsulluqda işləyir. Suzannaya gəldikdə isə onun qarşısına çıxa biləcək adam yoxdur. 
Onların hamısı Ralfın qeydinə qalırlar. Elə deyil, əzizim? Yəni fiziki olaraq. Mənəvi və 
psixoloji baxımdan isə həmişə mənim qayğımı çəkirlər. Gözəl ərazimiz var. Elə böyük 
qəsr də deyil, ancaq ətrafında kiçik göl belə var. 
Ralf. Gölməçədən böyükdür.  
Mariya. Deyərdim ki, böyük göldür.  
Endi. Deməli hakimliyi artıq atmısan?  
Ralf. Hə. Artıq bu işlə məşğul deyiləm. Buna görə peşiman deyiləm.  
Endi. Deməli bu iş sənin ürəyincə deyildi?  
Ralf. Mən bu iş üçün deyildim.  
Endi. Əlbəttə, bu işdə elə də yaxşı deyildin.  
 
Sükut. 
 
Ralf. Tez-tez keçmiş haqqında, olanlar haqqında fikirləşirəm. Bəs sən necə?  
Endi. Keçmiş? Hansı keçmiş? Heç nə xatırlamıram. Keçmiş haqqında nə fikirləşirsən?  
Ralf. Məsələn, Bols Pond Roud boyu gəzintini.  
Endi. Heç vaxt Bols Pond Roud tərəflərə getməmişəm. Sadəcə mülki xidmətçi 
olmuşam. Keçmişim olmayıb. Keçmiş haqqında heç nəyi xatırlamıram. Keçmişdə heç 
nə olmayıb.  
Bel. Elə deyil. 
Mariya. Düzdür. Keçmişdə çox şey olub.  
Ralf. Hə, olub. Müəyyən şeylər olub. Deyərdim ki, çox şey olub.  
Bel. Düzdür. Çox şey olub.  
Endi. Olanların heç birini xatırlamıram. Bu hadisələrin heç biri yadımda deyil. 
Mariya. Məsələn, qızın! Sənin kiçik, sevimli qızın! Bricet! (O gülür). Kiçik qız! Yəqin 
indi ana olub.  
 
Sükut.  
 
Endi. Mənim üç gözəl nəvəm var. (Belə). Elə deyil? 
Bel. Yeri gəlmişkən, o, elə də yaxşı deyil. 
Ralf. Kim? 
Bel. O.  
Mariya. Fikir verməmişəm. 
Ralf. Nə olub ki? 
Bel. O, artıq ölüm ayağındadır. 
 
                     18 
Sükut.  
 
Ralf. Endi? Ola bilməz! O həmişə çox sağlam olub.  
Mariya. Endi kimi insanlar heç vaxt ölmürlər. Bu onların ən yaxşı xüsusiyyətləridir.  
Ralf. Ancaq yaxşı görünür.  
Mariya. Ola bilsin, bir az zəifdir, amma yaxşı görünür. İndi uzun yolu qaça biləcək 
haldadır.  
 
Ralf və Mariya gedirlər. Bel telefona tərəf gedir və zəng edir. İşıqlar ona tərəf yönəlir.  
Fredin otağında işıq yanır. Telefon zəng edir. Ceyk telefonu götürür.  
 
Ceyk. Çin camaşırxanası? 
Bel. Atan çox xəstədir.  
Ceyk. Çin camaşırxanası? 
 
Sükut.  
 
Bel. Atan çox xəstədir.  
Ceyk. Sizi xidməti yoldaşımla calaşdıra bilərəm? 
 
Fred telefonu götürür.  
 
Fred. Çin camaşırxanası? 
 
Sükut. 
 
Bel. Nə isə...artıq fərqi yoxdur.  
Fred. Xeyr xanım fərqi var. Əgər camaşırxanaya müraciət etmisinizsə, fərqi var.  
Bel. Xeyr. Artıq fərqi yoxdur.  
 
Sükut.  
Ceyk telefonu götürür, qulağına tutur. Bel telefonda gözləyir. Fred. Tez telefonu onun 
əlindən alır.  
 
Fred. Əgər şikayətiniz varsa, sizi baş ofislə birləşdirə bilərik. 
Bel. Sizdə quru təmizləmə var? 
 
Fred sakitcə dayanır. Sonra telefonu Ceykə verir.  
 
Ceyk. Buyurun. Sizə kömək edə bilərəm.  
Bel. Sizdə quru təmizləmə var? 
 
Ceyk sakit dayanır. Bel telefonu yerinə qoyur.  
 
                19 
Ceyk. Əlbəttə var! Necə lənətə gəlmiş camaşırxanadır ki, orada quru təmizləmə 
yoxdur?  
 
Endinin otağı. Endi və Bel.  
                      
Endi. Onlar haradadır? Nəvələrim? Körpələr? Qızım? (Sükut). Onlar bayırda 
gözləyirlər? Niyə içəri gəlmirlər? Nəyi gözləyirlər? (Sükut). Nə olub? (Sükut). Nə 
olub?  
Bel. Ölürsən?  
Endi. Səncə ölürəm? 
Bel. Özün bilmirsən? 
Endi. Xeyr, bilmirəm. Bilmirəm insan onda nə hiss edir. O necə hissdir? 
Bel. Bilmirəm.  
 
Sükut.   
 
Endi. Niyə onlar içəri gəlmir? Qorxurlar? Onlara de ki, qorxmasınlar.  
Bel. Onlar burada deyillər. Gəlməyiblər.  
Endi. Bricetə de ki, qorxmasın. Bricetə de ki, istəmirəm o qorxsun.  
 
Fredin otağı. Ceyk və Fred. Fred yataqdan durub. Onların ikisi də, otaqboyu gəzişirlər. 
 
Ceyk. Çox heyif ki, d’Orancerinin anım mərasimində olmadın. 
Fred. Həmin zaman bərk xəstələnmişdim.  
Ceyk. Böyük mərasim idi.  
Fred. Doğrudan?  
Ceyk. Hə, hər kəs orada idi.  
Fred. Doğrudan? Kim? 
Ceyk. Ah... Denton, Alabaster, Tunniklif, Kuin. 
Fred. Doğrudan? 
Ceyk. Əlbəttə. Kelli, Mortleyk, Lonqman, Smol. 
Fred. Bütün hamı orada imiş ki. 
Ceyk. Hə, Vetterbi, Uayt, Hoçkis, De Qrut... Qarland, Qupt, Teyt. 
Fred. Çıxışlar necə idi? 
Ceyk. Çox təsirli.  
Fred. Kim danışdı? 
Ceyk. Ah... Hazeldin, MakKormik, Buqatti, Blək, Forester, Qallouey, Sprinqfild, 
Qaunt.  
Fred. Onu hamı sevirdi.  
Ceyk. Sən də onu çox sevirdin, elə deyil?  
Fred. Mən onu atam kimi sevirdim.  
 
Üçüncü ərazi. 
 
                     20 
 
Bricet. Bir dəfə kimsə mənə dedi ki – deyəsən anam idi, ya da atam – hər halda, bizi bir 
mərasimə çağırmışdılar. Sən də dəvət edilmişdin. Ancaq tək gəlməliydin. Təzə paltar 
geyinməməliydin. Ay batana qədər gözləməliydin. (Sükut). Mənə demişdilər mərasim 
harada olacaq. Mərasim döngənin sonundakı evdə olmalı idi. Ancaq dedilər ki, ay 
batmayanacan mərasim olmayacaq. (Sükut). Köhnə paltar geyinib ayın batmasını  
gözlədim. Uzun müddət gözlədim. Sonra həmin evə getdim. Ay çox işıqlı idi. (Sükut). 
Ora çatanda hər şey ay işiğına boyanmışdı: ev, çəmən, döngə, hər şey. Ancaq evin içi 
və pəncərələr çox qaranlıq idi. Hər tərəf səssiz idi. (Sükut). Orada ay işığında dayandım 
və ayın batmasını gözlədim.                           
 
 
                                            Son  
 
 
 
