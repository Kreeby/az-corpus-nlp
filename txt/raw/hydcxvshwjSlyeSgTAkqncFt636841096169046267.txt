"VƏTƏNƏ, DÖVLƏTƏ, XALQA SƏDAQƏT 
ANDI" MİNİATÜR KİTABININ 
TƏQDİMAT-SƏRGİSINDƏ AZƏRBAYCAN RESPUBLİKASININ 
PREZİDENTİ  
HEYDƏR ƏLİYEVİN ÇIXIŞI 
 
M.F.Axundov adına Azərbaycan Dövlət Kitabxanası 
3 iyun 1995-ci il 
 
Hörmətli xanımlar və cənablar, hörmətli dostlar! Bu gün biz buraya -
Azərbaycan Respublikasının mədəniyyət mərkəzlərindən biri olan Mirzə Fətəli 
Axundov adına Dövlət Kitabxanasına (M.F.Axundov adına  
Azərbaycan Milli Kitabxanası-red.) gəlmişik. 
Kitabxana xalq, millət üçün, cəmiyyət üçün müqəddəs bir yer, 
mənəviyyat, bilik, zəka mənbəyidir. Ona görə də kitabxanaya daimi hörmət 
xalqımızın mədəniyyətini nümayiş etdirən amillərdən biridir. 
Mən vaxtilə bu kitabxanaya dəfələrlə gəlmişəm. Amma bu gün 
kitabxananın astanasından keçərkən çox böyük hörmət və ehtiram hissi 
duyuram. Kitabxanaya, burada çalışan insanlara hörmət və ehtiramımı 
bildirmək istəyirəm. Bugünkü hadisə çox əlamətdardır. 
Burada Azərbaycanın miniatür kitablarının sərgisi keçirilir. Zənnimcə, biz 
Azərbaycanda belə bir sərginin ilk dəfə şahidi oluruq. Azərbaycanda kitab 
çapının tarixi böyükdür. Yaxın keçmişdə Azərbaycan Respublikası onun 400 
illiyini qeyd etmişdir. Keçmiş dövrlərdə məzmununa və formasına görə 
müxtəlif, çox maraqlı nəfis kitablar buraxılmışdır. Bu nəşrlər dünyanın bir çox 
ölkələrində də Azərbaycanı təmsil edir, onun haqqında biliklər verir. Ancaq 
Azərbaycanda miniatür kitab nəşrinin tarixi çox qısadır. Mən çox məmnunam 
ki, bu gün biz Azərbaycanda yazıçılarımızın, şairlərimizin və ictimai-siyasi 
xadimlərimizin kitablarının miniatür nəşrini də görürük. Şübhəsiz ki, bu, 
mədəniyyətimiz, kitab nəşrimiz üçün çox əlamətdar hadisə, böyük nailiyyətdir. 
Bununla əlaqədar mən sərginin təşkilatçılarını, Azərbaycan Respublikasının 
"Kitab" Cəmiyyətini, buraya toplaşanları təbrik edir və əmin olduğumu 
bildirmək istəyirəm ki, bu iş, təşəbbüs gələcəkdə də davam etdiriləcəkdir. 
Burada mənim Azərbaycan prezidenti vəzifəsinə başlayarkən andiçmə 
mərasimində nitqimin də miniatür nəşri nümayiş etdirilir. Bu gün həmin kitabı 
mənə təqdim etdilər. Mən buna çox məmnunam. Doğrudan da, mən nitqləri 
söyləyirəm, lakin bunların kitab şəklində çıxmasını o qədər də gözləmirəm, 
hesab edirəm ki, haradasa dərc olunur. Ancaq indi belə bir təşəbbüs 
göstərmişlər. 
Güman edirəm ki, ölkəmiz, respublikamız üçün, o cümlədən mənim üçün 
də çox əhəmiyyətli olan andiçmə mərasimində söylənilmiş nitq nəfis şəkildə 
buraxılmışdır və bu, mənim üçün də əlamətdar hadisədir. 
Bu işin təşəbbüsçülərinə, kitabı nəşr edənlərə - ilk növbədə Azərbaycan 
Respublikasının "Kitab" Cəmiyyətinə və onun rəhbəri Zərifə xanım 
Salahovaya təşəkkür edirəm. Eyni zamanda Amerikanın 
"Stark enterprayz" firmasının bu işdə fəaliyyətini, təşəbbüsünü 
qiymətləndirir və təşəkkürümü bildirirəm. Burada Zərifə xanım xoş sözlər 
söylədi və arzularını bildirdi. Güman edirəm ki, bunlar bizim ümumi 
arzularımızdır və hamımız çalışmalıyıq ki, bu arzular yerinə yetsin, 
Azərbaycanda kitab nəşri inkişaf etsin, miniatür kitablar kolleksiyası da 
genişlənsin. "Stark" firmasının nümayəndəsi, həmvətənimiz cənab Nisanovun 
nitqində məni sevindirən cəhət ondan ibarətdir ki, Azərbaycan vətəndaşları, 
burada böyümüş, yaşamış, onunla bağlı olan insanlar Azərbaycanı unutmurlar 
və indi buradan uzaqlarda olsalar da, ölkəmizə kömək edir, Azərbaycanla 
əlaqələrini saxlayırlar. 
Nisanovlar ailəsi Bakıda məşhur ailədir. Onlann bir neçə nəsli mənim 
xatirimdədir. Güman edirəm ki, siz də Nisanovlar ailəsindənsiniz. Mən bu 
ailənin keçmişini də bilir, onları tanıyıram. 
Indi belə başa düşdüm ki, Nisanovlardan biri Amerika Birləşmiş 
Ştatlarında yaşayır, ancaq doğma Vətəni kimi Azərbaycanı unutmamışdır və 
mənsub olduğu firma ilə bərabər ölkəmizə kömək edir, iqtisadi və başqa 
əlaqələr qurur. Mən bu təşəbbüsü bəyənir və ümidvar olduğumu bildirmək 
istəyirəm ki, bu iş davam edəcək, 
Azərbaycanda doğulub-böyümüş, indi ondan kənarda olan adamlar 
Azərbaycanı unutmayacaq, doğma Vətən kimi həmişə yad edərək ölkəmizlə 
əlaqələrini genişləndirəcəklər. 
Bu, indi bizim üçün çox lazımdır. Çünki biz Azərbaycanı dünyaya 
açmışıq, indi Azərbaycanın həm ərazisi, iqtisadiyyatı, həm də intellektual 
potensialı dünya üçün açıqdır. Iqtisadi və ticarət əlaqələrimizdə tam açıqlığı 
təbliğ edirik və bunu genişləndirməyə çalışacağıq. Bayaq qeyd etdiyim 
addımlar, böyük olmasa da, xarici ölkələrlə, dünya iqtisadiyyatı, dünya 
mədəniyyəti ilə birləşməyə, əlaqələri inkişaf etdirməyə olan meyllərimizə 
kömək edir. Ona görə də mən bu təşəbbüsü bəyənir və güman edirəm ki, o, 
gələcəkdə də davam edəcəkdir. 
Kitab nəşri hər bir ölkənin, xalqın mədəniyyətində, ümumiyyətlə mənəvi, 
ictimai həyatında çox görkəmli yer tutur. Hər birimiz ilk növbədə ancaq kitab 
vasitəsilə təhsil, elm almışıq, həyatda yaşamağa, fəaliyyət göstərməyə 
hazırlaşmışıq. Ona görə də hər birimiz kitablara borcluyuq. Həm kitabları 
yazıb-yaratmaq, həm də onları nəşr etmək əsas vəzifələrimizdən biridir. 
Bunun üçün mümkün olan bütün tədbirləri görməliyik. Mən respublikanın 
prezidenti kimi bunu əsas vəzifələrimdən biri sayıram. Doğrudur, indiki ağır 
sosial-iqtisadi böhran dövründə, respublikamızın iqtisadiyyatında yaranmış 
çətinliklərlə əlaqədar və başqa ölkələrlə əlaqələrimizin məhdudlaşdığı bir 
vaxtda nəşriyyat işi də çox çətinliklərlə qarşılaşır. Bu, təbiidir. Ancaq biz bu 
çətinliklərin qarşısını almalıyıq, bunun üçün yeni-yeni yollar axtarmalıyıq. 
Həyatımız dəyişir, hər bir şey dəyişir. Biz bu dəyişikliklər prosesinin 
içindəyik. Keçmişdə nəşriyyat işi dövlətin əlində idi, onun tərəfindən 
maliyyələşdirilirdi və bunun sayəsində Azərbaycanda həmin sahə çox 
genişlənmişdi. İndi, dövlətin imkanları məhdudlaşdığı, sərbəst iqtisadiyyat, 
bazar iqtisadiyyatı yolu ilə getdiyimiz bir vaxtda, özəl bölməyə geniş imkanlar 
yaratmağa çalışdığımız və Azərbaycanda, kiçik də olsa, özəl bölmənin 
meydana çıxdığı bir vaxtda biz onun bütün imkanlarını nəşriyyat işinin 
canlandırılmasına, inkişaf etdirilməsinə, xüsusən kitab nəşrinin 
genişləndirilməsinə cəlb etməli, yönəltməliyik;  
Bu sahədə başqa ölkələrdə, xüsusən Rusiyada yaxşı təcrübə var. 
Məsələn, Rusiyada bəzi firmalar, şirkətlər uşaqlar, gənclər üçün, ümumiyyətlə 
cəmiyyət üçün, o cümlədən məktəblilər üçün lazım olan kitabların nəşrini öz 
üzərinə götürür, bu işə sponsorluq edirlər. Mən bir neçə nümunə ilə tanış 
oldum və deyə bilərəm ki, keçmişdəkindən də yaxşı kitablar buraxırlar. İndi 
respublikamızda xeyriyyəçilik fəaliyyəti genişlənir. Arzu edərdim ki, bizim iş 
adamları, imkanlı sahibkarlar bütün sahələrdə xeyriyyəçilik fəaliyyəti 
göstərdikləri kimi, bu işdə kitabların yazılması və nəşri sahəsində də 
köməklərini əsirgəməsinlər. 
Zənnimcə, bu, xeyriyyəçilik sahəsində ən yaxşı iş ola bilər. Mən iş 
adamlarını buna dəvət edirəm. Şübhəsiz ki, dövlətin imkanlarından da daha 
səmərəli istifadə olunmalıdır. Ancaq, bayaq dediyim kimi, indi biz mülkiyyət 
formasını də yişdiririk, bazar iqtisadiyyatı yolu ilə gedirik, özəl bölməyə geniş 
imkanlar yaradırıq və bundan sonra da yaradacağıq. Ona görə də bunların 
hamısı ümummilli əhəmiyyət kəsb edən kitab nəşrinə səfərbər edilməli, cəlb 
olunmalıdır. Ümidvaram ki, belə də olacaqdır. Buradakı sərgidə Azərbaycanın 
görkəmli yazıçı və şairlərinin, alimlərinin əsərlərinin miniatür nəşrləri nümayiş 
etdirilir. Bir daha qeyd edirəm ki, bu, əlamətdar hadisədir. Yazıçı və 
şairlərimiz, alimlərimiz, mədəniyyət xadimlərimiz böyük potensiala malikdirlər. 
Onların indiyədək yazdıqları əsərlər Azərbaycan xalqının 
təhsillənməsində, biliklənməsində, elm və mədəniyyətimizin, 
mənəviyyatımızın inkişafında öz rolunu oynamışdır. Ancaq xalqımız 
Azərbaycanın elmi, mədəni potensialından, ümumiyyətlə intellectual 
potensialından bundan sonra daha çox bəhrələnməlidir. Ona görə də 
çalışmalıyıq ki, belə yaradıcı adamlar öz fəaliyyətlərini davam etdirsinlər. 
Onlara kömək etməliyik, şərait yaratmalıyıq. 
Eyni zamanda yazılan kitabların nəşr olunmasının qayğısına qalmalıyıq. 
Bilirəm ki, yazanlar və yazmaq istəyənlər çoxdur. Bu adamlar - alimlər, 
yazıçılar, mədəniyyət xadimləri yazdıqlarının bir çoxunu çap etdirə bilmirlər. 
Bu çətinliyi hamımız dərk etməliyik. 
Ancaq bununla kifayətlənmək olmaz. Hər bir çətinlikdən çıxış yolu 
tapmalıyıq, özü də bunu birlikdə axtarmalıyıq. Dövlət də bütün imkanlardan 
istifadə edəcəkdir. Ancaq ayrı-ayrı cəmiyyətlər, təşkilatlar, iş adamlarımız da 
bu işə qoşulmalıdırlar. Arzu edərdim ki, bu tövsiyənin əməli nəticələri olsun. 
Bugünkü mərasim münasibətilə hamınızı bir daha təbrik edirəm. Belə 
hesab edirəm ki, bu, təkcə mənim nitqimin miniatür nəşrinin təqdimatına yox, 
ümumiyyətlə, respublikamızda miniatür kitabların sərgisinə həsr olunmuşdur. 
Bu sərgini təbrik edirəm və çox böyük məmnuniyyətlə onunla tanış olmaq 
istəyirəm. 
Mən indi kitabxanaya xeyli kitab bağışladım. Güman edirəm ki, bunlar 
fondda öz yerini tutacaqdır. Bunlar cəmiyyətimiz üçün çox gərəkli olan, ayrı-
ayrı mövzulara həsr edilmiş kitablardır. Bunlar mənim özümün deyil, müxtəlif 
müəlliflərin kitablarıdır və kitabxananın böyük xəzinəsində öz yerini tutarlar. 
Zənnimcə, gələcəkdə bu təşəbbüs də davam edə bilər. Elə imkanı olan ayrı-
ayrı adamlar kitabxanamızı zənginləşdirmək üçün yəqin ki, ona kitablar 
bağışlayacaqlar. Bilirəm, bizim bu kitabxananın çox böyük fondu var. 
Kitabxananın direktoru bu barədə məlumat verdi. Ancaq kitabxana elə bir 
yerdir ki, gərək daim onun fondu genişlənsin. Çünki dünya dəyişir, yeni 
əsərlər, kitablar yaranır. Bunlar insanlara yeni biliklər, yeni məlumat gətirir. 
Ona görə də bizim bu mərkəzi kitabxanamız gərək daim yeni-yeni nəşrlərlə 
təmin olunsun. Vaxtilə biz bunu planlı şəkildə edirdik. Dövlət planı var idi, heç 
kəsi narahat etmədən bu kitabxananı yaradıb inkişaf etdirmişdik və o, indi də 
fəaliyyət göstərir. Ancaq gərək indi buraya hərə öz payını versin. 
Azərbaycanın bütün ictimaiyyətini bu xeyirxah işə dəvət 
edirəm.Bağışladığım kitabları nümayiş etdirmək istəmirəm. Ancaq bizim 
üçün müqəddəs olan bir kitabı da bağışlamaq istəyirəm. Bilirsiniz ki, mən 
Səudiyyə Ərəbistanına rəsmi səfərə getmişdim. Səfər zamanı biz İslam 
aləminin müqəddəs yerlərini ziyarət etdik və bundan çox məmnun olduq. 
Orada - İslam dininin mərkəzi olan Məkkədə mənə Quranın nüsxələrini 
bağışlamışlar.  
Çox nəfis şəkildə buraxılmış bu nüsxələrdən birini də Dövlət 
kitabxanasına verirəm. Hamınıza bir daha hörmət və ehtiramımı bildirirəm. 
Sizinlə, xarici ölkələrin burada iştirak edən nümayəndələri, səfirləri ilə 
görüşdüyümə görə məmnun qaldığımı qeyd edirəm. Sağ olun. 
 
 
