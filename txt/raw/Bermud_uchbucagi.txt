 
 
 
 
 
 
 
 
  
                                  Füzuli  YAVƏR 
 
        
              
 
 
 
 
 
 
 
 
 
 
 
    TELEVİZİYA  PYESİ 
 
 
 
 
 
 
 
 
 
 
 
 
 
       TELEVİZİYA  PYESİ   
 
 
 
 
 
 
 
 
 
 
 
 
Qapı. Bir qədər açıq. 
Yazıçı onun qarşısında donub qalıb. Bilmir qapını döysün, ya 
elə-belə keçsin  içəri. Necəsə bir maraqla, ehmallıca otağa boylanır. 
Alt paltarında güzgü qabağında dayanıb çiyninə dağılmış saçlarını 
darayan Qadın sərt hərəkətlə geri dönür və birbaşa Yazıçının 
üstünə qaçır, onu  qucaqlayır, əllərilə  onun kürəklərini sığallayır,  
başını sinəsinə qısaraq için-için ağlayır. 
 
 
QADIN -     Nəhatət... nəhayət ki gəlib çıxdın. Mən bilirdim, mən inanırdım ki, 
sən gələcəksən. Mütləq gələcəksən. Axı sən məni tək qoyub hara gedə 
bilərdin? Sən gələcəkdin. Mən səni hər saat, hər an gözləyirdim. Gündüzlər 
işə getmirdim ki, birdən sən  gələrsən, məni evdə görməzsən.  Gecələr... 
gecələr gözümü yummurdum ki, birdən sən gələrsən, xəbərim omaz. 
Həhayət ki... nəhayət ki, gəlib çıxdın. Demə, mənim bütün şübhələrim 
əbəsmiş... 
 
Yazıçı çaşqın halda onu özündən ayırır. Qadın bir müddət donub baxır. Sonra 
boğuq qışqırıqla qorxa-qorxa geri çəkilir. 
 
 
YAZIÇI -  Sakit olun... sakit olun...   (Yaxınlaşıb onu sakitləşdirmək 
istəyir.) 
 
 
Qadın daha bərkdən qışqırır, yenə geri çəkilir.  Yazıçı donub qalır, 
təəccüblə, qorxuyla baxır. 
 
 
QADIN -  Siz kimsiniz?!  Bura nəyə gəlmisiniz? 
YAZIÇI -  Qorxmayın... Mən xatalı adam deyiləm. Pis niyyətlə gəlməmişəm.  
(Baxışları həkimin portretinə sataşır, başı ilə işarə 
edərək.)  Ondan ötrü gəlmişəm...  
QADIN -   (Bir an şəklə baxır, yenə Yazıçının üstə qaçır .)  
Necə?! Onun yanından gəlmisiniz? 
YAZIÇI -    (Pauzadan sonra.)  O, hardadır ki?.. 
QADIN -     (Pərişan baxışlarla baxır, başını bulayır ki, bilmirəm. 
 Özü üçün pıçıldayırmış kimi.)  Aman Allah, siz necə də ona 
 oxşadınız...  
 
Yazıçının nəzərləri portretdə ilişib qalır. 
 
 
 
 
    
 
                        **         ** 
           ** 
 
Həkimin başqa bir şəkli canlanır. Bu şəkil lövhədədir və lövhədə eyni 
ölçüdə müxtəlif adamların da şəkilləri var. Kadr genişlənir. Ilk əvvəl 
"LÖVHƏSİ" sözü oxunur, sonra "AXTARIŞ". 
Axtarış lövhəsi fonunda tamaşanın adı yazılır: 
 
   B E R M U D     Ü Ç B U C A Ğ I 
  
  Bir az adi, bir az qeyri-adi, bir az lirik,  
  bir az detektiv bu əhvalat bizim günlərdə  
  xarici ölkələrin birində baş verir. Hansı ölkədə,  
  hansı şəhərdə - məlum deyil. Bunun fərqi də yoxdur. 
  Bermud üçbucağı hamı üçün açılmaz tilsimdir. 
 
TİTRLƏR:  
  Y A Z I Ç I - .............. 
  POLİS ŞEFİ  - .............. 
  BAŞ HƏKİM   - .............. 
  BİRİNCİ QIZ - .............. 
  İKİNCİ  QIZ - .............. 
  Q A D I N   - .............. 
 
 
 
       **         ** 
       ** 
 
Titrlər çəkilir, axtarış lövhəsi aydınlaşır. 
Yazıçı lövhə önündə durub baxır. 
Lövhədəki portretlərdən bir neçəsi ekranda canlanır. 
 
 
YAZIÇININ SƏSI -   Qırx yaşı var, alçaqboyludur, dəfələrlə adam 
 öldürmüşdür, qorxulu canidir.  (Digər portret haqqında.) Həbsxanadan 
 qaçmışdır, pasport qeydiyyatı yoxdur, oğruluqla, qarətlə məşğuldur. 
 (Növbəti portret haqqında.) Dəfələrlə az yaşlı qızlara qarşı zorakılıq 
 göstərmişdir. Fərdi xüsusiyyətləri: ortaboy, suyuşirin...   
 
Yazıçının  özünü görürük. 
 
Və sairə və sairə...  (Pauza.)    Bu lövhənin önündən  heç vaxt laqeydliklə 
keçə bilmirəm.  Hər dəfə beləcə ayaq saxlayıb uzun müddət bu ələkeçməz 
yarasalara baxıram. Narahatlığım artır, ürəyim həyəcanla döyünür. Deməli, 
bu parazitlər, insan cəlladları hələ də hardasa öz keyflərindədir, bizim polis  
 
     3 
 
 
idarəsisə burda mürgüləməkdə... Eh, cəhənnəmə ki, özləri bilərlər, mənim  
nəyimə lazım?.. Lakin  (Ekranda həkimin və daha bir oğlanın 
portreti canlanır.) bu iki nəfər ki var... nə deyim, çox düşündürür məni. 
Görəsən, hardadı indi onlar?  Yox, elə bilməyin onlar da canidir, quldurdur, 
yox, yox... Onlar təmiz adamlardılar. 
Bax, bu birincisi həkimdir, yadıma gəlir, mən haçansa bir dəfə onun 
qəbulunda da olmuşam, onun bacarığı, səmimiyyəti hələ də yadımdadır. Bu 
oğlanı isə tanımıram. Belə deyirlər ki, həkimin dostudur. Günlərin birində 
həkim  evdən çıxıb, bir daha qayıtmayıb. Dostu onu axtarmağa başlayıb 
və... özü də itib. Hm, qəribədir... 
 
Yazıçını görürük. 
 
Bu lövhənin qarşısında ayaq saxlayanlar da həmişə mənim üçün maraq 
doğurur.  Həkimin nə çox tanışı varmış... Görünür, pasientləri  olublar... İndi 
hamı onun yoxluğuna təəssüflənir, ürəkdən acıyır. Bu qədər dostu, tanışı 
qoyub adam hara gedə bilər?  
Çox düşündüm, götür-qoy etdim, nəhayət bu qənaətə gəldim ki... onlar 
yaşamırlar daha, iz azdırmaqdan ötrü isə... Ürəyimə damanı özüm-özümə 
etiraf edirəm, inana bilmirəm, inanmağım gəlmir, heç cür inanmağım gəlmir. 
Lakin intiutsiyam heç zaman məni aldatmır... Onlar yoxdur daha... Bu fikir 
qaranlıq gecədə uzaqdan görünən işartı kimi məni özünə çəkir, bu işığa 
getmək bilirəm nə qədər qorxuludur, amma nə edəsən, hər bir vicdanlı, 
namuslu adam mütləq o işığa getməlidir, getməyib dayana bilməz... 
 
 
 
          **           ** 
     ** 
 
              
Yazıçının iri plandakı sifəti tədricən başqa epizoda keçir. Indi onun 
gözləri bərəlmiş halda irəli baxır, üzünü həyəcan təri bürüyüb. 
Qarşıda sifətində maska, əlində tapança tutmuş naməlum bir adam dayanıb. 
Yazıçının dodaqları titrəyir. 
Kamera sərt hərəkətlə sağa dönür. Yenə bir naməlum adam, onun əlləri elə 
bil kimisə boğur. 
Kamera bir də hərəkət edir. Daha bir naməlum adam. Onun əlində bıçaq var. 
Yazıçı qorxudan donub qalıb.  
SOS sirenası və getdikcə həyəcanla səslənən musiqi ritmləri. Üçüncü naməlum 
adam bıçağı nəyəsə vururmuş kimi irəli uzadır. 
 
 
 
    **             ** 
     ** 
 
Naməlum adamın bıçağı bilyard qiyinə çevrilir və qiy diyircəyə zərbə 
endirir. Diyircək gedib başqa bir diyircəyə dəyir və ikinci diyircək stolun 
yarığından çıxıb tora düşür. 
     4 
 
 
Polis şefinin məmnun sifəti. 
Sonra baş həkim. Indi o oynayır.  
Diyircəklər bir-birinə dəyir, gah stolun o başına qaçır, gah bu başına 
qaçır, nəhayət tora düşür. 
Gah polis şefi, gah baş həkim məmnunluqla gülür, lakin çəkiliş səssiz 
olduğundan heç nə eşidilmir. 
Sonra baş həkim saatına baxır, asılqandan pencəyini götürüb gedir. 
Polis şefi təkbaşına oynayır. 
Yazıçı daxil olur. 
 
ŞEF   -     Xoş buyurmusunuz, cənab yazıçı. Olmaya yenə sizinkilərdən kimsə 
 içib...  
YAZIÇI  -    Yox, bu dəfə başqa iş üçün gəlmişəm. 
ŞEF   -    Yəqin təzə romanınız üçün cinayət materialı axtarırsınız. 
YAZIÇI  -   (Gülümsünür.) Buna  oxşar bir şeydi...  İstirahətinizə mane 
 olmadım ki? 
ŞEF   -    Əksinə. Elə bir adam axtarırdım ki mənimlə...  (Stolu göstərir.) 
 oynasın. (Daşları üçbucağa yığır.) Bilmirəm, bu oyunu kim icad edib, 
 ona əhsən deyərdim. Oyunlardan heç biri bunun qədər mənalı deyil. Mən 
 buna oyun deməzdim, həyatın özüdü, deyərdim. Hə, başlayaq? 
YAZIÇI  -  Bacarmıram. 
ŞEF   -   Niyə? 
YAZIÇI  -  Heç bir diyircəyi vurub çıxarda bilmirəm. 
ŞEF   -    Aa... məsələ də burasındadır. Gərək bunu hamı bacarsın. Çətin heç nə 
 yoxdur. Ağacı götürürsən əlinə, bax belə, bir zərbə! (Vurur.) Görürsən, bir 
 daş gedib neçə daşın arasına çaxnaşma salır. Bundan sonra daşlar elə bil 
 bir-birinə qənim kəsilir, bu vurub onu çıxartmaq istəyir meydandan, o vurub 
 bunu çıxartmaq istəyir. Daşlar azaldıqca, meydan boşaldıqca baxıb ləzzət 
 alırsan. Roman yazmaq, yuxusuz gecələr keçirmək, onu çap etdirmək, 
 satmaq, ee, boş, mənasız işdir. Çünki bu baş-ayaq əzabdır, işgəncədir. Bir 
 dəfə yaşayırıq dünyada. Ömür – bir gecədir, həyat - ətli, canlı bir məşuqə. 
 Səhərəcən onun qucağında keyf çəkmək lazımdır, ləzzət almaq lazımdır 
 ondan. 
YAZIÇI  -  (Yarımtəbəssümlə.)  Mənim məşuqəm – yazmaqdır. Siz kömək 
 edin mənə, qoy məşuqəm sevinsin. 
ŞEF   -   Sizi nə maraqlandırır? 
YAZIÇI  -   Axtarış lövhəsi. Ordakı adamlar. Onlar indi hardasa neçə-neçə 
 insanın həyatına qəsd edir, sizin sözünüzlə desək, məşuqələrini alırlar 
 əlindən, siz  isə... 
ŞEF   -   Nə edə bilərik, cənab yazıçı? Ölkə böyük bir düzən, insan kiçik bir iynə, 
 axtar tap görüm, necə tapırsan. Elə şeylər var ki... o bizim qüvvəmiz 
 xaricindədir. 
YAZIÇI  -   Sizi başa düşürəm. Əlbəttə, bu yaramazlar haçansa, hardasa 
mütləq ələ keçəcəklər. Bir az geci-tezi var. Siz hardan biləsiniz ki, onlar 
hansı cəhənnəmdə gizləniblər. Ölkə böyük, şəhərlər çox, qəsəbələr çox... 
Lakin mən itkin düşmüş həkim haqqında, onun yoxa çıxmış dostu haqqında 
soruşmaq istəyirdim. Onlar ki, bizim şəhərdəndilər. Onların ki, bu şəhərdə 
qohumları var, dostları var. Doğrudanmı, bütün axtarışlar faydasız olub? 
      
     5 
 
 
ŞEF   -  (Ciddiləşir.)    Cənab yazıçı, siz mənim yaralı yerimə 
toxunursunuz...  Ömrümün yarıdan çoxunu bu sahədə keçirtmişəm, inanın, 
belə müəammalı bir işə heç vaxt rast gəlməmişəm. (Pauza. Birdən.)Hə, 
yaxşı tapmısınız, əla süjetdir, gözəl bir gənc, bacarıqlı bir həkim birdən-birə 
qeyb olur. Doğrudan da, maraqlı roman yazmaq olar bu barədə. 
YAZIÇI  -  Hə, birdən-birə qeyb olur. Neyçün? Hara gedir? Başına nə gəlir? 
Bu suallara cavabı hardan tapım? 
ŞEF   -   Bunları biz də bilmirik.  Uydurun da bir şey. Siz ki bunu yaxşı 
bacarırsınız. 
YAZIÇI  -  Uydurmaq olar. Lakin həkim haqqında, onun dostu haqqında 
müəyyən şeyləri öyrənmək lazımdır. 
ŞEF   -   Hardan öyrənəcəksiniz? Həkim bu şəhərə gəlmə idi. Onun bu şəhərdə 
heç kimi yoxdur. Dostu da onun kimi. Əlbəttə, axtarış zamanı biz onların 
bəzi yaxın adamlarını tapmışdıq.  Onlar da bir şey bilmirlər. Yaxşıca 
işləyirmiş, əli də gətirirmiş. Birdən-birə isə... 
YAZIÇI  -  Yaxın adamları dedikdə siz kimləri nəzərdə tutursunuz? Mən 
 onlarla görüşüb söhbət etmək istərdim.         
ŞEF   -   Həkimin arvadı var, şəhər kənarındakı kiçik qəsəbələrin birində yaşayır. 
Ikinci oğlanın isə nişanlısı qalıb. Həkimin arvadı ilə görüşməyi məsləhət 
bilmirəm, çünki... başdan bir az, o söz... Düzdü, bir qadın kimi pis deyil, heç 
bir kişi ona laqeyd qala bilməz. O özü də bunu yaxşı bilir. 
 Ərilə   eyni klinikada işləyirmiş, lakin ərinin qeybindən sonra daha işə çıxmır, 
öz xəlvət yuvasında  deyəsən... yaxşı bazar açıb. O sizi də bir müştəri 
hesab edə bilər. Həkimin  dostunun nişanlısı isə...  başqa cür məxluqdur, 
sevgilisinin yoxa çıxması onu bərk sarsıdıb. Istəsəniz mən sizi onunla 
görüşdürə bilərəm. Bizdə hardasa onun telefonu olmalıdır. Lakin bir şərtlə, 
gərək öz məqsədinizi gizlədəsiniz, bu barədə bir kəlmə də... Bu cür hərəkət 
etmək sizin xeyrinizə olar. Sizi ona bir pərəstişkar kimi təqdim edərəm. O, 
belə şeyləri xoşlayır. 
YAZIÇI  -   Həkimin iş yoldaşları ilə söhbətləriniz olubmu? 
ŞEF   -    Əlbəttə. Heç bunsuz keçinmək olar? Ən ətraflı məlumatı klinikanın baş 
həkimi verib. Onlar üç nəfər idi: o, arvadı və bir də klinikanın indiki baş 
həkimi. Bir yerdə oxuyublar. Hər üçü eyni vaxtda həmin klinikada  işə 
başlayıb. 
YAZIÇI  -  Baş həkimlə münasibəti necə imiş? 
ŞEF   -   Necə olasıymış, dostluq münasibəti. Tələbə ikən hər ikisi həmin qızı 
sevirmiş. Qız isə bu birisinə ərə gedir. Bununla belə, dostluqları yenə davam 
edirmiş. 
Baş həkim sonradan başqa biriylə evlənir, hətta iş elə gətirir ki, ilk uşaq üstə 
onun arvadı cərrahi əməliyyata məruz qalır, bu əməliyyatı isə dostuna 
həvalə edir. Çünki, o, baş həkim olsa da dostunun bacarığını özününkindən 
üstün qiymətləndirirdi. 
İstəsəniz  baş həkimlə də görüşə bilərsiniz. O, sizə hər şeyi ətraflı söyləyə 
bilər. Lakin yenə həmin şərtlə ki, heç kim, heç nə başa düşməməlidir... Axı 
sizin heç kimi ittiham etməyə, yersiz sual-cavaba tutmağa ixtiyarınız yoxdur. 
YAZIÇI  -  Aydındır... Amma insan iynə deyil, ölkə, dünya nə qədər böyük olsa 
 da o itib bata bilməz. 
ŞEF   -   Siz nəyə işarə vurmaq istəyirsiniz? 
     6 
 
 
YAZIÇI  -  Heç nəyə... Demək istəyirəm ki, insan iynə kimi cansız deyil,  əgər 
onun yoxluğundan narahat olurlarsa, əzab çəkirlərsə - gərək o bunu başa 
düşsün, "Mən burdayam!" deyib qışqırsın. 
ŞEF   -   Əgər insanın vicdanı, namusu varsa... 
YAZIÇI  -  Sonuncu bir sual: ümumi ehtimal nəyədir? 
ŞEF   -   Dəqiq demək olmaz bunu. Hər halda bütün mülahizələr, fərziyyələr bu 
nəticəyə gəlib çıxır ki, həkim qaçıb,  xaricə - başqa bir ölkəyə qaçıb. Burda  
çoxlu pul qazanıb, sonra tüpürüb arvadına da, işinə də, dostlarına-
tanışlarına da, başqa şəhərdə yaşayan valideynlərinə də, bir sözlə... 
vətəninə. Özü qaçdığı azmış kimi, dalınca da başqa bir adamı çəkib aparıb. 
Uf!... Belə yaramazların ucbatından bizlər nə qədər əzab çəkirik. Kaş əlimdə 
əsaslı dəlillər olaydı, dar ağacına çəkərdim belə oğul doğub böyütmüş ata-
ananı... 
 
Yazıçı təəccüblə baxır. 
 
 
 
    **  ** 
     ** 
 
 
LAL KADRLAR. 
Küçə. Axtarış lövhəsi. Yazıçı aralıdan durub baxır.  
Lövhə önündə adamlar. Bir neçə qız həkimin portreti önündə. Təəssüflə 
başlarını bulayırlar. Nəsə danışa-danışa aralanırlar.  
Həkimin dostunun məhzun baxışları. 
Baş həkimin qəbulxanası. Baş həkim məşguldur. Ona zəng edirlər. Məmnun 
halda dəstəyi götürür, lakin nə eşidirsə sifəti ciddiləşir.  
Sonra Birinci  qızın yatağı. Qız uzanıb parnoqrafik jurnala baxır. 
Telefonun işığı yanıb sönür. Zəngi eşidir, dikəlir, çiyninə dağılmış 
saçlarını geri atır, maqnitafonun düyməsini geri burur, dəstəyi götürür. 
Yazıçı fikirli halda siqaret tüstülədir, gözləri yol çəkir. 
Sonra polis şefi. Telefonda kiminləsə danışır. Sifəti qayğılıdır. 
Sonra daha bir nömrə yığır... 
 
 
 
    **  ** 
     ** 
 
 
Restoran. 
Lal kadrları müşaiət edən musiqi burda davam edir. 
Oynayanlar da var. 
Stollardan birinin arxasında  Yazıçı və Birinci qız. Qız siqaret çəkir. 
 
 
YAZIÇI  -  Nə üçün belə qara eynək taxırsınız? Sifətinizə yaraşmır. 
QIZ -     Gözlərimi gizlədirəm. Mənim gözlərimdə  sifətimə bu iyrənc eynəkdən 
 daha çox yaraşmayan bir kədər var. Başqalarına sirayət etməsin deyirəm. 
     7 
 
 
Içirlər. 
 
YAZIÇI  -   Qəribədir... Bəzən yazılarımda belə səhnələr təsvir etməli oluram. 
Oğlan bir qız haqqında düşünür, düşünür, onunla görüşməyə can atır və 
nəhayət  günlərin birində gəlib bu "Ağ ayı"  restoranında otururlar beləcə... 
QIZ -    Burda qəribə nə var ki? 
YAZIÇI  -  Mən onları gətirirəm bura, lakin inana bilmirəm ki, həyatda belə 
şeylər mümkün olsun.  Budur, sizinlə əyləşmişəm, amma yenə də inana 
bilmirəm, hələ də mənə elə gəlir ki,  bu ancaq bir yazıçı fantaziyasıdır... 
Nəyə gülürsünüz? 
QIZ -    Maraqlı paradoksdur. Adətən, oxucular məşhur yazıçı ilə görüşməyi arzu 
 edər və belə bir görüş ona qismət olubsa uzun müddət inana bilməz ki, bu 
 həqiqətdir. 
YAZIÇI  -  Mən hardan məşhur yazıçı oldum?  Vur-tut bir neçə kitabım çıxıb. 
QIZ -    Bilirəm, yazıçılar həmişə təvazökar olurlar. Ancaq nə üçün gizlədirsiniz? 
 Hamısını oxumasam da, bütün yazdıqlarınızdan xəbərim var. Siz yazıçılar 
 biz oxucuları o qədər də sadəlövh, laqeyd sanmayın. Biz hər şeylə 
 maraqlanırıq.  Xüsusən də, yazıçıların, məşhur sənətkarların şəxsi həyatları 
 ilə daha çox. (Gülümsəyir.) İstəsəniz,  deyə bilərəm bilərəm: siz dulsunuz, 
 arvadınız sizi atıb gedib. Ancaq nə üçün, bunu deyə bilməyəcəyəm. Çox 
 arzu edərdim ki, bu barədə danışaydınız bir az. Əgər sizin üçün çətin 
 deyilsə... 
YAZIÇI  -  (Pauza. Gülümsəyərək.)  Mən başqaları üçün yazıçıyam, 
 arvadım üçünsə yalnız ər olmaq istəyirdim. Mən istəyirdim o mənim 
 timsalımda sadə bir insanı – kişini sevsin. Əksinə oldu... 
QIZ -    Bunu üç il birgə yaşadıqdan sonra başa düşdünüz?.. 
YAZIÇI  - İndiki şəraitdə insanları tanımaq çətindir. Yad, uzaq adam olsa, iş bir 
az asandır. Lakin hər gün görüşdüyün, rastlaşdıqların isə... elə bil adamın 
gözünü nəsə qamaşdırır, aydın görə bilmirsən, seçə bilmirsən. 
QIZ -    Məni rəqsə dəvət edin. 
YAZIÇI  -  Bağışlayın... Öhdəmə düşənləri unutmuşam. Lütfən, buyurun. 
 
Rəqs edirlər. Sakitcə, dinməzcə.  
Bir-birinə baxırlar. Baxışlar qarşılaşarkən Qız özünü gülümsəməkdən saxlaya 
bilmir. Bir dəqiqəyə qədər davam edən bu lal oyunda insanı bir-birinə daha 
da mehribanlaşdıran, yaxınlaşdıran bir duyğu vardır, onların hər ikisi elə 
bil bu duyğuya əsir düşüblər. 
 
QIZ -    Ətrafdakılar bizə necə də həsədlə baxırlar... 
YAZIÇI  -  (Gözlənilmədən.)   Mənim arvadım olun. 
 
Qız gülümsəyərək başını bulayır. 
 
  Mən bunu ürəkdən deyirəm. 
QIZ -    Birinci dəfədir görüşürük. İndidən belə bir təklif? Axı indicə dediniz ki... 
YAZIÇI  -  Cəhənnəm olsun mənim dediklərim. 
QIZ -    (Sifəti ciddiləşir.) Yo-ox... Mən heç kimə ərə getməyəcəyəm. 
 Ömrüm boyu. 
     8 
 
 
 
Yazıçı sual dolu baxışlarla baxır. 
 
 Heç kimə inanmıram... 
 
Yazıçının baxışlarındakı  sual bir az da ciddiləşir. 
 
 Mənim ilk məhəbbətim... necə deyərlər, daşa dəydi, parçalandı. Bu adi bir 
 hal deyil... Eh, çətin başa düşərsiniz. 
YAZIÇI  -  Siz məni maraqlandırdınız. Danışın, xahiş edirəm. Axı biz yazıçılar 
 belə şeyləri göydə axtarırıq. 
QIZ -    Bu barədə yazmağı məsləhət bilməzdim. Çünki buna heç kim inanmaz. 
Necə ki, mən, mən özüm inana bilmirəm.  Çox qeyri-adi əhvalatdır. Biz necə 
sevirdik bir-birimizi. Toy günümüz də yaxınlaşmışdı. Birdən...  o yoxa çıxdı. 
Eh, bu uzun əhvalatdır...  Axtarışlar, axtarışlar...  heç bir iz, sübut-dəlil 
tapılmadı... 
YAZIÇI  -  Dayanın, dayanın... deyəsən bu əhvalatı mən eşitmişəm. O, həkim 
 işləmirdimi? 
QIZ -    Yox, o, jurnalist olmağa hazırlaşırdı. Lakin haqqında eşitdiyiniz həmin 
 həkim ki var, onunla dostluq edirdi. Ilk əvvəl həkim qeyb oldu, bir müddət 
 keçdi... o da... 
YAZIÇI  -  Eşitmişəm, eşitmişəm... Həkimin dostu haqqında da eşitmişəm. 
 Demək, o sizin sevgiliniz imiş. Nə qəribə təsadüf... Deyirlər, həkimin arvadı 
 varmış, əri yoxa çıxandan sonra yaman pozulub. 
QIZ -    Mən tanımıram onu. Mənə deyərdi, bir dəfə səni həkim dostumun arvadı 
 ilə tanış edəcəyəm, yəqin ki, siz də dostluq edəcəksiniz. Qismət olmadı bu 
 tanışlıq... 
YAZIÇI  -  Deyin, doğrudurmu ki,  həkim qaçıb xaricə, sonra isə dostunu da 
 aparıb yanına? 
QIZ -     Hamı bu qənaətə gəlib. 
YAZIÇI  -  Bəs siz? 
QIZ -    (Keçib yerində oturur, bir müddət susub qalır, sonra süzüb 
 içir.) Mən də inanıram. Onların hər ikisi pul düşgünü idi, şöhrət düşgünü 
 idi. Bu ehtiras onlar üçün məhəbbətdən də, vətəndən də üstün imiş.  Neçə 
 dəfə demişdim, bu dünyada heç nədə gözüm yoxdur. Kiçik bir komamız 
 olsun, yeməyə çörəyimiz olsun, vəssalam. 
YAZIÇI  -  Onun xaricdə qohumu, dost-tanışı yox idi ki? 
QIZ -    Nə bilim, bəıkə də varmış. Məndən gizlədirmiş. 
YAZIÇI  -  Onun son günlərdəki münasibətində, davranışında qeyri-normal bir 
 hal hiss etmirdiniz ki? 
QIZ -    Siz nə üçün məni müstəntiq kimi belə suallara tutursunuz? 
YAZIÇI  -  (Gülümsəyir.)  Yox... Allah eləməsin, mən kiməm ki? Sadəcə, 
 maraqlandırır bu məsələ məni. 
QIZ -    Son günlər o xeyli dəyişmişdi. Daim fikri dağınıq olurdu. Bir-iki dəfə görüşə 
 də gəlib çıxmadı. Səbəbini soruşanda, mənə hirsləndi. 
YAZIÇI  -  Məhəbbətinizin səmimiliyinə inanırdınızmı? 
QIZ -    Mən öz tərəfimdən tamamilə - hə. Onun yerinə nə deyə bilərəm ki? Onun 
 ürəyinə girməmişdim ki. Hər halda mənə elə gəlir ki, o da sevirdi. Bəli... siz  
      
9 
 
 
 özünüz deyin, bundan sonra kimə inanmaq olar? Bir daha məhəbbət 
 yarasına dözəcək halım yoxdur.  Bu əhvalat mənim bütün həyatımı alt-üst 
 etdi. 
YAZIÇI  -  Bəlkə o heç xaricə qaçmayıb. Bəlkə şəhərdədir, başqa bir 
  şəhərdə... Başına bir iş gəlib bəlkə... Həyatdı da, nə desən ola bilər. 
QIZ -    Bir il olur ki, onun şəkli ölkənin axtarış lövhələrinin daimi qonağıdır. Harda 
 gizlənə bilər və nə üçün də gizlənməlidir? O insandır , əşya deyil. Bu bir il 
 ərzində  mütləq üzə çıxmalı idi... Heç nə... sadəcə, mən bədbəxt olub 
 getdim.  (Eynəyini çıxardıb gözünün yaşını silir, sonra içir, 
 eynəksiz baxır.)  
YAZIÇI  -  Eynəyinizi taxın. Sizin gözlərinizdə  sifətinizə yaraşmayan bir kədər 
 vardır. 
 
 
 
     **   ** 
      ** 
 
 
Baş həkimin qəbulxanası. 
 
YAZIÇI  -  İcazə buyurursunuzmu? 
 
Həkim  eynəyini çıxardıb təəccüblə baxır. 
 
 Bağışlayın. Bağışlayın, tibb bacısı məni buraxmaq istəmirdi, deyir, siz elmi 
 işlə məşğulsunuz, lakin mən inad etdim. 
HƏKIM -    Doğrudur. Klinikamızda ürək üzərində aparılmış tədqiqatların nəticələri 
 haqqında  məruzə hazırlayıram. Beynəlxalq konfransda iştirak etməliyəm. 
 Orda bu barədə çıxışım olmalıdır... 
YAZIÇI  -  Demək, düz gəlmişəm. 
HƏKIM -    (İlk dəfə görürmüş kimi qorxaraq.) Siz kimsiniz? Sizi nə 
 maraqlandırır? 
YAZIÇI  -  Qorxmayın. Xatalı adam deyiləm. Mənə həkim lazımdır. Mənə siz 
 lazımsınız. Ürəyim... ürəyim üzülüb qurtarıb. Çox həkimlərin yanında 
 olmuşam. Nəhayət, sizi ünvan verdilər mənə... 
HƏKIM -    (Sifətində nəsə bir arxayınçılıq, məmnunluq yaranır, 
 hətta dodaqlarında gizli bir təbəssüm də canlanır.)  Cənab, 
 neçə yaşınız var? 
YAZIÇI  -  Elə təxminən sizinki qədər. Artıq olmaz. 
HƏKIM -    Siz mənim yaşımı hardan bilirsiniz? 
YAZIÇI  -  Niyə, baxanda bilmək olmur? 
HƏKIM -    Yaxşı... İçirsiniz? 
 
Yazıçı günahkarcasına "hə" mənasında başını yırğalayır. 
 
 Çəkirsiniz? 
YAZIÇI  -  Çəkirəm. 
10 
 
 
HƏKIM -    Və başqa... 
YAZIÇI  -  Yox, heç vaxt... 
HƏKIM -  Nə olub ki sizə, belə cavan yaşında alkoqola, nikotinə qurşanmısınız? 
YAZIÇI  -  (Köks ötürür.)  Eh... hər nə desəm də çətin başa düşərsiniz. Bu 
 halı gərək özün yaşayasan, özün keçirəsən ki, başqalarını da başa düşə 
 biləsən. Dost itkisi... Əlbəttə,  bunu heç kəsə arzu etməzdim. Məni başa  
 düşməsələr də eyibi yoxdur.  Təki heç kimə qismət olmasın bu dərd.  
 Ürəyim... ürəyim üzüldü qurtardı. 
HƏKIM -     (Halında nəsə bir dəyişgənlik yaranır, şkafı açır, 
 stolun  üstə iki qədəh və bir şüşə rom qoyur, qədəhlərə rom 
 süzür, bir söz demədən qədəhin birini başına çəkir. Onunla 
 üz-üzə oturur, bir müddət dinmir, sonra sakitcə soruşur.)    
 Necə itib dostunuz? 
YAZIÇI  -  (Onun halındakı  dəyişgənliyə təəccüb edir, lakin öz 
 əhvalından ayrılmır, dərin bir xatirəyə dalıbmış kimi 
 danışır.)  Günah məndə oldu. Mən... mən axmaq... heç ağlıma da 
 gətirməzdim... 
 Qayıqla göldə gəzməyi, balıq tutmağı sevirdi, dəhşət dərəcədə sevirdi. 
 Deyirlər, adamın ölmü, əcəli hardadırsa, o yer həmişə nəvazişlə onu 
 səsləyir, çağırır. Göl də onu çağırırdı. Mümkünü olsaydı, gecə-gündüz gölün 
 üzündən çıxmazdı. 
 Küləkli bir gün idi. Biz yenə üzürdük. Avarları mən çəkirdim. Dalğalar qayığı 
 atıb-tuturdu. Dostum deyirdi, ver avarları mənə, sən bacarmayacaqsan. Mən 
 isə küləyə heç məhəl də qoymurdum. Birdən qayıq aşdı. Hər ikimiz düşdük 
 suya. Mən qayıqdan yapışıb qaldım, onu... onu isə görə bilmədim bir daha.   
 ( Cibindən siqaret çıxardır.)    Çəkmək olar burda? 
HƏKIM -    Buyurun, buyurun.  (Onun siqaretini yandırır.)  Deyirlər, eyni 
 taleli adamlar harda olur-olsun, mütləq bir-birinə rast gəlirlər. Dost itkisi... 
 mənim də ürəyimin ağrısı deyilmi?  
YAZIÇI  -  Necə, siz də bu dərdə mübtəlasınız? Ürəyiniz sizi də çox incidirmi? 
HƏKIM -    İncidir də sözdür? Lakin bir təhər dözürəm. 
YAZIÇI  -  Əlbəttə, siz həkimsiniz, ürək xəstəlikləri sahəsində  şəhərdə ən 
 yaxşı tibb mütəxəssisi  sayılırsınız. Yəqin ki, dava-dərmanını bilirsiniz. 
HƏKIM -    Eh, bu elə bir dərddir ki, heç bir dava-dərman kömək edə bilmir. Sizin 
dostunuz göldə boğulub. Bu bir təsadüfdir, taleyin acı hökmüdür. Lakin 
mənim dostumsa... məni atıb xaricə qaçıb.  Mən cəhənnəmə, bəs vətən? 
Bəs başqa dostlar, tanışlar? Bəs ata-ana? Bəs sevdiyi qadın, hansı ki... 
gənclikdə mən də vurulmuşdum ona. Lakin öz sevgimi dostluq məhəbbətinə 
qurban verdim.  Hələ də unuda bilmirəm onu...  Hər gecə yuxuda görürəm... 
Öz arvadımla yartanda elə təsəvvür edirəm ki, onunla yatıram...  (Pauza.) 
 Belə bir vəziyyətə nə deyəsən? Ikiqat zərbə: həm itki, həm xəyanət. 
YAZIÇI  -  Dayanın, dayanın, deyəsən, sizin dostunuz da həkim idi, sizinlə bir 
 yerdə işləyirdi. Doğrudurmu? 
HƏKIM -    Elədir. Biz hətta bir yerdə oxumuşduq. İşsiz qalmışdı. Əmimi dilə 
 tutdum, o zaman əmim hələ sağ idi, onu işə götürdü. Bir təhər işləyirdi. 
 Əmim rəhmətə gedəndə kilinikanı mənə vəsiyyət etdi. Mən onun üçün əla 
  
     11 
 
 
şərait yaratdım. Xəstələrinin sayı günü gündən artdı. 
YAZIÇI  -  Sözünüzü kəsməli olacağam, yadıma gəlir, bir neçə il əvvəl,  
 deyəsən, mən də onun qəbulunda olmuşdum. Bacarıqlı oğlana oxşayırdı.  
HƏKIM -    İstedadlı idi. Bunu hamı etiraf edirdi. Lakin o, öz istedadını tamamilə 
 başqa bir səmtə yönəltmişdi. Mən onun üçün imkan yaratdım, gedib bir sıra 
 xarici  ölkələri də gəzib gəldi, təcrübəsini genişləndirdi, daha da 
 zənginləşdirdi. Son  zamanlar çox dəyişmişdi.  Bizim iş sisteminin 
 tənqidinə başladı. Başladı danışmağa ki, ay getdiyim ölkələrdə həkimlərə 
 belə qiymət qoyurlar, həkimlər kalan qazanır, nə bilm, daha nələr, nələr... 
 Deyirəm, o dövlətlərin çoxunda təbabət pulsuzdur, həkimlər quruca maaşa 
 baxırlar. Deyir, ay yazıq, sənin dünyadan xəbərin yoxdur, düzdü, bəzi 
 yerlərdə  həkimlər rəsmi qaydada pasientlərdən pul almırlar, xəlvətdə, 
 gizlində isə bizdə olduğundan qat-qat artıq qopardırlar. Hər yaxşı insanın bir 
 pis cəhəti olur. O da bir az pul düşgünü idi... 
YAZIÇI  -  Onun xaricə qaçdığını mən də eşitmişəm, lakin nə isə, inana 
 bilmirəm, ağlıma batmır. Bu barədə əsaslı faktlar varmı? 
HƏKIM -    Eh... bunlar bizim  nəyimizə lazım? Ən əsas fakt odur ki, itirdim onu... 
 Rahatlığımı, dincliyimi də itirdim onunla. Hər halda neçə ilin dostu idi... 
 Dözmək çətindir belə dərdə. Siz də dava-dərman axtarırsınız... Ən yaxşı 
 dərman bilirsiniz nədir? Bu boşluğu doldurmaq. (Pauza.) Bəlkə... kömək 
 edək bir-birimizə. Mən sizin ürəyinizdəki boşluğu doldurmağa çalışaram, siz 
 də bunun müqabilində... 
YAZIÇI  - (Gülümsəyərək.)  Aydındı... Əlbəttə, çox yaxşı olardı. Əgər 
 bacarsaydıq... 
HƏKIM -    Eyni taleli adamlar... (Xəfifcə gülümsəyir.) 
 
 
 
    **    ** 
     ** 
 
 
Qiy diyərcəyə dəyir. Diyircək digər daşlara toxunur, daşların arasına yenə 
çaxnaşma düşür. 
Polis şefinin məmnun sifəti. Sonra baş həkim oynayır.  
Stolun bir tərəfindən Birinci qız dirsəklənib siqaret çəkir, oyuna tamaşa 
edir. 
Polis şefi yenə zərbə mövqeyi axtarır.  
Baş həkim qolunu qızın boynuna dolayır. 
Axtarış lövhəsi. 
Həkim.  
Həkimin dostu. 
Lövhə qarşısından keçən adamlar. Kimsə laqeydliklə ötüb keçir, kimsə ayaq 
saxlayır, baxır. 
Yazıçının düşüncəli sifəti. 
 
YAZIÇININ SƏSI –    Polis şefilə, nişanlı qızla, baş həkimlə görüşlər mənə 
xeyli məlumat verdi. Əhvalatla yaxından tanış ola bildim.  Lakin bu 
görüşlərin səmimiyyətinə şübhə də yarandı məndə.  Ən böyük şübhə isə...  
     12 
 
 
  bu söhbətlərin hamısında eyni şeyi eşitməyim oldu. Qəribədir. Elə bil onlar 
bir-birilə danışıblarmış, sözü bir ediblərmiş. Kim bilir, bəlkə də onların 
dedikləri bir həqiqət idi, mənim şübhəm yersiz idi. Öz sadəlövhliyimi  
 qoruyaraq  polis şefilə, baş həkimlə bir də görüşdüm. Lakin yenə də... təzə 
 heç nə öyrənə bilmədim, fikirlərim durulmadı. Son ümid həkimin arvadı ilə 
 görüşmək idi. Ancaq nədənsə onlar məni hər vəchlə bu görüşdən 
 yayındırmağa çalışırdılar. 
 
 
 
    **  ** 
     ** 
 
 
Birinci  S O S təkrarlanır. 
Vəziyyətin bir qədər də kəskinləşdiyi anda qurtarır. 
 
 
 
    **  ** 
     ** 
 
 
Qapı. Bir qədər açıq. 
Yazıçı onun qarşısında donub qalıb. Bilmir qapını döysün, ya 
elə-belə keçsin  içəri. Necəsə bir maraqla, ehmallıca otağa boylanır. 
Alt paltarında güzgü qabağında dayanıb çiyninə dağılmış saçlarını 
darayan Qadın sərt hərəkətlə geri dönür və birbaşa Yazıçının 
üstünə qaçır, onu  qucaqlayır, əllərilə  onun kürəklərini sığallayır,  
başını sinəsinə qısaraq için-için ağlayır. 
 
 
QADIN -     Nəhatət... nəhayət ki gəlib çıxdın. Mən bilirdim, mən inanırdım ki, 
sən gələcəksən. Mütləq gələcəksən. Axı sən məni tək qoyub hara gedə 
bilərdin? Sən gələcəkdin. Mən səni hər saat, hər an gözləyirdim. Gündüzlər 
işə getmirdim ki, birdən sə gələrsən, məni evdə görməzsən.  Gecələr... 
gecələr gözümü yummurdum ki, birdən sən gələrsən, xəbərim omaz. 
Həhayət ki...  nəhayət ki, gəlib çıxdın. Demə, mənim bütün şübhələrim 
əbəsmiş... 
 
Yazıçı çaşqın halda onu özündən ayırır. Qadın bir müddət donub baxır. Sonra 
boğuq qışqırıqla qorxa-qorxa geri çəkilir. 
 
 
YAZIÇI -  Sakit olun... sakit olun...   (Yaxınlaşıb onu sakitləşdirmək 
istəyir.) 
 
 
Qadın daha bərkdən qışqırır, yenə geri çəkilir.  Yazıçı donub qalır, 
təəccüblə, qorxuyla baxır. 
 
     13 
 
 
QADIN -  Siz kimsiniz?! Bura nəyə gəlmisiniz? 
YAZIÇI -      Qorxmayın... Mən xatalı adam deyiləm. Pis niyyətlə gəlməmişəm.  
(Baxışları həkimin portretinə sataşır, başı ilə işarə 
edərək.)  Ondan ötrü gəlmişəm...  
QADIN -   (Bir an şəklə baxır, yenə Yazıçının üstə qaçır .)  
Necə?! Onun yanından gəlmisiniz? 
YAZIÇI -    (Pauzadan sonra.)  O, hardadır ki?.. 
QADIN -     (Pərişan baxışlarla baxır, başını bulayır ki, bilmirəm. 
 Özü üçün pıçıldayırmış kimi.)  Aman Allah, siz necə də ona 
 oxşadınız...  
 
Yazıçının nəzərləri portretdə ilişib qalır. 
 
YAZIÇI  -  Bəs kimdən soruşaq? Hardan öyrənək? Hardadır o?... 
QADIN -     Axı siz kimsiniz? Bir açıq danışın. 
YAZIÇI  -  Siz sonsuz iztirab içindəsiniz. (Yarımtəbəssümlə.) Mən sizin 
 həyatınıza  tale tərəfindən  göndərilmiş  bir kömək əliyəm. (Divanın 
 üstündən xalatı götürüb onun çiyninə salır. ) 
 
Qadın alt paltarında olduğunu sanki indi görür, tələsik xalatı geyir. 
 
QADIN -     İnanmıram... Bu dünyada heç kimin, heç kimin, hətta Allahın belə 
 mənə rəhmi gəlmir. 
YAZIÇI  -  Elə deməyin. İnsan axı heç zaman kimsəsiz olmayıb.  Hardasa, 
 haçansa mütləq onun halına yanan bir kimsə tapılmalıdır. (Pauza. Ciddi 
 bir şəkildə.)  Mən yazıçıyam... Yazılarımda həmişə insanları  
 haqsızlıqdan qorumağa çalışıram. Nəinki yazılarımda, hətta həyatda da 
 yaxşı insanların taleyinə görə narahat olmaya bilmirəm. 
Mən sizi tanıyıram. Inizi də tanıyıram. Siz bir yerdə işləyirdiniz, həkimlik 
edirdiniz. Bir-birinizi hədsiz sevirdiniz. Lakin günlərin birində... əriniz qeyb 
olub. Siz amansız bir ayrılığa düçar olubsunuz. Mən sizə kömək etmək 
istəyirəm. Bununla əlaqədar bir sıra adamlarla görüşmüşəm. Lakin nədənsə 
onların dedikləri məni qane etməyib, inandırmayıb məni. Sizinlə də görüşüb 
söhbət etməyi lazım bildim. 
 
Qadın qorxudan titrəyir, divana çöküb oturur. 
 
 (Onun yanından əyləşərək.)   Sizə nə oldu birdən-birə? 
QADIN -    Məni sinənizə qısın. Mənə soyuqdur. Mənim bütün bədənim əsir. 
YAZIÇI  -  (Qadının necəsə qeyri-adi bir hal keçirdiyini hiss 
 edir  və bilmir nə etsin, nəzərləri stolun üstündəki viski 
 şüşəsinə sataşır, bir badə süzüb ona verir.)   İçin... keçib 
 gedəcək. 
QADIN -  (Dinməzcə içir.)   Birini də verin... 
 
Yazıçı daha bir qədəh də viski süzür. 
 
 (İçir.)  Siz də için. Cəsarətə gəlin. Sizə bir söz demək istəyirəm. 
     14 
 
 
Yazıçı da içir. 
 
Mən sizin yazdıqlarınızı oxumuşam, indi xatırlayıram.  Siz mənim nəzərimdə 
əsil insan etalonusunuz. Siz hamı üçün lazımlı adamsınız. Həyatınıza 
heyfiniz gəlsin. Əl çəkin bu işdən. Axtarmayın onu. Siz özünüz də yox ola 
bilərsiniz. Bu çox qorxulu işdir. Onun dostu vardı. O da axtarırdı. Onun özü 
də qeyb oldu. Mən özüm də...az qala... yox olmuşdum. Məni daim naməlum 
adamlar izləyirdi. Görünür, qadınlığımı nəzərə alıb... məni bağışladılar. 
Axtarmıram daha. Əlacım yalnız gözləməkdir. Bir duyğu mənə deyir ki, 
gözlə, o gələcək, mütləq gələcək. 
YAZIÇI  - (Siqaret yandırır, fikrə dalır.)    Sizcə, o, harda ola bilər? 
QADIN -    Soruşmayın! Soruşmayın...  Mən bu sualın cavabını unutmaq 
 istəyirəm. Mən bu sualın cavabına inanmaq istəmirəm. Əqlim, mühakiməm 
 başqa şey deyir, ürəyim isə, hissim, duyğum isə mənə təsəlli verir. 
 Soruşmayın, soruşmayın, öldürməyin işıqlı duyğularımı. Onlar məhv olsa, 
 mən də məhv olmuşam deməli. Məni yaşadan yalnız onlardır. 
YAZIÇI  -  (Uzun müddət susub qalır, sonra çətinliklə soruşur.)  
 Kimdən şübhələnirsiniz? 
QADIN -      Hamıdan, hamıdan... bütün insanlardan... 
YAZIÇI  -  Ən çox? 
QADIN -     (Çətinliklə.)  Klinikanın... baş həkimindən. 
YAZIÇI  -  Eşitdiyimə görə axı onlar dost olublar. 
QADIN -     Tələbə vaxtında.  İşə başladıqdan sonra... bu dostluq ancaq bir 
 pərdəyə çevrildi. Və o, bu pərdənin arxasında gizlənib əsil düşmən kimi 
 hərəkət edirdi. 
YAZIÇI  -  Maraqlıdır... Bəs səbəb? Mən öyrənmişəm ki, onun da sizə 
 simpatiyası olub, lakin siz ona laqeyd qalmısınız. Nəticədə, o başqa qadınla 
 evlənib. Bəlkə  elə buna görə... 
QADIN -    Bu da səbəbdir... Lakin ən çox... Klinika onun əmisinin idi. Bizi də o, 
əmisinin köməyilə işə düzəltmişdi.  Buna görə də istəyirdi ki, ərim hər şeydə 
ona güzəştə getsin. Əmisinin ölümündən sonra – hətta bu qəfil ölüm də 
hamını şübhəyə saldı – klinikada bir nömrəli adam olmaq istəyirdi. Bundan 
ötrü müxtəlif hiylələrə əl atırdı. Ərimi  təcrübə adı ilə tez-tez xarici ölkələrə 
göndərirdi. Təkliyimdən istifadə edərək məni özünə məşuqə etmək istəyirdi. 
Mən onu biabır elədim.  
Ərim  xəstələr arasında ondan çox nüfuz qazanmışdı. Gözü bunu 
götürmürdü.  Gizli surətdə hər yerdə, hər işdə bizə təzyiq göstərirdi. Bizi 
klinikadan qovmağa hazırlaşırdı. Yaxşı adamların təsirindən bu planını 
həyata keçirdə bilmədi. 
YAZIÇI  -  Nə üçün bəs bütün bunları bu vaxtadək gizlətmisiniz? 
QADIN -     Nə edə  bilərdim? Polisə getdim. Məlum oldu ki, polisin şefi onun 
əmisinin dostu imiş. Kiçik şəhərdir, hamıynan münasibəti var, əlaqəsi var. 
Mərkəzə yazdım. Faktları yoxlamaq üçün nümayəndələr gələrkən məni 
tutub dəlixanaya saldılar. Mənim yazdıqlarımı ərini itirdikdən sonra psixi 
sarsıntılar keçirən bir qadının sayaqlamaları kimi yozdular. Adıma saxta 
sənədlər düzəldiblər. Mən dəliyəm, mənim başım xarab olub. Başa 
düşürsünüzmü bunu, mən dəliyəm, kim inanar mənə? Kim? Kim?!. 
 
     15 
 
 
Qadın danışmağına davam edir. Gözlərindən yaş axa-axa, əl-qol ata-ata 
səssizcə danışır. 
Yazıçı fikrə dalıb. 
 
YAZIÇININ SƏSI -     Anlaşılmaz bir vəziyyətə düşmüşdüm. Kimə 
 inanmalıydım? Bu vaxtadək görüşdüyüm rəsmi, vəzifəli adamlaramı, yoxsa 
 bu bədbəxt qadına?.. Bəlkə bu qadın doğrudan da ərini itirdikdən sonra 
 sayaqlamağa başlamışdı. Axı onun hərəkətləri, özünü aparması tamamilə 
 qəribə idi. Burda məntiq də vardı.  Sevdiyin adamın birdən birə sirli şəkildə 
 yoxa  çıxmasından sonra hamıdan şübhələnmək olar. Ürəyinə min fikir gələ 
 bilər. 
 Mən onu sakitləşdirməyə çalışdım. Bəlkə bütün bunlar yalnız ona belə 
 görünürdü. Bəlkə bütün bunların doğrudan da əsası yox idi.  mən bunları 
 onun özünə də dedim. Qadın  "Əlbəttə, siz də mənə inanmazsınız, dəlinin 
 dediklərinə kim inanar?" deyib yenə bir qədəh viski başına çəkdi. Elə bu an..
  
Ikinci qız qapıda görünür. 
Sadə geyinib, paltarında nəsə bir məhzunluq var. 
Çaşqın halda qapı ağzında dayanıb baxır. 
 
QADIN - (Kədərli.)    Gəl , əzizim... 
 
Ikinci qız stola yaxınlaşır. Əlindəki zənbildən çörək çıxardır, yemək 
çıxardır, bir şüşə içki çıxardır. Heç kimə məhəl qoymadan şüşəni açıb bir 
qədəh içir. Qollarını sinəsində çarpazlayıb divara söykənir, baxışları bir 
nöqtəyə dikilir. 
 
(Yazıçıya.)   Tanış olun... Yeganə təsəllim, həyatda yeganə dərddaşım... 
Eynilə mənimtək bədbəxt məxluq...  Ərimin dostu vardı ha, haqqında sizə 
danışdığım... Onun nişanlısı... 
YAZIÇI  -  (Böyük təəccüblə.)   Necə?... Nişanlısı? Lap qanuni? 
QADIN -     Bu necə sualdır? 
YAZIÇI  -  ...Bağışlayın. Məm... mən bir qız tanıyırdım, gərək ki... o idi ərinizin 
 dostunun nişanlısı. 
QADIN -     (Dodaqlarında istehzalı bir təbəssüm.)  Bunu kim uydurub?..  
 
Qız dərindən köks ötürüb kresloya oturur, siqaret yandırır, yanındakı 
maqnitafonun düyməsini burur.  
Çox həzin, çox məhzun bir melodiya otağa yayılır. 
Baxışları yenə harasa uzaqlara dikilir. 
 
 Əzizim... Sən cənab yazıçını tanıyırsanmı? Danış məhəbbətinizdən... Görək 
 hansı dahi yazıçının qələmi  belə bir məhəbbət yaratmağa qadirdir... 
 
Qız deyəsən ağlayır. 
 
Ağlama, əzizim... (İçir, ağlamsınaraq.)  Kimdi bizim kədərimizə 
inanan? Qara fikirləri  qov başından. Ümidi özünə məbədgah elə. Rahibətək  
 
     16 
 
 
yaşa orda, ömrün son gününəcən.  Müqəddəs bir inam xatirinə. Bəlkə 
doğrudan da hardasa  insanlarda hələ  insanlıq qalıb. Bəlkə doğrudan da 
günlərin birində o qayıdıb gələcək... Onlar qayıdıb  gələcəklər... 
 
yazıçının çaşqınlıq, heyrət, təəccüb ifadə edən sifəti. 
 
 
 
    **  ** 
     ** 
 
 
Həmin sifət digər kadra keçir. Burda isə çaşqınlıq, heyrət, təəccüb əvəzinə 
qorxu, dəhşət... 
Tapança, bıçaq, adam boğmaq istəyən əllər sifətin lap yaxınlığındadır daha. 
S O S  sirenası davam edir. 
Polis şefi yatağında otururaraq əlllərilə başını tutub. Götürüb nəsə bir 
dərman atır. 
Birinci qızın yatağı. Baş həkim uzanıb. Qız çılpaq qolunu onun sifətində 
gəzdirir.  
Baş həkimin gözləri yol çəkir. Qəfildən dikəlir, soyuqdan əsirmiş kimi 
titrəyir. Siqaret odlayır. 
 
 
TİTRLƏR: 
 
  Pyesin müəllifi:          Füzuli YAVƏR 
  Quruluşçu rejissor:       ............. 
  Rəssam:       ............. 
  Musiqi tərtibatçısı:       ............. 
  Operatorlar:                ............. 
      ............. 
  Və sairə. 
 
 
 
 
========================= ser.f.yaver@mail.ru ============================= 
 
 
 
 
 
 
  
 
   
 
