 1 
İsmayıl Qarayev 
 
 
 
 
 
 
 
 
 
 
 
 
 
 
 
 
 
 
 
 
 
K Ö L G Ə 
 
 
YOLLAR 
 
 
 
 
 
 
 
 
 
 
 
 
 
 
 
 
                                                             1.  
 
 2 
"Həyatın qəribə oyunları var. Bunların çoxunda bir oxşarlıq olsa da bir-birindən 
seçilirlər". Ruh gündəliyinə bu ikicə cümləni yazıb fikirləşdi. Lakin nə qədər düşündüsə ora yeni 
bir söz əlavə edə bilmədi. Qələmi dəftərin üstünə atıb çarpayıya uzandı. Saata baxdı. On birə on 
yeddi dəqiqə qalmışdı. Əlli dəqiqədən sonra onu növbəyə çağıracaqlar; yatsınmı? Onsuz da 
yatmaq istəmir. Zorla da necə yatsın? O "Səfillər"i götürdü. Kitabı varaqlayıb Qozetta ilə 
Mariyin bağdakı ilk görüşünə aid fəsili oxudu. Həyəcanı daha da artdı. Qalxıb aynanı açdı. Dəniz 
yuxuda idi. Səssizlik, aylar, ulduzlar…  
Dənizdə gümüşü dairələr cilvələnirdi. Qozetta ilə Mariy də belə bir aydınlıq gecədə 
görüşmüşdülər, sevincdən məst olmuşdular. Onların ikisi də taqətsiz idi. İkisi də ayaq üstündə 
dayanmaq iqtidarında deyildi. Mariy yıxılmaq üzrə olsa da Qozettanı qolları arasında saxlayır, 
titrəyən dizlərini qatlanmağa qoymurdu. Bu gecə o gecəyə oxşayır. Yalnız fərq bundadır ki, Ruh 
təkdir, tənhadır; onun haləsilə öz qəlbinin qaranlıqlarını qovan oğlan yoxdur. O ölməmişdir, 
sağdır. Həmin bu gəmidədir, özü də çox güman ki, yatır, dincəlir, bir qəlbin şirin iztirablarından 
xəbərsizdir. O, matrosdur. Ruhla eyni vaxtda işləyir. Lakin növbədə Ruha tabedir, icraçıdır. Axı 
Ruh şturmandır. Dəqiqələr tez ötsəydi Ruh onu görərdi, onunla söhbətləşərdi; dörd saatlıq 
növbənin təəssüratlarını günün üçdə birinə – fasilədə olduğu anlara – bölər, narahat qəlbini 
təsəllilərlə sakitləşdirərdi.  
– Bu ki, ümid, inam deyil! Ruh çarpayıda oturdu. Ayaqqabılarını çıxartdı. Ayaqlarını 
stulun üstünə qaldırıb kürəyini divara söykədi. O bu vəziyyətdə çox qala bilmədi. Kolidordakı 
zəng səslənəndə qalxıb iş paltarlarını geyindi. Bu zəng yəqin ki, kurilkaya papiros çəkməyə 
gedən matrosu çağırırdı. Şturman onu növbəni təhvil götürməli olan matrosları da, Ruhu da 
oyatmağa göndərəcəkdi. Ruh çağırılmamışdan qabaq rubqaya qalxdı. Növbəni təhvil götürdü. 
Şturmanla salamatlaşıb körpüyə çıxdı. Sinəsi gümüş pullu dənizin sonsuzluqlarına boylandı. 
Durbini boynundan asıb gəzişdi.  
– Şairanə gecədir. Meh Ruhun gödək qara saçlarını oynatdı. Sətin pencəyinin ətəklərini 
titrətdi. Şalvarının balaqlarını tərpətdi. O bir də təkrar etdi:  
– Şairanə gecədir. Ruh sükan budqasına girdi. Sükanı Mahmud idarə edirdi. Budqa 
qaranlıq olduğundan Mahmudun üzü görünmürdü.  
– Demək, sabah orda olacağıq. Yükü səkkiz saata boşaldacayıq. Gəmimiz Bakıya 
axşamtərəfi yan alacaq. Ruh sanki öz-özü ilə danışırdı. Lakin onun məqsədi dilləndirmək idi. 
Mahmud isə sükanın çarxını sağa-sola hərləyərək susur, söhbətə qarışmırdı. Ruh yenə körpüyə 
çıxdı. Durbini gözlərinə yaxınlaşdırdı. Dəniz qürrələnirdi. Gümüş dairələr üzür, axışırdı.  
– Mahmud, – deyə o budqaya qayıdıb səsləndi – kursdan çıxma. Belə sakit havada da…  
– Baş üstə. Ruh gülümsədi.  
– Deyəsən, fikrin başqa yerdədir. Mahmud bu tənbehin ağırlığını çiyinlərindən atmağa 
çalışırmış kimi tərpəndi:  
– Doğrudur, fikrim… Ruh budqanın qapılarını açdı. Təmiz hava budqanı sərinlətdi. – 
Deyəsən, hələ yuxulusan? Mahmud:  
– Yox, – dedi– yaxşı yatmışam.  
– Xəfədir. Hava isti olanda adam yatmaq istəyir.  
– Hamı yox. Ruh qapıları örtdü.  
– Məncə bayaq demək istəyirdin ki, fikrim özgə yerdə idi?  
– Elədir.  
– Kimin haqqında fikirləşirdin? Mahmud cavab vermədi. Ruh sevindi: "Yəqin mənim 
barəmdə düşünürmüş".  
– Bilsəm səni fikrindən ayırmazdım.  
– Mən buna təəssüflənmirəm. Ruh üşüdü: "Doğrudanmı məndən zəhləsi gedir?" O birdən 
yenə şadlandı: "Təəssüflənməz. Bu o deməkdir ki, bayaq xəyalınla, indi isə özünlə danışıram".  
– Doğrudur.  
– Əlbəttə, doğrudur. İş vaxtı başqa şeyin haqqında fikirləşməzlər. Yolumuz su, miniyimiz 
gəmidir, sükan isə mənim əlimdədir. Ruha ruh düşgünlüyü hakim oldu: "Aldanmışam".  
 3 
– Səhvi tez düzəltməyin özü də yaxşı işdir.  
– Dildəki, hərəkətdəki səhvi ürəkdə düzəltmək daha qiymətlidir. Ruh aynaya sarı getdi. 
İstədi durbinlə qabağa baxsın, buna lüzum yox idi. Dənizin gümüş sinəsi adi gözlə də apaydın 
görünürdü.  
– Yenə beş dərəcə sola çıxmısan, Mahmud. Sən sükanda dayananda kusoqraf ilanqıvrımı 
yazır. Amma səni tərifləyirdilər.  
– Dostbazlıq eləyirmişlər.  
– Söz güləşdirmə, diqqətini ripitirə ver.  
– Baş üstə. Ruh yenə gülümsədi. Düyməni basıb digər növbətçi matrosu çağırdı. Matros 
budqaya girdikdə: 
– Mahmudu əvəz et – dedi – o bu gün sükanı çox pis idarə edir. Mahmud sükanın 
arxasından çıxdı. Ruh ona tapşırıq verdi:  
– Get suyun temperaturunu ölç.  
– Oldu. Ruhun üzü güldü. Lakin gözləri bu şənliyə qarışmadı. O, Mahmudun dalınca 
göyərtəyə çıxdı. Onun dənizdən su götürməsinə, suyun hərarətini ölçməsinə baxdı. Durbini 
sinəsinin ortasında düzəldib irəli-geri addımladı.  
– Ölçdünmü?  
– Bəli.  
– Hə, indi get gəminin arxasına hərlən. Bəlkə Xəlil yenə də atlarla, ulduzlarla söhbət 
eləməkdədir? Bu lunatik bir dəfə gəminin bortundan dənizə yıxılacaq. Növbə olanda bilmirsən 
onun keşiyini çəkəsən, yoxsa…  
– Baş üstə.  
– Mahmud. Mahmud geri çevrildi:  
– Nə buyurursunuz?  
– Gəl noğul verim, ağzını şirin elə.  
– Şirin şey mənim dişlərimi ağrıdır, sağ olun.  
– Mənim noğulum sənin dişlərini heç vaxt ağrıtmaz.  
– Buna əminsiniz?  
– Bizi yaşadan inam, ümid deyilmi! Xəstə, həkimə inanmayanda dərmanların da köməyi 
olmur. Ruhun əli Mahmudun əlinin üstünə gəldi. Əldən-ələ noğul töküldü.  
– Bəsdir, bəsdir. Özünüz yeyin. Mahmud getdi. Ruh fərəhləndi: "O məni sevir. Sevməsə 
səsində inilti olmazdı". Ruh məhəccərə söykəndi. Tezcə də kədərləndi: "Bəlkə canını boğazına 
yığmışam?". Ruh durbinlə uzaqlara baxdı. Dənizin üzərində heç bir gəmi görünmürdü. Dəniz 
qəmzələnirdi. Aydan, ulduzlardan sinəsinə qaş-daşlar düzüb nazlanır, lovğalanırdı.  
– Xəlil göyərtədə veyillənirdi.  
– Yenə də ordadır?  
– Kayutuna getdi.  
– Onu bura çağır.  
– Baş üstə. Ruhun dodaqlarına təbəssüm qondu: "Növbədə mütidir. Belə də olmalıdır. 
Şturmanın hər sözü matros üçün qanundur". Ruh məhəccərdən ayrıldı. Kapitan körpüsünə doğru 
irəlilədi. Bir də dala döndü. Ürəyində bir sızıltı duyub dayandı: "Amma məhəbbətdə məğrurdur, 
zalımdır, amansızdır, insafsızdır".  
– Kayutunda yoxdur.  
– Bəlkə kurilkadadır?  
– O papiros çəkən deyil.  
– Ora baxmısanmı?  
– Baxmışam.  
– Xəlil bir gün bizim başımıza bəla gətirəcək. Göyərtədə olar. Onu orada tapacaqsan. 
Qnextlərin yanına bax.  
– Oldu. Mahmud gəminin arxasına qaçdı. Ruhun gözləri o səmtə dikildi. «Bura onun yeri 
deyil. Hər gecə Xəlilin keşiyini çəkməyəcəyik ki! Belə adamın həyatı hər yerdə təhlükə 
 4 
altındadır. Lunatik olduğunu boynuna almır. Mən gərək bunu ondan soruşmayaydım. Xəbər 
alanda elə qüssələndi, elə kədərləndi ki!» Mahmud çox gec qayıtdı özü də yaxşı xəbər gətirmədi:  
– Heç yerdə yoxdur. Ruh neyləsin? Kapitanı oyatsınmı? Fikirləşdi ki, onu narahat 
etməmişdən, həyacan siqnalı verib yatanları oyatmamışdan qabaq hər yeri yaxşı-yaxşı axtarmaq 
lazımdır. O sükandakı matrosa hərdən qarşı tərəfə də baxmağı tapşırıb Mahmudla birlikdə 
gəminin arxasına yollandı.  
– Kayutasında yoxdur?  
– Yoxdur.  
– Kurilkada da yoxdur?  
– Baxmışam, yoxdur.  
– Bəlkə dostunun kayutasındadır?  
– Hamısına baş vurmuşam.  
– Hamama necə?  
– Ora da.  
– Qnextlərin yanına da? Srağagünün gecəsi onu orada oturan görmüşdüm.  
– Yoxdur.  
– Qayıqların içinə baxmısanmı?  
– Bəli. Ruh koridorda ayaq saxladı. Haranı axtarsın?  
– Gedib bu saat kapitana xəbər verərəm. Mahmud çiyinlərini çəkdi: özün bilərsən. Ruh 
trapa sarı yönələndə gəmidəki bütün səslərdən seçilən bir xışıltı eşitdi. Elə bil, kimsə ürəyini 
divara söykəmişdi; yavaş-yavaş sürüşüb yerə yıxıldı. Bu səs haradan gəldi? Ruh döyükdü, ətrafı 
dinlədi… Gəminin ürəyi döyünür, aramsız gumbultuları ilə saniyələri sayır, dəqiqələri 
hesablayıb saatları tamamlayırdı. – Eşitdinmi? – Qulağım bir balaca… Həmin səs bir də eşidildi. 
Ruh sevinc andıran bir cəldliklə koridorun o başına yüyürdü. Qapını dartıb açdı və qışqıraraq 
geri atıldı. Xəlil yıxılıb tualetdə yatmışdı. …Gecə yarıdan keçmişdi. Ay batmağa tələsirdi. 
Ulduzlar seyrəkləşirdi. Dənizin gümüş pullarının parıltısı əvvəlki tək göz qamaşdırmırdı. Ruh 
yenə də kapitan körpüsündə idi. Durbinlə hər yana baxıb lunatik adlandırdıqları Xəlili 
düşünürdü. Xəlil həddindən artıq araq içmişdi. Özünü sözünü bilmirdi. Ruha indi aydın oldu ki, 
hər gecə göyərtədə veyillənən, səhərəcən öz-özü ilə danışan adam heç də lunatik deyilmiş. O 
hamıdan xəlvət içirmiş. Sonra da göyərtəyə çıxıb özünü təmiz sərin havaya verirmiş. Ruh hər 
gecə növbəsini min təlaş, min qorxu içində keçirmişdi. Səhər açılan kimi o hər şeyi kapitana 
danışacaq, bununla da Xəlilin gəmidə qalıb-qalmaması məsələsi birdəfəlik həll ediləcəkdir.  
– Yazığım gəldi.  
– Kimə?  
– Xəlilə.  
– Niyə?  
– Mən hamamda onun üst-başını təmizləyib çimizdirəndə elə ağladı ki…  
– Soruşmadın niyə ağlayır?  
– Xəbər aldım, demədi.  
– Yəqin peşiman olub.  
– Amma mənə elə gəlir ki… Mahmud susdu. Ruh maraqlandı:  
– Nə? – Dərdi var. Ruh qürurla dedi:  
– Kimin dərdi yoxdur?!  
– Dostumun bir sözü yadıma düşdü: "Qüssənin də yaxşısı yamanı olur. Dərdin də yağlısı, 
yavanı olur". Ruh güldü: – Dostun qəmi, qüssəni növlərə ayırıb. Mahmud danışmadı. Sükut xeyli 
çəkdi. Ruh dilləndi:  
– Məndən incidin? Mahmud köksünü ötürdü:  
– Sizdən bir xahişim var. Ruh onun yaxınına gəldi. Ruhu Mahmudun səsindəki yalvarış 
maraqlandırmışdı. – Elə şeyi xahiş eləməzlər, Mahmud. Mahmud, Ruhun titrəyən nəfəsini öz 
boynunun dalında hiss etdi. Lakin o yerini dəyişə, sükanı buraxıb üzünü Ruha çevirə bilməzdi.  
– Əlbəttə, xahişdir. Ruhun səsi Yetim Segahla sızlayan kaman kimi inildədi:  
 5 
– Ürəyin səsinə, ürəyin sevdasına, ürəyin təmənnasına… Mahmud çiyninə qoyulan əlin, 
sol sifətini üşüdən nəfəsin, kürəyinə yapışan sinənin altında döyünən ürəyin ölümü də xoş olan 
təlatümündə qərq olmadı. – Xahişim budur ki, bu məsələni kapitana xəbər verməyəsiniz. Qasırğa 
sifətdən, kəmənd çiyindən, ovçu şikardan tez ayrıldı.  
– Hansı məsələni?  
– Xəlilin məsələsini.  
– Gizlədə bilmərəm. Bu hadisəni növbə jurnalına da yazacam.  
– Mən istəyirdim onun dərdini öyrənəm. Kapitana deyəndən sonra mənə bir kəlmə 
danışmaz. Mənim başa düşdüyümə görə…  
– Get ona bir baş çək.  
– Sükanda kim dursun bəs? Ruh əlini divara uzatdı. Barmağını düymənin üstünə qoydu. 
Digər matros gəlib sükanın çarxından yapışdı. Ruh ruqbaya keçdi. "Urajay" la radiomayaqlardan 
siqnalları tutmaq, gəminin harada olduğunu təyin etmək vaxtı idi. O qulaqlığı götürüb başına 
keçirtmək istəyirdi ki, kiminsə qaça-qaça gəldiyini duyub əl saxladı. Bu yüyürmək, bu qaçmaq 
yaxşı xəbər gətirən adamın tələsməsinə oxşamırdı. Ruhun qorxudan az qala qanı donacaq, ürəyi 
dayanacaqdı: "Görəsən, Xəlil… O çox zəifdir. Araq ürəyi dayandıra bilər".  
– Tez göyərtəyə çıxın, tez, tez! Ruhun dizləri tutuldu:  
– Xəlil ölüb? Mahmud onun qolundan tutdu:  
– Gecikmək, məhv olmaq deməkdir, cəld olun! Ruh belə bir şeyin şəklinə yalnız 
dərsliklərdə rast gəlmişdi. O Xəzərdə su boğanağının görünməsini eşitməmişdi. Bu barədə 
kitablarda da yazılmamışdı. Ruh qorxudan titrədi. Boğanaq göyə dirək olmuşdu. O fışıldayıb 
uğuldayaraq arxadan birbaş gəminin üstünə gəlirdi. Boğanaq, başı göyə çatan, gümüş suyu ilə 
rənglənmiş yerində sürətlə fırlanan misilsiz bir dağa bənzəyirdi. O hələ uzaqda ikən gəminin 
üstünə yağış yağdırırdı. Boğanağın dairəsi o qədər böyük idi ki, onun arasındakı boşluğa hər biri 
yüz əlli arşın uzunluğunda iki gəmi yerləşirdi. Əlbəttə, o, gəminin üstünü alsa, xilas olmaq 
haqqında düşünməyə dəyməzdi.  
– Tez olun, kursu dəyişin! Mahmud elə bağırdı ki, onun səsi qorxudan nə edəcəyini 
bilməyən Ruhun ağlını başına gətirdi. Səmt boğanağıdır. O öz istiqamətini dəyişə də bilər. lakin 
son çarəyə əl atmaq lazımdır. Ruh budqaya yüyürdü. Sükan çarxını tez sola burdu.  
– Mahmud, gəl sən saxla belə, tez! Möhkəm saxla! Sükan Mahmudun əllərinə tapşırıldı. 
Ruh kapitan körpüsünə atıldı. Telegrafla maşın şöbəsinə qəza sürətinə keçməyi əmr etdi. 
Növbətçi matrosu kapitanı oyatmağa göndərdi. Uğultu güclənirdi. Nərilti artırdı. Fışıltı adamın 
canına üşütmə salırdı. Boğanaq qovur, gəmi isə qaçırdı. Ruh məhəccərdən ikiəlli tutub uçuna-
uçuna boğanağa baxır, başına göydən ələnən sudabın islandığını hiss etmirdi. Boğanaq 
yaxınlaşdıqca o dişlərini bir-birinə bərk sıxır, məhəccərdən möhkəm yapışırdı. Gözlərinə 
qaranlıq çökəndə harada olduğunu unutdu. Boğanağın ilk "salam" küləyi gəminin üstündən 
vıyıltı ilə ötəndə səksənib qalxdı. Boğanağa sarı son dəfə batıb özünü rubqaya atdı. Qapını örtüb 
stolu qucaqladı.  
– Yoldaş kapitan… Ruhun dili söz tutmadı. Kapitan da bayıra çıxmağa, boğanağa 
baxmağa macal tapmadı. Gəmi onların ayaqları altından qaçdı, elə bil, onu göyə qaldırıb dənizin 
üstünə çırpdılar. Gəminin burnu göyə milləndi. Arxası isə sanki dərin bir çalaya düşdü. Gəmi 
yenidən göyə atılıb otuz beş dərəcə sola əyildi və düzəlib elə çalxalandı ki, hər şey bir-birinə 
dəydi; divarla döşəməyə bərkidilmiş stol yerindən qopub Ruhu da, kapitanı da ruqbanın o başına 
çırpdı. Uğultu qulaqları batırdı, fışıltı iliyi dondurdu, nəriltinin – qəfil gələn ölümün dəhşətli səsi 
uzaqlardan eşidildi. 2. Qəşəng bir qız, rəqs meydançasının kənarındakı skamyada oturub 
oynayanlara tamaşa eləyən Mahmuda yanaşıb dedi:  
– Xoş gördük. Mahmud qıza baxdı onu tanımadı. Qız güldü:  
– Rəqsdə məharətini sınamaq istəmirsən? Mahmud:  
– Mənim məharətim çoxdan sınanıb – dedi. Qız yenə güldü:  
– Mən o rəqsdən danışmıram. Onda məharətli olmaq lazımdır. Yoxsa arvadın səndən tez 
boşanar. – Hələ evlənməmişəm. 
 6 
– Bəs o məharətini sınaqdan necə keçirmisən? Mahmud cibindən bir papiros çıxartdı onu 
yandırıb tüstüsünü havaya üfürdü.  
– Papiros çəkən adamlara qarşı mənim hörmətim daimidir – deyə qız Mahmudun sol 
böyründə oturdu.  
– Kişidən araq, papiros, tər iyi gəlməlidir. Üst-başına ətir çiləyən, üz-gözünə ondan yaxan 
oğlanların qızlardan – hamısından yox ha, bəzisindən–nə fərqi! Mahmud bir az kənara çəkildi. 
Qız gülə-gülə Mahmuda o qədər yaxın oturdu ki, onun sinəsi də, qılçası da Mahmuda toxundu.  
– Tüstünü mənə sarı üfür. Mən, kişi nəfəsinə qarışıb gələn tüstüdən boğulmuram. Əksinə, 
onu ciyərlərimə elə acgözlüklə çəkirəm ki, elə bil, onun həsrətində, intizarındayammış. Mahmud 
ömründə birinci dəfə idi ki, belə bir sırtıq qıza rast gəlirdi. O, qızın gözlərinə baxdı. Qız elə 
güldü ki, o düz otura bilməyib başını Mahmudun çiyninə gətirdi. Sarı ətirli saçlar onun boyun-
boğazını qıdıqladı. Mahmudun canına şirin bir gizilti yayıldı. O çiynini qızın başının altından 
qaçırtmaq istəsi. Lakin bunu eləmədi. Bədənini yavaş-yavaş qıza doğru əyib pıçıldadı:  
– Adın nədir? Qız başını qaldırdı. Ucadan qəh-qəhə çəkdi. Səsini birdən kəsib Mahmuda 
kəc baxdı: – Adımı neynirsən?  
– Tanış olmayaqmı? Qız gülə-gülə rəqs meydançasına gedib, fırfıra kimi fırlanan əlvan 
geyimlilər arasında gözdən itdi. Mahmudun ürəyi tab gətirmədi, durub qızın dalınca getdi. Qız 
meydançada yox idi. Mahmud hər yana göz gəzdirdi. Onu axtara-axtara gəlib bayaqkı skamyada 
oturdu: "Harda olsa gələcək. Özünü şirin satır". Qız birdən xiyabanların arasından çıxıb bağın 
qapısına doğru yeridi. O, deyəsən, ağlayırdı. Qız niyə ağlayır? O beş dəqiqə bundan qabaq 
danışıb gülmürdümü? Bu dərdsiz, ələmsiz qıza birdən-birə hansı bədbəxtlik üz verdi? Mahmud 
ona qapının ağzında çatdı:  
– Niyə ağlayırsan? Qız dayanmadı. Gedə-gedə hönkürüb üzünü o yana çevirdi.  
– Mən elə bilirdim sənin heç bir dərdin, qəmin yoxdur.  
– Dalımca gəlmə.  
– Dərdini danışmasan səndən əl çəkməyəcəm. Qızın yaşlı gözləri gülümsədi. Lakin o 
nəzərlərdə dərin bir ümidsizlik vardı.  
– Ürəyin ürəkdirsə yaralanar, eşitməsən yaxşıdır.  
– Bir yaradan ölmərəm, söylə. Qız dayandı. Mahmudun üzünə baxıb-baxıb:  
– Mənə təmənnasız kömək edərsənmi? – dedi.  
– Təmənnasız. Mahmud heyrət və təəccübdən tez dillənə bilmədi. Bayaq həyasız, pozğun 
zənn etdiyi qızın qüssəli baxışları altında sıxılıb utandı. Bağda onu kefə, əylənməyə çağıran 
səsdə indi duyduğu iztiraba baş əydi.  
– Mən hazıram. Amma əvvəlcə aşxanaya gedək. Qız Mahmudun üzünə hörmət və 
minnətdarlıqla baxdı, onun əlini tutdu:  
– İndi tanış olaq, Mərziyə. Mərziyə hönkürüb üzünü əli ilə örtdü. Mahmud əlini onun 
kürəyinə vurdu: – Daha ağlama, gedək. Aşxana yaxında idi. Belinə əlvan güllərdən kəmər 
bağlanmış zümrüd gölün üzərində ucalan bu aşxananın gözəl görünüşü, yaraşığı adamın 
diqqətini uzaqdan özünə cəzb edirdi. Rəngli taxta arakəsmə ilə ayrılan iki hissədən ibarət yanları 
açıq bu yay aşxanasının otuza qədər dairəvi stolları vardı. Tavandan stolların düz üstünə sallanan 
abajurlu elektrik lampalarının hərəsi bir rəng işıq, hərəsi bir rəng şölə saçırdı. Qayıqla gəzməyə 
çıxanların, qayıqda süfrə açıb, şampan şərabını tapança kimi səsləndirənlərin, qayıqda çalıb-
çağıranların hamısı "qızıl gülün" dodaqları arasından sıçrayan üç şırnaqlı çəhrayı fəvvarənin 
ətrafında dolanırdı. Aşxananın musiqiçilərə aid olan bir qədər hündür yerində bir qarmonçalan 
əyləşmişdi. Müğənni gələn kimi o barmaqlarını qarmonun dillərinə toxundurdu. Qarmonun 
qatları açıldıqca səsi artdı. Müğənninin məlahətli səsi eşidildi. Mahnının nəqarətini qayıqla 
gəzənlər oxudular. Səs səsə, gülüş gülüşə qarışdı. Ağız dodaqlardan, könül gözlərdən ləzzət aldı, 
nəşə apardı. Bir əyləncənin sevinci yüzlərlə üzlərə yazıldı. Mərziyə, sahildən aşxanaya uzanan 
körpünün ortasında dayanıb getmək istəmədi:  
– Elə bir aşxanaya gedək ki…  
– … Bizi görən olmasın, hə? Mərziyə başını tərpətdi.  
 7 
– Niyə utanırsan, Mərziyə. Biz acmışıq, özümüz də çörək yeməyə gəlmişik, vəssalam. 
Heç kim bizim haqqımızda o cür düşünə bilməz. Bir də ki, bunun fərqi yoxdur; qoy nə 
fikirləşirlər fikirləşsinlər, hamı bir ağılda, bir kamalda olmur. Səncə bura gələnlərin hamısı 
pozğundur?! Səni inandırıram ki, ən namuslu adamlar da öz arvadı ilə bura nahar eləməyə gəlir. 
Bir ora bax. Görürsənmi? Görürsənmi sən düz fikirləşmirsən?! Daha o dövr, o zəmanə deyil. 
Ailəliklcə aşxanaya yeyib-içməyə gələnlər çox olur. Mən bunu xoşlayıram. Niyə? Ona görə ki, 
kişi hörmət edərək mehribanlıq göstərib şam hazırlığı əziyyətindən, nahar zəhməti əzabından öz 
arvadını azad edir. Bu, məhəbbətdəndir, qayğıdandır, ömrün, həyatın qədrini bilməkdəndir, gəl, 
Mərziyə. Mərziyə israr etmədi. Onlar aşxanaya keçib oturdular. Menyunu nəzərdən keçirdilər.  
– Ürəyin nə istəyir, Mərziyə? Sən məndən utanma, çəkinmə. Mənlə rəftarında cəsarətli və 
qətiyyətli ol. Mən, mənə sığınan quşu heç bir vaxt perikdirmərəm, incitmərəm. Mərziyənin ağ, 
solğun sifəti tərləyir, mavi gözləri yerə dikilir, çiyinləri qısılır, sarı saçlı başı gah sağ, gah da sol 
çiyinə doğru əyilirdi. Mahmud öz sorğu-sualı ilə onu çox utandırmaq istəmədi, xidmətçini 
çağırıb sifariş verdi. Az vaxtdan sonra stolun üstü yeməklərlə doldu.  
– İştahdan ötrü yüz qram konyak içərsənmi, Mərziyə?  
– Ömrümdə içməmişəm.  
– İçməyi arzulamırsanmı?  
– Xeyr.  
– Onda icazə versən mən bir yüz əlli içərdim.  
– Sən məndən niyə icazə istəyirsən, buyur.  
– "Yoldaş yoldaşla tən gərək, tən olmasa gen gərək". Mərziyə, qonaq getmiş bütün ac 
adamlar kimi iştahla yeyə bilmirdi. Əlindən gah qaşıq düşürdü, gah da çəngəl. Mahmud isə ona 
tərəf baxmırdı ki, Mərziyəni utandırıb karıxdırmasın.  
– Mahmud, harda işləyirsən?  
– Dənizdə, Mərziyə.  
– Dənizdə?  
– Bəli, gəmidə.  
– Götürsələr mən də orada işlərdim. 
– Bekarsan? Mərziyə köksünü ötürdü. Əllərini sildi. Kürəyini stulun söykənəcəyinə 
yapışdırdı. Qollarını sinəsi üzərində çarpazlayıb pıçıldadı:  
– Bekaram, avarayam. Məni bu günə salanın… Mahmud onun bu saat ağlayacağını görüb 
əl-ayağa düşdü:  
– Mərziyə, bu haqda sonra danışarıq. Çörəyini ye. Gəmimizdə boş yer var, özümüz də 
sabah günortayacan burdayıq. Vaxtımız çoxdur. Səhər tezdən idarəyə gedər, çalışıb rəisdən sənə 
göndəriş vərəqəsi alarıq. İkimiz də bir gəmidə işləyəcəyik. Fikir eləmə, hər şey düzələcək. Mən 
ölüm yaxşı-yaxşı ye, utanma. Mərziyə çəngəli götürüb yeməyə başlasa da onun çöhrəsi 
qüssədən, kədərdən təmamilə təmizlənməmişdi. Mavi gözlər yol çəkir, düşüncələr, xəyalatlar 
içində süzülürdü. O birdən diksindi. Aşxanaya girən çərkəz papaqlı kişiyə təlaşla baxdı. Onun 
necə qorxduğu, necə ağardığı Mahmudun nəzərindən yayınmadı.  
– Mərziyə, o kişini tanıyırsan?  
– Yox.  
– Bəs niyə qorxdun.  
– Ona oxşatdım.  
– Kimə? 
– Mahmud, haqq-hesabı tez kəs, gedək, mən qorxuram.  
– Kimdən? Mərziyə titrədi:  
– Mahmud, bir az cə…ld ol…san yaxşıdır. Mahmud süfrənin xərcini xidmətçiyə verib 
durdu. Onlar küçəyə çıxdılar.  
– Mərziyə, qorxduğun adam kimdir, nəyindir?  
– Sonra söylə…  
– Səni hara aparım?  
 8 
– Bilmirəm.  
– Burda yaşamırsan? Eviniz burda deyil?  
– Mahmud… Mahmud onun danışmaq iqtidarında olmadığını görüb susdu. Taksi 
saxlatdırdı. Mərziyəni birbaş gəmiyə gətirdi. Mərziyə çeçen qızı idi. O üç yaşında ikən yetim 
qalmışdı. Onu dayısı böyütmüşdü. Tibb texnikymunun birinci kursunda oxuyarkən dayısı, 
Mərziyədən xəbərsiz ona nişan taxmış, yay tətilində toyun başlanmasına razılıq vermişdi. 
Mərziyənin heç nədən xəbəri yox idi. O, qış tətilini dayısı evində keçirmək üçün kəndə 
qayıdanda bibisi onun barmağına qəşəng, qiymətli bir üzük taxdı: – Nişan üzüyüdür. Mərziyə elə 
bildi ki, bibisi zarafat eləyir. Axı, o, belə zarafatları bu son üç il ərzində dayısı arvadından çox 
eşitmişdi. Lakin qızıl sırğalar qulaqlarından asılanda, qızıl saat qoluna bağlananda, mirvari 
hörükləri boynuna dolananda bu xəbərin gerçəkliyinə inandı: "Görəsən, adaxlım kimdir? Dayım 
arvadı meylimin kimə olduğunu bilirdi. Kim olacaq, əlbəttə, odur!" Mərziyə sevinmişdi. Bibisinə 
heç bir xoş söz söyləyə bilməmişdi, utandığından çiyələk kimi qıpqırmızı qızarmışdı. Mərziyə 
indi də o sevincin, o duyğuların həsrətində, intizarındadır. O, adaxlısının adını eşidəndə az qaldı 
huşunu itirsin. Mərziyənin gözlərində işıqlı aləm zülmətə çevrildi. Onu qırx beş yaşlı bir kişiyə 
nişanlamışdılar. Dayısı ondan beş min pul almışdı. Mərziyəni, onun atası yerində adama 
satmışdı. İlk günlər Mərziyənin gücü göz yaşlarına çatdı. Ağladıqca ağladı, yalvardıqca yalvardı. 
Dayısı onu ölümlə hədələdi. Mərziyənin göz yaşları, iniltiləri dayısının daş qəlbinə təsir etmədi, 
onun qaya ürəyini yumşaltmadı. O: "Ya həmin adaxlı, ya da ölüm!" – deyə Mərziyəyə biri 
digərinin eyni iki yol göstərdi və onu şəhərə buraxmadı: "Nişanlı qız oxumaz!" Təhsili yarımçıq 
qaldı, yol uçurumda qurtardı, keçmişin çürük kəməndi öz gücünü Mərziyənin boğazında sınadı. 
Mərziyə ölmək yox, yaşamaq istəyirdi. Cavan qızın, gününü görüb, dövranını sürmüş qoca 
kişiyə satılması hər cür ölümdən də pisdir. Mərziyənin tərslik elədiyini, ipə-sapa yatmadığını 
adaxlısı da eşitmişdi. O da bir yandan sifariş göndərirdi ki, Mərziyə mənim payım, mənim 
qismətim, mənim nübarımdır; heç kim ona göz dikə bilməz, o heç kimə ərə gedə bilməz. Xəncər 
hələ qındadır, amma baş kəsib qan axıtmağa hazırdır. Mərziyə dəcəllik eləməsin, yola gəlsin, 
mən onun meyidindən də əl çəkməyəcəyəm. Camaat arasında başı aşağı gəzmək, dili gödək 
olmaq mənə yaraşmaz; öldü var, döndü yoxdur. Mərziyə bir gecə gözdən-qulaqdan oğurlanıb 
yola çıxdı. Şiddətli yağış yağırdı. Demə bibisi onun izinə düşübmüş. O, Mərziyənin qaçmaq 
istədiyini ağlına gətirmiş olsa söz yox ki, ərini xəbərdar edərdi. Dayı arvadı fikirləşirmiş ki, 
Mərziyə uzağa gedə bilməz, qaranlıqdan qorxar, vahimələnər, özünü bağda-bağatda öldürər. 
Qaranlıq bir gecə… hər yanda yağış suyunun şırıltısı eşidilir. Dağın qıvrım yolları ilə aşağı – 
kəndə sarı enən bir maşının bir cüt işığı görünür. Hərdən göy guruldayır, şimşək öz qızıl qılıncı 
ilə göyün şüşəsini çilikləyir. Mərziyə kənddən xeyli uzaqlaşmışdı. O tez-tez maşına sarı 
boylanır; özü də gah yüyürür, gah da yortur. Mərziyə birdən vahimələndi. Dayanıb geri baxdı. 
Kol-kosdan, ağac-daşdan seçilən bir fiqur ona doğru gəlirdi. Bu qorxunc qüvvədən Mərziyənin 
qanı dondu. Bu kimdir? Adaxlıdırmı? Ondan başqa kim ola bilər?! Ömrün burda tamamlanacaq, 
Mərziyə. – Mərziyə!… Mərziyə qorxudan bağırıb bibisinə tərəf yüyürdü. Onu qucaqladı, öpdü. 
O sanki onu əcəlin əlindən alan xilaskarına sarılmışdı. Sonra isə…  
… Maşın Mərziyəni uzaqlara aparanda qolları da, qıçları da bağlanmış, ağzı sarıqlı bir 
adam çapalayırdı. Bu, Mərziyənin bibisi idi.  
– Sənə kömək edən olmadı? – deyə bu qəmli hekayəti dinləyən Mahmud Mərziyənin 
sözünə inanmırmış kimi soruşdu – Onun öhdəsindən təkcə gəldin? Mərziyə başı ilə təsdiq etdi.  
– Bəs qollarını, qıçlarını nə ilə bağıadın?  
– Qollarını öz kələyağımla, qıçlarını isə bibimin baş örtüyü ilə. Ağzını da koftamla 
yumdum. Mərziyənin yalandan yanaqları allandı, gözləri yaşardı.  
– İndi kimdən utanırsan; burda ki, özümüzdən başqa bir kimsə yoxdur?!  
– Öz hərəkətlərimdən, öz sözlərimdən xəcalət çəkirəm.  
– Sən çox yaxşı iş görmüsən. Qaçmaq da qoçaqlıqdır. Bundan ötrü peşman olmaq yox, 
sevinmək, qürrələnmək lazımdır. Mahmud onun nədən danışdığını, hansı hərəkət, hansı sözdən 
iztirab çəkdiyini başa düşmədi. Mərziyə isə onu həyasız, pozğun, hər gecəni bir oğlanla keçirən 
 9 
əxlaqsız kimi tanıdan anları xatırlayıb utanmışdı. O sözlər, o nəvazişlər, o çağrışlar ağ üzdə bir 
ləkə kimi qüsur, təzə paltarda köhnə yamaq kimi bir nöqsan idi. Mərziyə onları xatırladıqca 
peşmançılıq odunda yanır, iztirab, xəcalət alovunda əriyirdi.  
– Mahmud, – deyə o indicə ağlayacaqmış kimi dilləndi – Ağlım başımda yox idi. Bir 
yandan ölüm qorxusu – onlar gec-tez məni tapıb öldürəcəklər – bir yandan aclıq , bir yandan da 
qəriblik… Bilmirdim neynəyim. Dilənçilikmi eləyim, yoxsa…  
Mən o sözləri, o hərəkətləri bir qızdan öyrəndim. O bir oğlanla həmin bağda belə tanış 
oldu. Oğlan onu restorana apardı. Mən də acından ölürdüm. Bir saat idi ki, bağda, rəqs 
meydançasının ətrafında fırlanırdım. Mənə sataşırdılar. Iakin dilənçilik eləməyə, zibil… Mərziyə 
artıq danışa bilmədi. Gözlərinin yaşı onun ağ üzündə bir cüt əyri cığır saldı. Mahmud onu 
oxşadı:  
– Onları unut, Mərziyə, onları bir də yadına salma. Sən mənim gözlərimdə güldən 
təmizsən, tərsən, sudan paksan, sərinsən.  
– Səni görəndə elə bil… mənə dedilər… ki, ona…  
– Yaxşı, yaxşı.  
– Mahmud onun başını sinəsinə sıxıb Mərziyənin saçlarını tumarladı – Danışma, hər şey 
mənə aydındır. Bu söhbəti təkrar etsən həm özünü kədərləndirəcəksən, həm də məni. İndi sən 
otur, mən kapitanın yanına gedib onunla danışım.  
– Nə danışacaqsan?  
– Vəziyyətin nə yerdə olduğunu söyləyib ondan xahiş eləyəcəyəm ki, sabah bizimlə 
birlikdə idarəyə getsin; rəisdən səni bura göndərməyi tələb etsin. Kapitanın tələbini, sözünü tez 
eşidirlər. Mahmudu Mərziyənin minnətdar baxışları yola saldı. Mərziyə yatmaq, dincəlmək 
istəyirdi. Varlığına hakim kəsilən süstlük, taqətsizlik onu yatağa uzanmağa məcbur edirdi. Lakin 
o oturub Mahmudun qayıtmasını gözləyirdi. Nə qədər yorğun, əzgin olsa da yeni xəbəri eşitmək 
hər şeydən vacib idi. Bu xəbər ya ona sevinc gətirəcəkdi, ya da ki, ürəyindən asılan qüssə 
qurğuşunun birini də artıracaqdı. Mərziyə stolun üstündəki qəzetlərdən birini götürdü. Onu o üz-
bu üzə çevirdi. Səhifələrin hamısını gözdən keçirdi. Ancaq qəzetdəki ən kiçik, ən qısa məqaləni 
belə oxuya bilmədi. Hər səhifədən bir başlıq, hər məqalədən bir cümlə onun gözləri qarşısından 
su kimi axıb keçdi. Mərziyə qəzeti stolun üstünə qoyub məxmər cildli albomu açdı. Şəkillərin 
heç biri onu əyləndirə bilmədi: "Mahmud niyə gec gəldi?". Mərziyə yenə şəkillərlə oynadı. 
Aynadan eşiyə–dənizə baxdı. Rəngli divarlara, tavana boylandı. Qapıya zillənən nəzərləri 
qapandı. O səksənmiş kimi gözlərini tez açdı. Gələn Mahmud deyildi; kimsə qapının önündən 
ötüb getdi. Mərziyə sivirmələri açdı, örtdü, gəzişdi. Divanda oturub qalxdı. Güzgünün qarşısına 
gəlib öz əksinə nəzər yetirdi. Əllərini yudu, üzünə sərin su çırpdı. Lakin ürəyi təşnədən, qəlbi 
səksəkədən, canı həyacan və qorxudan azad olmadı: "Bu qədər gec gəlməkdə deyəsən, kapitanla 
çox danışdı. Kapitan tanımadığı adama görə gedib rəisdən xahiş eləməz». Mərziyənin taqəti 
tükəndi, başı gicəlləndi. Ümidsizlik, çarəsizlik onu əldən-dildən saldı. O oturdu. Başını dala əyib 
divanın söykənəcəyinə dayadı. Onun göz qapaqları yenə öpüşdü. Yuxuya tək bircə an təslim 
oldu. Əndişə içində qalxdı. Qapını açıb çölə çıxmaq, sıxıntıya dözməyən ürəyini təmiz hava ilə 
sakitləşdirmək istədi. Lakin qapıya uzanan əlini ürəyinin üstünə gətirib geri çevrildi; kayutada 
onu məşğul edə bilən bir şey axtardı: "Mahmud niyə bir belə ləngidi? Yəqin sözü yerə düşüb, 
utandığından içəri girə bilmir". Mərziyənin ürəyi elə sıxıldı, elə göynədi ki… Onun gözləri 
qapıda idi. Qapı gec – tez açılacaqdır. Mərziyə ya ölümə bərabər olan ümidsizliyi – kədəri, ya da 
qanadı – sevinci qarşılayacaqdır.  
…Koridordan ayaq səsi gəldi. Mərziyə titrədi. Qalxıb qapıya doğru getmək istədi. 
Ayaqları döşəmədən qopmadı.  
– Mərziyə… Mahmud gülürdü. Mahmud sevinirdi. Mahmud əllərini başı üzərinə qaldırıb 
onları sıxır, gülüşlə üzünə, sevinclə gözlərinə, tərpənişlə qollarına yazılmış xəbəri gətirib 
Mərziyəni təbrik edirdi. Mahmudun boynuna iki qol dolandı. Ətirli saçlar yenə də onun boyun-
boğazına toxundu. Lakin onlar Mahmudda əvvəlki hiss-həyacanı oyatmadı. 3 Gəmi körpünün 
yanında düz qırx iki saat dayandı. Boğanaq gəmini şikəst eləmişdi. Gəminin gövdəsi iki yerdən 
 10 
çatlamışdı. Yükə su qarışmış, bu da onun tez boşaldılmasına əngəl törətmişdi. Boğanaq gəminin 
arxa hissəsindəki qayığın birini də qoparıb aparmışdı. Buna baxmayaraq bəxt dənizçilərin üzünə 
gülmüş, onlar gəmini boğanağın qabağından tez qaçıra bilmişdilər. Gəmini onun yeli tutmuş, 
dalğası vurmuşdu. Əgər gəmi suyun göyə sovrulduğu yerə düşsə, boğanaq onu havaya qaldırar, 
ya da ortadan sındırardı ki, bunların ikisi də qərq olmaq demək idi. Gəmi gecə yarıdan sonra yola 
düşdü. O dalğaqıranın yanından burularaq açıq dənizə üz tutanda Mahmud növbədən azad olub 
öz kayutasına gəldi. Mərziyə stula oturmağa alışmamış bəzi kənd gəlinləri kimi döşəmənin 
üstünə sərilmiş xəlçənin üzərində əyləşib, Mahmudun pencəyinin düymələrini bərkidirdi. Divana 
yığılmış paltarlardan görünür ki, o, geyim şeylərinin hamısına ütü çəkmişdir. – Mərziyə, sən hələ 
yatmamısan? Mərziyə gülümsündü:  
– Darıxdım. Nə bilim…paltarları da… Yuxum gəlmədi. Mərziyə kayutanı elə silib, elə 
təmizləmişdi ki, hər yanda evdar, təmizkar bir qadın əlinin, bir qadın zövqünün gözəlliyi 
duyulurdu. Mərziyə qalxıb pencəyi stulun söykənəcəyinə keçirdi. – Gəl otur. – Paltarım çirklidir, 
otura bilmərəm.  
– Yenə növbədəsən?  
– Yox, azadam.  
– Bəs onda… Mərziyə paltarların arasından Mahmudun ağ zolaqlı pijamasını çıxartdı:  
– Bunumu geyinəcəksən? Mahmud gülümsədi. Mərziyə təlaşa düşdü:  
– Yoxsa… O paltarlara bir də əl uzadanda Mahmud əlüzyuyanın yanına gedib məxmər 
pərdəni qarşısına çəkdi.  
– Paltarlarımı burda geyinəcəm, amma bəri baxma. Mərziyə üzünü o yana çevirdi: – 
Baxmaram. Mahmud iş paltarlarını götürüb kayutadan çıxanda:  
– Hara aparırsan? Mən onları sabah yuyaram, – deyə Mərziyə ərinin arvad işinə 
qarışmasından inciyən gəlinlərə məxsus bir etirazla səsləndi  
– Kişi də paltar yuyarmı?!  
– Yumağa aparmıram, Mərziyə, iş paltarları üçün ayrıca yer var, ora qoyacam. – Eləmi? 
Mahmud başını yüngülcə tərpətdi. Mərziyənin mavi gözləri üzr istədi. Qəlbinin, ürəyinin 
həyəcanı ilə sinəsinə qalxmış əli yavaş-yavaş aşağı sürüşdü. Mərziyənin üç iri addımla cəld irəli 
atılan ayaqları onu xırda yürüşlərlə asta-asta geri apardı. Bayaqkı əsəbi səs uzaqdan gələn 
peşmançılıq sədası kimi səsləndi.  
– Elə bildim yumağa aparırsan. Mahmud tez qayıtdı. Mərziyə paltarları şkafa yığdı. 
Mahmuda termosdan bir stəkan çay süzdü.  
– Özünə niyə süzmürsən?  
– Ürəyim istəmir.  
– Bu həyat necə, xoşuna gəlirmi?  
– Yaxşıdır. Amma adam bir az darıxır. Sən burda olsan heç darıxmazdım. Təklik pis 
şeydir.  
– Bu təklikdən, cütlükdən asılı deyil. İlk günlər mən də darıxırdım. Sonra bu beşikdən 
ayrılmaq istəməyən bir körpə oldum.  
– Nolar, mən də alışaram.  
– Əlbəttə! Kimsə qapını döyməmiş açdı. Qapı divara dəyib bir də örtüldü. – Bu kimdir! – 
deyə Mahmud qapını açdı, başını çölə çıxartdı. Koridorda heç kim yox idi. Mərziyə onun bulud 
kimi tutulduğunu görüb soruşdu:  
– Bəlkə öz-özünə açılıb? Mahmud qaş-qabaqlı halda:  
– Yox! – dedi – qapı öz-özünə belə açılmır. Fırtına yox, yırğalanma yox, qapı öz-özünə 
niyə açılsın!? – Bəs kim… Mərziyənin sözü qapının döyülməsilə yarımçıq qaldı.  
– İcazə olarmı? Bu Ruh idi. Xeyir ola? O, Mahmudun kayutasına heç gəlməmişdi. 
Mahmud burunaltı razılıq verdi:  
– Olar. Ruh qapının dalında dayanıb mütəhərrikliklə dedi:  
 11 
– Məni soyuq yaman tutub. Mahmud həkimdirmi?! O, Ruha hansı yardımı, hansı xidməti 
göstərə bilər?! Ruh bu sualları Mahmudun da. Mərziyənin də baxışlarında görüb vəziyyətinin 
dildəki ağırlığı ilə sözlərini inandırıcı şəkildə salmağa çalışdı:  
– Kürəklərim taxtaya dönüb. Nəfəs aldıqca kürəklərimin altı sancır. Qorxuram plevrit 
olam. Mahmud, sənə bir əziyyət vermək istəyirəm. Mahmud könülsüz halda:  
– Buyurun, – dedi– buyurun.  
– İki şüşə tapa bilsən su ilə doldurub mənə gətirərdin; kürəklərimin altına qoyacam.  
– Şüşə var – deyə Ruhun iniltisinə inanan Mərziyə stolun alt sivirməsindən iki araq şüşəsi 
çıxartdı. – Yumuşam, tər-təmizdir. Ruh Mahmudun kayutasından taqətsiz xəstə kimi çıxdı. 
Qapını arxasınca elə yavaş-yavaş örtdü ki, elə bil, qollarında bir körpə uşaq qüvvəsi də 
qalmamışdı.  
– Kambuz açıqdır, qazanda su isidimmi? Mahmudu fikir alıb aparmışdı. O Mərziyənin 
səsini eşitmirdi. – Mahmud… Mahmud ona yenə cavab vermədi. Mərziyə onu əlilə tərpətdi:  
– Sənlə deyiləm!? Mahmud yenə dinmədi. Lakin bütün ümidləri puça çıxmış adam 
məyusluğu ilə Mərziyəyə baxdı. Bu ifadə Mərziyənin ürəyinə bir qorxu saldı: Mahmud niyə 
qüssələndi? – Mahmud… Mərziyə bilmədi Mahmudun üzünü kölgə altına alan qəm buludlarını 
hansı nəvazişin küləyi, hansı qayğının qasırğası, hansı səmimiyyətin tufanı ilə qovsun.  
– Mahmud… Bu səsdəki, bu nəfəsdəki son çağırış, son yalvarış, son qəhər Mahmudun 
qıfıllanmış dilini açdı. Onun əli Mərziyənin saçlarını sığalladı.  
– Gəlirəm. Mahmud şüşələri götürüb qapını arxasınca çırpdı. Mərziyə beynini 
keyləşdirib, ağlını çaşdıran bir fikrin, bir xəyalın hökmü ilə divandan qapıya qədər olan üç 
addımlıq yolun başına böyük fasilələrlə çıxdı. Hər duruş onun ürəyinə bir sıxıntı gətirdi:  
Mahmud niyə süstləşmişdi? O niyə bədbinləşdi? Yoxsa o qız ona özü ətək verib indi əl 
çəkmir ki; gərək məni alasan? Qızın bura gəlməsi göstərir ki, Mahmud ondan qaçır. O 
xəstələnməyib. Mahmudla danışmağa gəlmişdi. Qapını acıqla, qəzəblə itələyib açan da o idi. 
Mənim burda olmağım onu bir bəhanə, bir kələklə Mahmudu öz kayutasına aparmağa məcbur 
etdi. Bəlkə də Mahmud onunla evlənəcək? Bəlkə çoxdan sevişiblər? Bəlkə bir yerdə çox oturub-
durublar? Qız məndən qısqanırmı? Qısqanmasa gecənin bu vaxtında Mahmudun kayutasına 
gəlməzdi. Mən onlara mane olmayacağam. O qız aldanır, səhv edir. Mən həmişə öz xilaskarımın 
itaətində olacam. Ömrümün axırınacan ona sadiq qalacağıma and içmişəm. Bu başqalarına bir 
cür görünsə də hər nəzərdəki, rəftardakı, baxışdakı tənbehi, kinayəni, qəlbimin saflığı, fikrimin 
aydınlığı içində itirəcəm; lakin andımı geri götürməyəcəm. Dilənçilik, pozğunluq girdabından 
məni səxavətlə, alicənablıqla çıxaran insana istəsə bacı, istəsə kölə, istəsə… Mərziyə sözünü 
tamamlaya bilmədi. Daxili monoloqunun son cümləsi yarımçıq qaldı. Bu ifadəyə bir ürəyin beş 
döyüntüsü nəhayət verdi. Hər döyüntüdə bir heca vardı. Mərziyənin ürəyi iki kəlmə söz 
söyləmişdi. Tər onun alnından sel kimi axdı. Mərziyə üzünü yuyub divanda oturdu. O boğulurdu. 
Ona hava çatmırdı. Elə bil kayutada hava azalmışdı. Mərziyə göyərtəyə çıxdı. Gözləri qeyri-
ixtiyari orta tikintiyə dikildi.  
Mərziyə o qızın harada – gəminin arxa, yaxud orta hissəsindəki kayutaların hansında 
yaşadığını bilmirdi. Lakin orta tikintinin orta aynalarından göyərtəyə süzülən solğun işıx məchul 
bir səs, məchul bir qüvvə kimi Mərziyəni çağırdı, Mərziyəni sürüklədi. Mərziyə keçid körpüsü 
ilə ora doğru gedəndə növbətçi matrosla qarşılaşdı.  
– Hara gedirsiniz?  
– Elə belə…  
– … Gəzirsiniz. Nə tez oyanmısınız?  
– Heç…  
– Y.. yatmamamısınız. Mərziyə karıxsa da şübhəli hərəkətini, şübhəli narahatlığını 
inandırıcı bir düzəlişlə doğrultdu:  
– Darıxdığımdandır.  
– Başınız gicəllənmir ki?  
– Bir az. Növbətçi fit çaldı:  
 12 
– Bu pisdir.  
– Ondan ağrımır. Növbətçi:  
– Hə, bu yaxşıdır, çox yaxşıdır – deyib şvabranı sürüyə-sürüyə gəminin arxasına getdi. 
Mərziyə dala qayıtdı: "Mahmud məni burda görsə inciyər. Axı mən onu nə üçün axtarıram?! Bu 
hüquqa, bu ixtiyara layiqəmmi?! O əlbəttə buna görə məni danlamaz. Ancaq onu axtarmağıma 
yaxşı məna da verməz". Mahmudla Mərziyə kayutaya dabanbasdı girdilər. Mərziyənin gözləri 
Mahmudun üzündə idi. Mahmud isə onu görmürmüş kimi ona heç əhəmiyyət də vermirdi. 
Mahmudun sifəti bədheybət bir hala düşmüşdü. Qarabuğdayı üzü qar kimi dümağ ağarmışdı. 
Qonur gözləri iriləşmişdi. Boyun damarları çırpınırdı. Əlləri yumruqlanıb açılır, üz əzaları 
dartılıb boşalırdı.  
– Mahmud, onun vəziyyəti doğrudanmı xarabdır, Mahmud? Mahmud qeyzlə:  
– Xarabdır, – dedi– zorla gülümsəyib əlini Mərziyənin kürəyinə toxundurdu  
– Sən get yat, Mərziyə. Mən… Sən yat. Mahmud Mərziyəni onun öz kayutasına yola 
saldı. Mərziyə əlini qapının dəstəyinə uzadıb vida nəzərlərilə Mahmuda baxdı.  
– Gecən xeyrə qalsın, Mahmud. Mahmud gülümsəyərək sakitcə dedi:  
– Xeyirlə qarşılaş, Mərziyə. Mahmud öz kayutasına girənəcən Mərziyə qapının ağzından 
çəkilmədi. Mahmud paltarını soyunanda onun qapısının astaca örtüldüyünü eşitdi.  
– Yazıq qız intizarda qaldı. Doğrudur cinləndim, amma Ruha da yazığım gəlir. 
Mahmudun xəyalında bir az bundan qabaqkı Ruh canlandı. Ruh soyunub yatağa girmişdi. O ən 
təzə, ona ən çox yaraşan alt paltarını geyinmişdi. Ətir çiləyib kayutanın havasını dəyişmişdi. 
Mahmudun şəklini dairəvi çərçivəyə salıb stolun üstünə qoymuşdu. Ruh bu şəkli kimdən 
almışdı? Mahmud öz əlilə ona belə bir şey verməmişdi. Görünür o bunu Mahmudun albomunun 
arasından özü götürmüşdü. Ruh arxası üstə çevrildi:  
– Mahmud, sən niyə məni… Ruh hönkürdü. Mahmud onun açıq sinəsini ədyalla örtdü. 
Ruh Mahmudun əlini tutub öz sinəsi üzərində saxladı. Gözlərində gilələnən yaşı bir kiprik 
çalmağı ilə yanaqlarına axıtdı. – Mənə nə qədər… Ruh yenə hönkürdü. Mahmud əlini 
hönkürtüdən titrəyən sinədən götürmək istədi. Lakin Ruh onun əlini öz sinəsinə elə böyük bir 
ehtirasla sıxdı ki, Mahmudun onu təsəllidən mərhum etməyə ürəyi gəlmədi.  
– Sən mənim qəlbimin hakimisən, Mahmud. Sən mənim könlümü fəth eləmisən, 
Mahmud. Mən daha duruş gətirə bilmirəm. Dilə gəlmişəm. Özü də elə bir dilə ki, bunun 
yalvarışdan… Mən bu uzun sürən əsarətlə barışa bilmirəm, bilmirəm. Ruh ədyalı sinəsi 
üzərindən çılğınlıqla atıb qollarını yana açdı:  
– Mən səninəm, sənin ixtiyarındayam. Canımı necə istəyirsən, elə də al. Mahmud onun 
iztirablarını çox yaxşı anlayırdı. Lakin bunların Ruhu dəlilik dərəcəsinə çatdıracağını güman 
etməmişdi. Acı həqiqəti söyləməkdənsə, onu şübhədə qoymağı üstün tutmuşdu. İndi heç bir şey 
Ruha kömək edə bilməzdi. O odlanıb alovlanmışdı. Onu bu ölümə bərabər həqiqətlə söndürmək 
olmazdı.  
– Ruh, axı sən ağıllı qızsan. Sənin iradəli, dözümlü olmağın məni sevindirirdi. Mən səni 
təqlid etməyə çalışırdım. Amma indi az qalır səni tanıya bilməyəm. Sən doğrudanmı mənim bu 
günə kimi tanıdığım Ruhsan? Mahmud bu sözləri deməyə məcbur idi. Başqa vədə, özgə zaman 
olsaydı o bu təriflərin, adamı irəli, mətin olmağa çağıran məzəmmətlərin birini də söyləməzdi. 
Buna baxmayaraq bu sözlər nə qədər yerində söylənmiş olsa da Ruha təsir etmədi. O öz 
çılğınlığının qarşını ala bilməyib, yanıq yaralarının sızıltısına dözməyi bacarmayan xəstələr kimi 
qıvrıldı:  
– Daha səbrim tükənib. Dözə bilmirəm. İnsafsızsan. Üzümə bir dəfə də olsa yaxşı nəzərlə 
baxmamısan. Sənə həmişə mən yaxınlaşmışam. Amma sən… Deyəsən öləcəyəm. Heç olmasa 
burda yanımda otur. Qoy bu təsəlli, bu bəxşişlə gözlərim əbədi olaraq qapansın. Əllərinlə 
saçlarımı tumarla. Mənə nəvazişlə bax. Elə bax ki, məni sevdiyin gözlərində görünsün. Bir 
dəqiqənin sevinci ilə ürəyin dolsun. Əcəl məni bu dünyadan əliboş aparmasın. Sən bunu məndən 
əsirgəmə, Mahmud. İndi mənə ürəyində gülürsən. Eybi yoxdur, gül, nolar, gül. Dəliyə gülərlər. 
 13 
Vaxt olar sən də sevər, sən də birinin qarşısında mənim kimi alçalar, o qızı özünə güldürərsən. 
Ruh Mahmudun biləyindən tutub sözlərini bahar yağışı kimi onun üzərinə yağdırdı:  
– O qızı da acıq vermək üçün, ürəyimi daha çox yaralayıb məni incitmək üçün 
gətirmisən, ay insafsız! Mən ki, sənə bir pislik eləməmişəm!? Sevdiyimə görə mənə zülm 
edirsənsə, sənə nə deyim, nə söyləyim ki, ona layiq olasan?! Söz də tapmıram. Ancaq mən sənə 
qarğamaram. Səndə heç bir təqsir yoxdur. Bu mənim qana dönmüş qəlbimin günahıdır. Mahmud 
ömründə belə bir çıxılmaz vəziyyətə düşməmişdi. Ruhun sözəri ona təsir etməmiş deyildi. Bu 
qasırğa, bu bahar yağışı onu tamamilə sarsıtmışdı. Mərhəmət duyğusu onda o qədər güclənmişdi 
ki, Mahmud bu selin qarşısında dayana bilməyib az qalırdı Ruhu şirin öpüşlərə qərq etsin. Lakin 
özünü saxlayırdı. Bu qədər açıq yalvarış, bu qədər çılpaq etiraf Mahmuda müəmmalı görünürdü.  
– Ruh, səsini eşidən olar, yavaş danış.  
– Qoy hamı eşitsin, oğurluq eləmirəm ki! Öz dərdimi danışıram, öz ürəyimi açıram, öz 
qəlbimin qəmli, qüssəli dastanını oxuyuram.  
– Bizə gülərlər.  
– Biz də onlara gülərik.  
– Ağıllı ol, Ruh.  
– Mən indi heç kimdən utanmıram, qorxmuram, çünki sən yanımdasan. Mənə sən 
lazımsan. Sənin qollarını belimdə, üzünü üzümün üstündə, nəfəsini nəfəsimin içində hiss 
etsəydim…  
– Ruh, ağlını başına yığ, Ruh. Ruh yatağından sıçradı. Bu qarayanız qız ağarıb titrəyirdi. 
Sinəsi elə həyəcanla qalxıb enir, elə çırpınırdı ki, elə bil ürəyi köksünü bu dəqiqə dəlib çölə 
çıxacaqdı. İri ala gözləri barışmaz bir kinlə kiçilmişdi. O, Mahmudun üzünə bir xeyli baxıb cəld 
geri çevrildi. Sivirmədən götürdüyü bucağı Mahmudun əlinə uzatdı.  
– Al, məni öldür ki, canım bu cövrü – cəfadan bir dəfəlik qurtarsın. Niyə dayanmısan, 
kişi deyilsənmi?! Qorxursan? Qorxma, mənim ölümümdə səni heç kim təqsirləndirməyəcək; 
Ruhun canı Mahmuda qurbandır. Mahmudu araq qoxusu vurdu. Mahmud inanmadı: Ruh araq 
içməz. Lakin Ruhun nəfəsindən arağın kəskin qoxusu bu dəfə elə gəldi ki, Mahmud buna 
inanmaya bilmədi. Mahmud elə bil yatırmış, bu həqiqəti yuxuda görür, sayaqlayırmış – oyandı. 
Bucağı Ruhun əlindən alıb qapıdan çıxdı. O bircə dəqiqə də artıq ləngisəydi, kim bilir, Ruha 
nələr deyəcəkdi. 4 Gəmi beş saat reyddə dayandı. Gəminin çatlamış yerlərini və bunların böyük-
kiçikliyini daha dəqiq müəyyən etmək üçün dalğıc çağrıldı. Gəmiyə çox xətər toxunmamışdı. 
Lakin dalğıcın verdiyi ölçüyə görə çatın biri o qədər böyük idi ki, bunu plastr, yaxud sementlə 
yamayıb arxayınlaşmaq olmazdı. Bu, gəmi fırtınaya düşən kimi parçalanıb dağılar, yenə də yükə 
su qarışardı. Həm də çat sirkələnmədən, gəminin dalğalarla kəllə-kəlləyə gəlib döyüşməsindən 
böyüyər, dənizçiləri daha ciddi təhlükə qarşısında qoyardı. Odur ki, gəminin doka qaldırılıb, 
çatların qaynaqla bitişdirilməsinə sərəncam verildi. Gəmi sudan ayrıldı. Onu, üstündə qaldırıcı 
kranlar olan iki qalın sement divarın arasına çəkib quruya çıxartdılar. Gəminin ürəyi dayandı. 
Kayutaların dairəvi aynaları göz yeri kimi qaraldı. Qaynaqçılar işə başladı. Fısıltı, fışıltı, 
müxtəlif metal cingiltiləri yeknəsəq səssizliyi pozdu. Qaynaqçıların əllərindəki qara rezindən 
qabığı olan şunurun acıqlanıb quyruğu üzərinə qalxmış ilanın başına oxşar ucluğu yamyaşıl alov 
püskürürdü. Gəminin altı dokun döşəməsinə qığılcımları səpələdi. Sudan ayrılmış "balıq" üç 
saatdan sonra dənizə buraxıldı. Gəmi lövbər atdı. Dənizçilər ambarlara endilər. Qaynağı hər 
sınaqdan keçirmək üçün gəmi lövbəri qaldırıb dənizdə qövs yazdı qabırğasını dalğaların ağzına 
verdi. Ambarlara su keçmədi. Gəmi yükü gətirmək üçün körpüyə yan aldı. Körpü matrosları 
xəbər gətirdilər:  
– Xəlili keçid qapısının yanında bir arvad gözləyir. Gəmi matrosu o qadına xəbər apardı 
ki, Xəlil Maxaçqalada qalıb. Qadın, kapitandan buraxılış vərəqəsi alıb gəmiyə gəldi. Ona Xəlilin 
kayutasını göstərdilər. Qapı qıfıllı idi. O, kayutanı tanıyıb gəzişməkdən, gözləməkdən 
yorulandan sonra kayut-kampaniyada oturdu. Dənizçilər şəhərə dağılışmışdılar. Gəmidə növbə 
çəkənlərdən başqa bir kimsə qalmamışdı. Gəmi birinci dərəcəli yük götürdüyündən mühərriklər 
dayandırılmışdı. Ventilyatorlar işləmirdi. Kayut-kampaniya xəstə idi. Yay günəşinin maili 
 14 
şüaları öz qüdrətini sınayırmış kimi gəminin üstünə od yağdırırdı. Növbətçilər kölgəli yerinə 
çəkilib özlərini günəşdən qoruyurdular. Onların bəzisi torpağın üstünə sərilib hərəkətsiz 
qalmışdı. Bəzisi də ölgün, yorğun ləpələrin gətirdiyi sərin havanı acgözlüklə ciyərlərinə çəkib 
dənizə əl eləyir, dalğalara: "gətir, gətir" – deyirdi. Bu qadının böyük səbri, dəyanəti vardı. O 
oturduğu yerdən tərpənmir, nə istidən, bürküdən, nə də fikir - xəyaldan darıxdığını göstərən heç 
bir artıq hərəkətə yol vermirdi. O mürgüləyir, koridorda ayaq səsi eşidəndə açıq qapıdan ora 
baxır, gəlib gedəni görəndən sonra gözlərini yenidən qapayırdı. Növbəni Mahmuda təhvil verən 
matros belə bir qadının kayut-kampaniyada oturub Xəlili gözlədiyini ona xəbər verdi. Mahmud, 
Xəlilin dərdini, həyatını gizlədən pərdəni bu qadınla qaldıracağını güman edib onun yanına 
gəldi.  
– Salam əleyküm. Xoş gəlmisiniz, xala.  
– Sağ ol, oğlum. Qadının xoş səsi, mehriban çöhrəsi Mahmudu tərəddüd etmədən ikinci 
sualı verməyə cəsarətlənirdi:  
– Xəlilin nəyisiniz?  
– Anasıyam, ağrın alım.  
– Deyəsən, çox yorulmusunuz, gedək, mənim kayutamda dincəlin. Qadın bu təklifdən 
imtina etmədi. Mahmud onu öz kayutasına apardı.  
– Bu günmü gəlmisiniz?  
– Dünən. Dünən gəlsəm də yolun yornuğu canımdan çıxmayıb. Dolma kimi 
döyülmüşəm.  
– Çoxmu uzaqdan gəlmisiniz?  
– Daha demə.  
– Xala, istəyirsiniz oturun, istəyirsiniz uzanın – sizin üçün necə rahatdırsa elə də eləyin. 
Utanmayın, mən də sizin oğlunuz. Mahmudun mehribanlığı qadına o qədər xoş gəldi ki, o 
bilmədi bu xoşxasiyyət, şirindil, qayğıkeş oğlanın xəcalətindən hansı sözləri deməklə çıxsın.  
– Xəlili yaxşımı tanıyırsan?  
– Bir elə yox. Axı, o burada cəmisi iyirmi… Gərək ki, üç həftədir. İyirmi günə, üç 
həftəyə də adamı tanımaq çətindir. Gəmimiz bir olsa da sənətimiz, işimiz ayrıdır. O elektrikdir, 
mən – matros. Adam bir-birini işdə-gücdə yaxşı tanıyır. Deyilinə görə pis oğlan deyil. Amma 
adamayovuşmazdır, qaraqabaqdır, danışıb gülməzdir. Mən onun söhbətə qarışdığını, danışıb 
güldüyünü desəm inanarsınızmı? Onun dostu sirdaşı da, gülüşü qəhqəhəsi də papirosdur. Papiros 
çəkməyin dərdi olmasa kayutadan, maşın şöbəsindən bayıra çıxmaz. Səhərə qədər gəzişir, öz-özü 
ilə danışır. Deyirlər xəstədir. Mən inanmıram. O əvvəllər də beləmi idi? Qadın doluxsundu. Ağ 
sifətinə qızartı çökdü. Gözlərinin altı titrədi. Daraqlanıb dizləri üzərinə düşmüş əlləri ağır bir 
hərəkətlə köksünə doğru qalxdı və o üzünü örtüb dalbadal iki dəfə öskürdü, asqırdı. Boğulan 
qəhərin öskürməyə, asqırmaya çevrilməsi, qadını sevindirdi: ötəri bir təbəssüm onun 
dodaqlarında əriyib yox oldu.  
– Xala, hamının dərdi var. Amma hər kəs öz-özlüyündə belə düşünür ki, dünyada mənim 
dərdimdən ağırı, acısı, böyüyü yoxdur. Mən sizi başa düşürəm. Xəlilin də hamıdan uzaq 
gəzməyinə çox ciddi bir şeyin səbəb olduğunu anlamışam. Onu bir, iki dəfə dilə tutmuşam, ona 
sirdaş olmağa çalışmışam. Ancaq o, mənim bir saat çənə çalmağıma bircə baxışla cavab verib: 
çarəsiz dərdi danışmazlar. Qadın, Mahmuda diqqətlə qulaq asırdı. Mahmudun söhbəti onu elə 
maraqlandırmışdı ki, o hətta iki hörüyə yığıdığı qalın şabalıtı saçlarının altında gizlənən 
qulaqlarının belə qarşısını açmağa məcbur oldu. Ana oğlu haqda yeni söz, yeni hekayətmi 
eşidirdi?  
– Oğlum, Xəlil səfərdən niyə qaldı?  
– Bilmirəm, xala.  
– Onu bir qız soraqlayıb tapmış olsa eşidərdinmi, görərdinmi?  
– Məncə belə bir şey olmayıb. Xəlil, gəmi körpüyə bənd edilən kimi harasa getdi; bir də 
qayıtmadı. Nə bilim, bəlkə şəhərdə rastlaşıblar. O qız Xəlilin nişanlısıdırmı? Qadın səksəndi:  
– Hansı qız?  
 15 
– Dediyiniz qız. Xəlili axtarmalı olan qız. Qadın, yerində demədiyi sözün həmin saat 
peşmançılığını çəkən adam kimi narahat oldu: tərpəndi, alnını ovuşdurdu, hörüklərinin duruşunu 
yoxladı. Nəhayət dərindən nəfəs alıb dedi:  
– Oğlum, səndən nə danım; Xəlilin öz kəndimizdə bir adaxlısı vardı. Mən elçi getməyə 
hazırlaşırdım. Birdən eşitdim ki, həmin qızı özgəsinə veriblər. Mən də bunu Xəlil o birisi gəmidə 
işləyəndə ona yazdım. Amma gərək yazmayaydım. Əllərim qurusun. Deyirsən ki, Xəlil çox 
bikefdir, hə? Mahmudun dillənməsinə imkan olmadı. Xəlil qapıdan girdi. Qollarını qızılquş 
qanadları kimi açan ana oğluna sarı yeridi. Xəlilin üzündən, gözündən,alnından öpdükcə öpdü. 
Onu üç, dörd dəqiqə qolları arasından buraxmadı. Hər öpüş, hər nəvaziş, oğul intizarı ilə dolu 
olan hər ana pıçıltıları sanki Xəlilə can verdi. Onun sifəti qızardı, pörtdü, gözlərinin aynası kədər 
kölgələrindən təmizləndi. Xəlilin gülüşə həsrət dodaqları təbəssümlə bəzəndi. Ana oğuldan, oğul 
da anadan tez ayrıla bilmədi. Onların Mahmuda aydın olmayan dildə elədikləri sual-cavablar beş 
dəqiqədən az çəkmədi. Lakin o, səslərin ahəngindən, üzlərdəki, gözlərdəki ifadələrdən anlayırdı 
ki, oğluna elə bir xəbəri yazdığı üçün özünü danlayır, Xəlildən o qızla görüşüb görüşmədiyini 
soruşur. Ananın sonuncu sorğusu, sonuncu sözü Xəlili diksindirdi. Onun qüssə buludlarından 
təmizlənmiş gözləri yenə kölgələndi. Sifəti avazılaşdı. Alnındakı mirvarilər şaxtalı havada kətan 
üzərinə səpələnmiş su çıtıntıları kimi tezcə dondu. Ana həmin sualı təkrar etdi. Xəlil keyimişdi. 
Gözlərinə iynə batırsan kiprik də çalmazdı. Daralmış bəbəkləri durğun bir gölü xatırladırdı. 
Ananın sualı bu gölü dalğalandıra bilmədi. Qapı döyülüb açıldı. Gələn Mahmudun anası idi. O 
qız nəvəsinin əlindən tutub onu "Nizami" bağında gəzdirməyə gətirmiş, gəminin yan aldığı 
körpü ora yan aldığı üçün balaca Elmiranı "day-day" ilə görüşdürməyi unutmamışdı.  
– Tanış olun anamdır. Mahmud anasını onlara təqdim edib Elmiranı qucağına aldı. Onun 
yumru gül yanaqlarından öpdü.  
– Day-day, mənə nə almısan? Mahmud sivirmədən iki konfet çıxarıb Elmiraya verdi, 
Elmiranı yamsıladı: – "Day-day", mənə nə almısan?". Ana, Mərziyə evdə tək qaldı?  
– Yox, Elmiranın "xoruzu" əlindən yerə düşüb çirklənmişdi, onu körpüdəki krantda 
yumağa apardı: İndi gələr…  
– Bizi niyə burda tanış eləyirsən?! Evimiz-eşiyimiz yoxdurmu? Qonağı evə 
gətirməzlərmi?! – Xəlili gözlədik, ana. Onsuz da xalanı burda çox qalmağa qoymayacaqdım. 
Xəlil bir az da gec gəlsə anasını bizim evdə tapacaqdı. Kim güman edərdi ki, bu balaca kayutada 
beş adamın beşini də dondurub cansız heykələ döndərəcək bir təsadüflə üzləşəcək?! Kimin 
ağlına gələrdi ki, yatmaya-yatmaya, gözləri açıq ola-ola belə bir röya görəcəkdir?! Heyrətdən 
böyümüş bəbklər Mərziyəyə çevrilmişdi. Hamının üzündə meyid rəngi vardı. Hamı qorxunc 
qüvvələrlə qarşılaşmış kimi sarsılmışdı. Nədənsə qorxub dayısının boynunu qucaqlayan 
Elmiranın ağlaması olmasaydı bəlkə də bu sükut parçalanmayacaqdı. Elmiranın səsi təsadüfdən 
donmuş, quruyub qalmış heykəllərə hərəkət, tərpəniş verdi. Xəlilin anasının dəhşət dolu sakit 
səsi eşidildi:  
– Bu bizim Mərziyədir. Bunu bura hansı bəxt, hansı iqbal gətirmişdir? 5. Yükvurma 
əməliyyatı təqribən iki saatdan sonra başa çatdırılacaqdı. Gəmi körpüdən ayrılıb açıq dənizə 
cumacaq, mavi sularda yenə də köpüklü yollar salacaqdı. Dənizçilərin bəzisi evdən, bəzisi də 
gəzməkdən gəmiyə qayıdır, gedişə hazırlaşırdılar. Axşamın qaranlığı şəhərin üstünə qara pərdə 
çəkirdi. Sahil çilçiraqlarının qızılı, gümüşü, çəhrayı lentləri dənizdə çimir, yuyunur, daim 
hərəkətdə olan sularda cilvələnirdi. Mahmud stolun üstündə ünvansız bir zərf görüb 
təəccübləndi: "Bu nə məktubdur?" O, zərfi açdı. Onun arasından iki qatlanmış bir varaq çıxartdı. 
Kayuta alaqaranlıq idi. Mahmud, məktubu kayutada oxuya bilməyib göyərtəyə, oradan da körpü 
matroslarının işıqlı budqasına getdi. Məktub eyni sözlərlə başlayır, eyni sözlərlə də qurtarırdı. 
Çoxları kimi Mahmudu da hər şeydən qabaq imza maraqlandırmışdı. Lakin məktub imzasız idi. 
Görünür onu yazan özünü mətləblə tanıtmağa çalışmışdı. "Mahmud, üzr istəyirəm. Bilmirəm 
məni bağışlayacaqsanmı? Bağışlamasan daha yaxşı olar, çünki mən buna layiq deyiləm. 
Günahım dərdim qədər böyük, həsrətim, intizarım qədər dərindir. Qısqanclıq məni alovlandırdı. 
İradəm, şüurum köməyimə çatıb yelkənsiz qayığımı bu mənhus qasırğanın əlindən ala bilmədi. 
 16 
Tufan məni çaşdırdı. İçdim ki, dəniz kimi dalğalı duyğuların ləngəri başımı gicəlləndirməsin, 
beynim, hisslərim keyləşsin, səni, xüsusən, onu unudum, yatım, gözlərim yuxudan açılmasın. 
Amma əksinə oldu. Bu barədə danışmayacam. O gecə özümü nə qədər alçaltdığımı təsəvvürümə 
gətirdikcə xəcalətdən buz kimi əriyirəm. Mən sənin üzünə baxa bilmirəm. Deyəsən, ömrü boyu 
baxa bilməyəcəm də. O gecəni, o gecəki çılğınlığımı, sərsəmliyimi unutmayınca sənin gözlərinə 
baxmaq mənə nəsib olmayacaqdır. Bunu da unutmaq çox çətindir. Mən bu gün kadrlar şöbə 
rəisindən xahiş edib başqa gəmiyə dəyişildim. Axı burada bu iztirab öz gücünü get-gedə artırır, 
səni gördükcə, sənə rast gəldikcə tamam dözülməz olurdu. Görünür, ona da sərbəstlik lazımdır. 
Mən öz dərdimi, öz iztirablarımı ürəyimdə aparıb gedirəm. Sağlıqla qal, mənim xəyali 
bəxtiyarlığım». Mahmud məktubu cibinə qoydu. Qapıdan çıxarkən Ruhla üz-üzə gəldi. Ruh, 
Mahmudla belə qəfildən, gözlənilmədən görüşəcəyini, göz-gözə gələcəyini güman etmədiyi üçün 
bu təsadüfə qarşı hazırlaşmayan varlığı od tutub yandı. Onun gözləri qamaşdı. Sanki üzünə 
dənizdə əks edən səhər günəşinin çəpəki şüaları düşdü. Ruh bir an dayandı. Çamadanları yerə 
qoymaq istədi. Lakin nə fikirləşdisə altı yerə toxunan çamadanları yuxarı qaldırıb iti addımlarla 
Mahmuddan uzaqlaşmağa çalışdı. Təəssüf ki, çamadanlar ağır idi. Ruh onları çətinliklə aparır və 
Mahmudun nəzərindən tez yayınıb həmişə gizlənməyə cəhd etdiyi baxışlardan qoruna bilmirdi.  
– Ruh, gedirsən? Ruh bir dəqiqə ayaq saxladı. Çamadanları yerə qoyub qəddini düzəltdi. 
Ancaq cavab vermədi. Mahmuda tərəf də baxmadı. Çamadanları yenə götürüb irəlilədi. Mahmud 
Ruhun arxasınca gedərək:  
– Ruh, – dedi – icazə versən sənə kömək eləyərdim. Ruh dayanmadı. Mahmud 
çamadanların ikisini də onun əllərindən aldı. Mahmudun ürəyindən yanaşı getmək, Ruhu 
dilləndirmək, danışdırmaq keçdi. Lakin Ruh dala qaldı aradakı məsafəni get-gedə uzatmağa 
başladı. Mahmud addımlarını yavaşıtdı:  
– Ruh, bu çamadanlara nə doldurmusan ki, belə ağırdır? Ruhun cınqırı çıxmadı. Mahmud 
onun taxta körpünün sinəsində sürünən asta addımlarının səsini eşitdi.  
– Ruh, o qədər nifrətə, lənətə layiqəm ki, mənlə yanaşı getmək də istəmirsən? Ruh 
gözlənilməz bir cəldlik və çevikliklə Mahmuda çatıb onun qarşısına keçdi; çamadanların 
qulpundan yapışdı.  
– Ruh, mənə yorulanda kömək eləyərsən. Ruh çamadanların qulpunu buraxmayıb onları 
Mahmudun əlindən almağa çalışdı.  
– Yaxşı, birini sən götür, birini də mən. Ruhun əlləri çamadanlardan yenə ayrılmadı.  
– Ruh, bilirəm, bu çamadanlar ondan ağır deyil, apararsan; amma elə zənn etmə ki, 
onların hamısı təkcə sənin payın, sənin qismətindir. O ağır, acı yükdən mənim də ürəyimdə var. 
Ruhun baxışlarındakı ölü sükut pozulmadı. Onun gözləri Mahmuda dikilmədi. O öz 
inadkarlığından əl çəkməyib çamadanları dartışdırmaqda davam etdi. Mahmud:  
– Ruh, – dedi  
– Bir gözlərimə bax. Ruh baxmadı. Mahmud çamadanların qulpunu buraxıb Ruhun 
biləklərindən tutdu:  
– Ruh, başını qaldır, gözlərimiz görüşsün. Sən sözlü baxışlarımızın görüşməsini 
arzulamırsanmı? Ruh göz qapaqlarını qaldırmağa çalışdı. Lakin bacarmadı. Titrəyə-titrəyə bir az 
aralanan qapaqlar utancaq gözlərin üstünü yenidən örtdü. Ruhun biləkləri Mahmudun əllərində 
qıvrıldı. Onun qolları necə də döyüntülü, necə də qüvvəsiz idi! Mahmud çamadanları götürdü:  
– Gedək, Ruh. Mahmud yenə də qabaqda gedirdi. Ruh ona arxadan baxır, arxadan göz 
yetirirdi. Mahmud fikirli idi. O, başını aşağı salıb yeriyir, düşünür, əllərindəki çamadanların 
ağırlığını belə hiss etmirdi. Aşağı, yuxarı şütüyən maşınların bəzisi onun lap bir addımlığından 
keçirdi. Maşınların yeli Mahmudun saçlarını qarışdırırdı. Dayanacaq arxada qaldı. Bunu Ruh da 
hiss edə bilmədi. O, çamadanları hara aparırdı? Onlar hara gedirdilər? Ruh bu dayanacaqda 
avtobusa oturmalı deyildimi? Mahmud fikrin, xəyalın yollarında idi. Ruh isə nabələd yolçu kimi 
qeyri ixtiyari onun arxasınca irəliləyirdi. Maşınlar şütüyürdü. .. Mahmud küçənin ortasına doğru 
meyl etmişdi. Bir yük maşını onu öz altına almağa gəlirdi. Maşının sürəti orta idi. O öz 
istiqamətini dəyişə bilməzdi. Küçənin sağ tərəfində dal-dala düzülən maşınlar, sol tərəfində isə 
 17 
elektrik, telefon dirəkləri, binalar… Maşının qeyri yolu yox idi. O ya Mahmudu ayaqlayıb 
keçəcək, ya da maşınlarla kəllələşib dayanacaqdı. Maşını saxlamaq mümükün deyildi, çünki 
Mahmudla onun arasında on addımlıq yol qalmışdı.  
– Maşın guruldayırdı. Bu nəhəng "Tatra"nın nəriltisi bütün maşınların səsini batırmışdı. 
O Mahmuda lap yaxınlaşmışdı. Bir baxış, bir göz qırpımında onun üstünü alacaq, həyatda həyata 
nəhayət verəcəkdi. Mahmudla Ruh isə xülyanın əyri cığırlarında dolaşır, onlara yaxınlaşan, 
onların on addımlığında olan bu vaxtsız əcəli görmürdülər. Maşının siqnalı yeriyə-yeriyə yatan 
Ruhu Mahmuddan tez oyatdı. Ruh bağırıb irəli cumdu. Mahmudun qolundan tutub onu var gücü 
ilə kənara dartdı. Onların ikisi də yıxıldılar. "Tatra" nərildədi, onları hisli qara tüstünün içində 
itirib ötdü. Mahmudla Ruh qalxıb "Tatra"nın təkərləri altında xıncım-xınvım olmuş çamadana 
baxdılar. Ruh Mahmudun qolunu buraxmamışdı sinəsilə ona qısılıb titrəyirdi. Ölü rəngi çökmüş 
sifətini Mahmudun çiyninə yapışdırmışdı. Mahmud başını döndərib Ruhun gözlərinə baxdı. 
Mahmudun baxışlarında dərin bir təəssüf vardı. O Ruhun başını çiynindən qaldırıb sinəsinə 
gətirdi:  
– Ruh, nahaq… Ruhun əli Mahmudun tərpənən dodaqlarının üstünə gəldi. Onlar bir-
birinə nəvazişlə, ehtiyatla baxıb gülümsədilər.  
 
 
O GÜNLƏRƏ BAXIRAM  
 
– Burda, böyük kimdi, ə?  
– Buyurun, – dedim. O, əl boyda bir kağızı stolun üstünə tulladı. Damağındakı "Kazbek" 
papirosunu tüstülədə-tüstülədə əllərini cibinə qoydu, üzümə kinli-kinli baxdı. Demək, müdirin 
telefonla "hələlik yola ver", deyib bir az bundan qabaq tapşırdığı adam bu imiş. Ayağında köhnə 
boğazlı çəkmə vardı. Dizləri çıxmış, nimdaş şalvarı torbalanıb çəkmənin boğazını yarıyacan 
örtmüşdü. Qırış-qırış boz pencəyinin altından qara mayka geyinmişdi. Uçarda quzu qaldıran bir 
qartal döydürmüşdü. Köksü, yoğun boyun-boğazı, elə bil tuncdan tökülmüşdü. Enli sifətindən, 
haça çənəsindən, iri gözlərindən qan damırdı. İpə-sapa yatana oxşamırdı. İş görənə, söz götürənə 
bənzəmirdi. İri başının cod saçları ordan-burdan kom-kom ağarmış bu adamdan hər yamanlıq 
gözləmək olardı. Kağızı – əmri katibəyə verdim. İldırım keçib divanda oturdu. Qılçasını-
qılçasının üstündən aşırıb papirosu damağından aldı, barmağının çırtması ilə açıq qapıdan eşiyə 
atdı. Boynunu qısıb haça çənəsini "qartalın" başına sıxdı. Altdan-altdan katibəyə göz yetirdi. 
Durub eşiyə çıxdı, bir papiros yandırıb qayıtdı, oturdu. Yenə tez durdu. Katibəyə tərəf yeridi. 
Gördüm ki, içib iynəsi tikiş tutmur, qıza sataşacaq, dilləndim:  
– İldırım qardaş, deyəsən nədənsə nigaransınız… Nolar, gedin, onsuz da görüləsi elə bir 
işimiz yoxdur. İldırımın işə gəldiyi gündən düz üç həftə keçdi. O qayıtmadı. Hamı fikirləşdi ki, 
dəli-doludur, el körpüsünə sığışan, el adamlığından adlayan deyil, hardasa xata törətdi. Biri dedi: 
"Yəqin, dostları ilə danışdı, köhnə işləklərə qurşandı". Digəri söyləndi: "O, buğda yeyib 
cənnətdən çıxıb. Su sənəyidir, suda sınacaq". Heç kim onun ağılla oturub-duracağına, kamallı 
hərlənəcəyinə inanmırdı. Mən isə peşmançılıq çəkirdim. Axı, getməsinə mən icazə vermişdim. 
Demək, onun hardasa dolaşmasına mən səbəb olmuşdum. Onun başına bu bəlanı da mənim ürəyi 
yumşaqlığım açmışdı. İldırımın qayıtmaması katibə Sərinəni də təşvişə salmışdı. Sərinə başqaları 
kimi danışmırdı. Deyirdi ki, qoçaq oğlana oxşayır, dəyirmanın boğazından ölü salsan diri çıxar. 
Heyf!… yiyəsi olmayıb, başına vaxtında ağıl qoymayıblar. İldırım iyirmi birinci gün, işin lap 
axırında gəldi. İşçilərin çoxu getmişdi. Otaqda bir mən, bir də Sərinə qalmışdı, biz də qapıdan 
çıxmağa hazırlaşırdıq. Sərinə onu görən kimi heyrətləndi, sonra gözləri yaşardı, gülümsündü. 
Mən də sevindim. Siyirtməni çəkdim, cədvəli stolun üstündə açdım:  
– Zəhmət olmasa, gəlin qol çəkin. Onun əlləri yenə ciblərində idi. Yenə damağında 
"Kazbek" tüstülənirdi. Yenə həmin geyim-geçimdə idi. Qartal sinəsində yenə quzu qaldırırdı. 
Yenə içmişdi.  
– O nədi, ə?  
 18 
– Əmək haqqı cədvəli… Yerə baxdı. Nə fikirləşdisə, birdən quş cəldliyi ilə irəli atıldı. 
Göstərdiyim yerdə bir "İ" yazdı. "İ"-ni çevrəyə aldı. Çevrənin çölünə bir nöqtə atdı. Sayılı, hazır 
pulu stolun üstünə qoydum: – Buyurun. Geri çəkildi:  
– Lazım döyül, ə!..  
Pulu götürüb pencəyinin yan cibinə qoydum. Əlimi çəkmək istəyəndə biləyi ilə qolumun 
üstündən elə sıxdı ki, dedim, sümüklərimi çilik-çilik sındıracaqdır.  
– Yaxşı, yaxşı… – dedim. Qolunu boşaltdı. Əlimi çəkdim, pul isə onun cibində qaldı. O, 
pulu xışmalayıb mənim qoltuq cibimə atdı. Əli ildırım kimi oynadı, əlinin cibimə necə girib 
çıxdığını əməlli-başlı görə bilmədim.  
– Səninkidir, ə!…  
– Rüşvət verirsiniz? Sərinə bizə baxdı. Elə bildi, katibə yanımızda olduğuna görə çəm-
xəm eləyirəm. Göz vurdu, pulu əlimdən alıb cibinə qoydu.  
– İldırım qardaş, sizə hələ çox hörmət etmək istəyirik, ancaq əlimizdən xırda-para 
yaxşılıqlar gəlir.  
– O pulla… Sərinənin gözləri dolmuşdu. Nə isə yaxşı bir söz demək istəyirdi, lakin səsi 
tez qırıldı. Onun təzinə dəyən kimi bircə dəfə inildəyib sınan sızıltılı səsi İldırımın yönünü qıza 
sarı çevirdi. Sərinə qapıdan çıxdı, tələsik çıxdı. Gözlərini yerə dikməsi, çiyninin çəkişməsi, 
əllərini önündə çarpazlaması, addımladıqca çala-çökəyi görməyib büdrəməsi İldırımın 
gözlərindən yayınmadı. O, sirli, sehrli bir aləmin tamaşasından güclə ayrılıb ayılanlar təki 
heyrətlə soruşdu:  
– Bu qız niyə belə elədi, ə?  
– Deyəsən, sizi çoxdan tanıyır.  
– Özü belə deyir?  
– Xeyr, mən belə fikirləşirəm. Sizi tanımasaydı, o hala düşərdimi? İldırım mənim hansı 
tanımaqdan danışdığımı duya bilmirdi. Sərinə deyirdi ki, təzə işçimizin əynindəkindən başqa pal-
paltarı yoxdur. Qohumu, canı yananı, qançəkəri yoxdur. Olsa, islah düşərgəsindən təzə çıxan bu 
adama geyim-geçim alar, onu belə əyin-başla camaat içinə buraxmazdılar. Sərinə bayaq "O pulla 
İldırıma paltar alın" demək istəyirdi. Lakin mənim bu təzə işçimizdən ötrü nələr elədiyimi o 
bilmirdi. Fikir İldırımı aparmışdı. Papirosu sümürmürdü. Papiros yavaş-yavaş tüstülənirdi, amma 
gücü çox uzanmışdı. Qızın onu necə tanıdığını, onu harda gördüyünü düşünürdü. Mən: 
"Getməyəkmi?" – deyəndə başını cəld qaldırdı, papirosun külü qopub qara maykasının yaxasına 
düşdü, səpələndi. Yanaşı yeridik, bir-birimizi dindirib danışdırmadıq. Əlləri cibində, papirosu 
damağında idi. Gözlərini yerdən ayırmırdı. Ana yola çıxanda qolumdan tutdu:  
– Gəl belə gedək. Məni aşxanaya sarı çəkdi. Deyəsən, ona elədiyim "yaxşılığın" əvəzini 
çıxmaq istəyirdi. – Evə gedək.  
– Evdə nə var, ə!… 
– məni irəli dartdı. Ayağımı yerə dirədim:  
– Açar məndədir, uşaqlar çöldə qalar… Gedək sonra qayıdarıq. İnandı. Bizə getdik. 
Qapını açdım. İçəri keçdik. İşığı yandırdım. Stolun başında ona yer göstərdim.  
– Əyləşin. Çaydanı doldurub elektrik peçinin üstünə qoydum. "Bu saat gəlirəm" – deyib 
eşiyə çıxdım, evimizin əlli addımlığındakı dükana yollandım. İnstitutu bu yay bitirmişdim. İşə 
təyinatla gəlmişdim. Rayonda bizim idarəyə "Təmizlik idarəsi" deyirdilər. İdarəmizin baş həkimi 
altı aylıq təkmilləşmə kursuna göndərilmişdi, onu əvəz edirdim. Mənə, hələlik, bir otaqlı mənzil 
vermişdilər. Evlənməmişdim. Gələn kimi özümə dörd stul, bir stol, bir çarpayı, bir şifoner, 
balaca mətbəx bufeti almışdım. Evimizdən bircə dəst yorğan-döşək, bəzi xırım-xırda şeylər 
gətirmiş, bunları da darısqal evimdə güclə yerbəyer eləmişdim. Mən qayıdıb gələndə İldırımın 
xəbəri olmadı. O, başını əlləri arasına almışdı. Damağındakı papirosun külü iki dəfə qırılıb 
süfrənin üstünə düşmüşdü. Çaydan paqqapaq qaynayır, buğ qapağı oynadırdı. Konservi açıb 
nimçəyə boşaltdım. Doğradığım kolbasanı da ayrı bir qaba qoydum. Çörəyi doğradım. İki qədəh, 
iki çəngəl gətirdim. Qədəhlərə araq süzdüm, birini götürdüm:  
– İldırım qardaş, siz bizim bu kasıb evimizə xoş gəlmisiniz!…  
 19 
O diksindi, əllərini başından çəkdi, cəld qalxdı: – Bu nədi, ə!.. Dur gedək, dur, ə!…  
– Oturun, gedirik, darıxmayın. Otaqda gəzinmək istədi, lakin o yana bu yana addım 
atmağa boş yer tapmadı: – Uşaqlar niyə belə gec gəldi, ə?  
– Uşağım yoxdur. Onu zorla gətirmişəmmiş kimi üz-gözünü turşutdu:  
– Yaxşı, arvadın olsun. ..  
– Anasıgildədir. Ağzı əyildi. Əllərinin cibində yumruqlandığını gördüm. boynunu qısıb 
gödəltdi, çiyinləri qalxdı, boğazı buxaqlaşdı, sanki üstümə atılacaq, məni kəlləsilə vuracaqdı. – 
Məni dolayırsan, ə?.. Boğazında boğulub çıxan səsində yüz yaxşılığı bircə pisliklə unudan adam 
hiddəti vardı. – Evimiz ola-ola aşxanaya nə üçün gedəydik? Bu sözlərim onu yumşaltmadı. 
İldırımı çaşdırmaq üçün bir fənd işlətdim:  
– Utanıram, düzünü deyə bilmirəm. O, pulu çıxarıb qeyzli stolun üstünə çırpdı:  
– Bu da səninkidir də!…  
– Pul söhbəti eləmirəm, varımdır. Nə üçün getmədiyimi bilmədiniz? Yoxsa, deyib məni 
qızartmaq istəmirsiniz? Çiyinlərini oynatdı:  
– Falçıyam, ə, mən?! Dillənmədim. Susmağım onu darıxdırdı:  
– Hə, niyə getmədin, ə? Özümü çox ciddi bir sirr açırmış kimi göstərdim:  
– Sizdən bir xahişim var. Boynunu bir də qısdı, boğazını bir də buxaqlandırdı. Başını dik 
tutdu. O ayaq üstə idi, mən oturmuşdum, yuxarıdan aşağı baxdı:  
– Nədir, ə? – "Hə" deməsəniz, açıb-ağartmayacağam. O can qurtaran bir "hə" dedi.  
– İnanmıram. – And içim, ə? O fikirləşdi. Mən İldırımı bu bir dənizdə dalğadan-dalğaya 
çəkdim:  
– Siz heç bir şey istəməyəcəksiniz. Bu işin sizə heç bir ziyanı dəyməyəcək. Çiyinlərini 
qısıb başını irəli atdı, sanki başı ilə başımı yarıb sirrimi beynimdən alacaq, aparacaqdı.  
– Ə, de görüm nə deyirsən, ə?  
– Sərinənin də xoşuna gələcək.  
– Sərinə kimdir, ə?  
– Bizim katibə. Sərinənin bayaqkı gedişini onun gözlərinin qabağına gətirdim. İldırımın 
çiyinləri düşdü, sifəti uzandı. O, "Sərinəyə" xeyli "baxdıqdan" sonra köksünü ötürdü, az qala 
bağırtıya çevrilən bir səslə:  
– Hə, – dedi,  
– Sən öl, hə!… Nərdtaxtanı ortaya qoydum, daşlarını düzdüm: – Hələ bir nərd oynayaq. 
Oturdu. – Nərd oynamağımı sən nə bilirsən, ə?  
– Nədən oynayaq? Güldü. Yaşından yekə danışan uşağa belə gülərlər.  
– Lazım deyil, ə, borclu qalarsan. – Qalmaram. Evimə göz gəzdirdi?  
– Nəyin var ki!… Sanki qumarda uduzmuşdum, pulum qurtarmışdı, qızışmışdım, əl 
çəkmirdim, nisyə oynayırdım, o isə evimin şeylərinə baxır, qiymət qoyurdu.  
– Sözə baxmaqdan oynayaqmı? O, bir də qaqqıldadı.  
– Oynayaq! Zəri cütləyib ona verdim. O, zərin birini mən tərəfə tulladı:  
– At görüm, ə!..  
– Yox, ikisini də siz atın. Atdı. "Şeş" qoşa düşdü. Mən də atdım, "çahar" qoşa oynadım. 
Acıqlandı: – Qoşalama, ə!..  
– Bacarmıram. İkinci dəfə "pənc" qoşa atdı. Mən tullamaq istəyəndə zəri göydə tutdu:  
– Qarışdır, ə!.. Uduzdu. Bir də oynadıq, yenə uduzdu. Nərdtaxtanı yığışdırdım. İldırım 
etiraz etmədi. Uduzduğuna görə dilxor olmuşdu. Onu bir az da cinləndirmək istəmədim. Qədəhi 
götürdüm: – Sizin sağlığınıza. Əlini qədəhə könülsüz uzatdı. Məni təzə görürmüş kimi əllərini 
üzümdə açıqdı, sonra birdən qədəhini qədəhimə vurdu. Başını dala atıb ağzını açdı, qədəhim 
dibindəki arağı da ağzına damcılatdı. Araq onun boğazından birulqan kimi burulub keçdi. Bir də 
içəndən sonra soruşdu: – Bə sözünü niyə demədin, ə?  
 
– Sabah tezdən deyəcəm.  
– İndi de! – And içmisən, yadındamı? Qeyzlə səsləndi:  
 20 
– Hə!…Hə!.. Qalxdım. Şifoneri açdım. Bir dəst alt, bir dəst üst paltarı, bir cüt corab, bir 
cüt də ayaqqabı çıxartdım. Çarpayının üstünə düzdüm.  
– Bunları dünən sənə almışam. Elə bil ki, qardaş payıdır. Geyin baxım, bu dəqiqə 
gəlirəm. Eşiyə çıxdım ki, utanmasın, geyinsin. Lakin gələndə gördüm oturduğu yerdən 
tərpənməyib. Başını yenə əlləri arasına alıb. Cəld qalxdı. Üstümə yeridi.  
– Məni dilənçi hesab eləyirsən, ə? İkimiz də bir boyda idik, göz-gözə dayanmışdıq. 
Soyuq nəfəsi üzümü döydü.  
– Qardaş hesab eləyirəm. Geri çevrildi, sanki qəzəbini məndən uzaqlaşdırıb azdırmaq 
istəyirdi. Lakin ikicə addımdan artıq atmağa yer tapmadı. Döndü. Asta addımlarla qapıdan çıxdı. 
Arxasınca gedib həyətdə ona çatdım, qolundan tutdum. O duruxdu. Qolunu əlimdən çəkdi. 
Evimizin o yanından axan çayın qırağı boyu düzülmüş söyüdlüyə sarı getdi. Elə bildim yönünü 
başqa işdən ötrü bu səmtə tutub.  
– Bu yandadır, – dedim. Əlimi göstərdiyim tərəfə uzatdım.  
– Bu yanda… Qayıtmadı, yolunu dəyişmədi. Fikirləşdim ki, tutulub, doluxsunub, qoy 
getsin başının çənini, dumanını dağıdıb gəlsin. Evə döndüm. Ona çarpayıda, özümə isə stolun 
üstündə yatmaq yeri düzəltdim. Deyirdim, hərəmiz bir yana uzanarıq, az-az söhbət edərik, yuxu 
bizi tez aparar, gündüzlərin qayğısından gecələrin dincliyinə görə ayrılarıq. Gözlərimizi 
rənglərdən, boyalı boyasız düşüncələrdən çəkib yumardıq, hisslərimizə, duyğularımıza yüklənən 
ağırlıqları, yüngüllükləri atarıq, bir çox rahatlığın səfər hazırlığı ilə diləklərimizin sabahkı 
yollarına çıxarıq… Xeyli eşikdə durdum, onun getdiyi qaranlıqlara baxdım. Sular şırıldadı, 
söyüdlər xışıldadı, mənə elə gəldi ki, İldırım hardasa çayın qırağında oturub, sulara qarışıb axan 
onun fikirləridir, yarpaqları danışdıran onun düşüncələridir. Sandım ki, gecənin qaranlığı bu 
pıçıltıları göyə çəkib saxlayır, sabah yerə endirəcək, sabah hamıya oxudacaq, sabah İldırımı 
nişan verib hamıya tanıdacaqdır. Hamı da rayon mərkəzində təzə geyim-geçimli bir adam 
görəcəkdir. Görəcəklər ki, bu təzə paltar onu sıxır, bu təzə paltar onun yerişini, duruşunu 
itiribdir, bu təzə paltar onun fironluğunu qına salıbdır. İkicə-üçcə dəfə görüb bir az da aralı 
getdikləri, üzlərinə yapışan, gözlərini cırmaqlayan baxışlarından yayınmağa çalışdıqları adamdan 
çəkinməyəcəklər. Əllərini ciblərində ağır dəmirçi çəkicləri kimi saxlayan, çiyinlərini qısıb, 
boyun-boğazını boğub yeriyən, açıq sinəsində quzu qaldıran qartala kimisə götürmək istəyən 
"dəli dolunun", "burnu ovulmamışın" bu sabahkı quzuluğuna sevinəcəklər… İldırım arxın 
göbəsində oturmuşdu. Dirsəklərini dizlərinə dayamış, başını əlləri arasına almışdı. Altında 
əyləşdiyi söyüdün budaqları, elə bil, qaranlığın qatı yerindən bir koma götürüb onun üstünə 
atmışdı. İldırımın ayaqlarını uzatsa çatası çayda ulduzlar qırılır, sularda kölgədən-kölgəyə qızıl 
qırmızlığı axırdı. Bilmədim onu necə dindirəm. Mənə elə gəlirdi ki, qaş qayırdığım yerdə göz 
çıxarmışam – onu hirsləndirmişəm, səsimi eşitsə, qaranlıqdan pələng təki qalxacaq, üstümə 
atılacaqdır. Başını cəld dala döndərdi, tez durdu, gəlib qabağımda dayandı. Gözlərinin qara 
giləsində sanki çaxmaq çalınırdı, bəbəklərinin ağında sarı şıvırtılar, sarı qıvrılmalar oynaşırdı. 
Sinəsinin tövşəyində boğazı kəsilən xam cöngə işini çəkməyi vardı: – Mənə niyə söydün, ə?  
– Qardaş payına eləmi deyərlər? Yanından düz keçdi, yola sarı üz tutdu. Gedib qolundan 
yapışdım.  
– İldırım qardaş…  
Elə qışqırdı ki, sözüm ağzımda qaldı.  
– Kiri, ə!.. Əlimdən çıxdı. Arxasınca addımladım. Aşxanaya yaxınlaşanda cığır-bağır 
eşitdim. Hamının ora sarı tələsdiyini gördüm. İki cavan oğlan keflənmişdi. Bufetçini 
döymüşdülər. Əllərinə gələni içki şüşələri rəfinə atmışdılar. Şüşələrin çoxu qırılmışdı, araq, çaxır 
döşəməyə axıb göllənmişdi. Stol-stulların biri də düz dayanmamışdı, bəzisi aşmışdı, bəzisinin 
qılçası sınmışdı. İçəridə bircə adam da qalmamışdı. Yaxın gedənə dolu şüşələr tolazlayırdılar. 
Beş-altı milis işçisi gəlmişdi, onlar da yaxına düşə bilmirdilər. Sərxoşları yaxalamaq üçün fənd 
axtarır, fürsət gözləyirdilər. Aşxananın işçiləri də çölə qaçmışdı. Bufetçi arvadın əlləri tez-tez 
dizlərində şappıldayırdı.  
 21 
– Evim yıxıldı… Dedim az için. Kaş dilim quruyaydı… Heç dillənməyəydim… Sərxoşlar 
bura adamlarına oxşamırdı. Onları bu səmtlərdə görməmişdim. Lampaları sındırmağa başladılar. 
Yəqin ki, içərini qaranlıqlaşdırandan sonra milis işçilərini çaşdıracaq, aradan çıxıb əkiləcəkdilər. 
İldırım qapıya sarı gedəndə onu qucaqladım. Lakin saxlaya bilmədim. Sərxoşlar onu qapının 
ağzında görən kimi əl saxladılar, qaqqıldaşdılar, söyüş söydülər, sonra İldırıma hərəsi bir şüşə 
atdı. Şüşələr qapının o yan bu yan divarlarına dəydi, çilikləndi, çəhrayı çaxır ağ divarları boyadı. 
İldırım irəli şığıdı. Birinin yaxasından yapışıb aşağı yatdı, qalxdı, başı ilə ağzının üstünə necə 
vurdusa, onun təntildisi o biri sərxoşu da təntitdi. İldırımın kəlləsi onu da yıxdı. Milis işçiləri 
onları qalxmağa qoymadılar… İldırım arxası üstə aşmış stolun birini düzəltdi. Oturdu məni 
çağırdı:  
– Bura gəl, ə!.. Getdim, əyləşmədim. Bufetçi arvad gəlib onun boynunu qucaqladı:  
– Başına dönüm, qardaş… İldırım:  
– Yaxşılığa yaxşı, – deyə irəli dartındı. – bir araq gətir, bir az da ondan-bundan…  
– Hamısı sənə qurbandır, ağrın alım… Bufetçi qırıqlanmış, döşəməyə səpələnmiş 
şüşələrin arasından deyinə-deyinə keçdi. Bir şüşə araq, bir az pendir, göy-göyərti gətirdi. İldırım 
stolun üstünə bir onluq atdı:  
– Götür. Bufetçi pulu İldırımın cibinə qoydu:  
– Qonaq ol, dərdin alım. İldırım onun belindən tutdu, pulu ovcuna basdı, sonra da 
çiynindən o yana itələdi. Bufetçi əl çəkmədi, qolunu onun boynuna doladı: – Sən mənə bir bağ 
qıydın, mən ondan sənə bir salxım qıymayım?! İldırım arağı qoltuq cibinə qoydu, ox kimi qalxdı, 
onluğu bufetçinin üstünə atıb, məni də arxasınca çağırdı:  
– Gəl, ə!.. Ona qapımızın ağzında çatdım. İçəri keçdik. O məndən qabaq girdi. – İri 
stəkanın varmı, ə?  
– Qalındandı.  
– Zərər yoxdur, ver bəri, ə! Stəknları araqla silələdi. Birini götürdü. Mən əlimi vurmadım. 
O bircə qurtultuyla içdi. Sonra oturdu. Döş cibindən iydə pulu boyda bir kağız bükülüsü çıxardı, 
açdı. Ordakı palıdı, qov alışqan qoxulu, un kimi yumşaq şeydən bir çimdik götürdü, burnunun 
altına tutub iylədi, baş barmağını dik tutub başını ləzzətlə buladı, qalın dodaqlarını şirin-şirin 
pırçıltdatdı. Rəngindən, qoxusundan tanıdım, həmin palıdı, qov alışqan iyli şey anaşa idi. İldırım 
papirosun birini iki ovcu arasında yumşaltdı, sonra gilizini ağzına tutub üfürdü, tütünü bir 
ovcuna boşaltdı. Anaşadan yenə bir çimdik götürüb tütünə qatdı, qarışdırdı, ehtiyatla papirosun 
içinə doldurdu, papirosu damağına alıb alışdırdı:  
– Qapını ört, ə!.. Papirosu dik tutmuşdu. Dönə-dönə sümürmüşdü. Tüstünün bircə 
burumunu da buraxmamışdı, hamısını hərami kimi sinəsinə çəkmişdi. İndi burnundan tüstü 
burum-burum qoşa təkə buynuzu kimi poralanır, o isə papirosun külünə baxırdı, çalışırdı ki, kül 
qopub düşməsin, elə bil, bu külün altında nəsə dəm alırdı. Kül uzandıqca İldırımın gözləri 
qızardı, axdı, balacalaşdı. O, yavaş-yavaş oxumağa başladı. Mənim də başım gicəlləndi. Gördüm 
mən də oxumaq istəyirəm, tez eşiyə çıxdım. Anaşa məni də tutmuşdu. Özümü çaya çatdırdım. 
Üzümə sərin su vurdum. Suyu ovuclayıb boynumun dalına atdım, alnıma şappıldatdım. Qayıdıb 
aynanın qabağında dayandım. İçəri baxdım. İldırım papirosu yenə də dik tutmuşdu, külünün 
üstündə əsirdi, indi bir az ucadan oxuyurdu. Oxuya-oxuya ağlayırdı. Onun səsini güclə 
eşidirdim. Qulağıma gəlib çatan bəzi sözlərinin hərəsi öz qatarından ayrı düşmüş bir durna idi, 
səmtini itirmişdi, havada çırpınırdı, səmada vurnuxurdu, yerlərin vahiməsi ilə, göylərin təklik, 
tənhalıq qorxusu arasında qalmışdı. Birdən güldü. Gülüşünün dalğası papirosun külünü vurub 
yerə saldı. Tez içəri girdim, elə bildim ki, ayazıyır, məni axtaracaq. Demə, səhv edirəmmiş. O, 
"dünyanın əzabından", "insanların zillətindən" təzəcə "qurtarıbmış", "cənnətə" təzəcə düşübmüş. 
"Cənnət" meyvələrindən təzəcə yeyirmiş. "Cənnət" irmaqlarından təzəcə içirmiş. Demə, indi 
"cənnətin" göy göllərindəki yaşılbaşlara qoşulub üzən hürülərlə, pərilərlə əylənirmiş. Demə, bu 
şirin anların acı həsrəti başlanacaq, İldırım bu ayrılığa, bu intizara dözməyib bir də ağlayacaq, bir 
də yanıqlı-yanıqlı oxuyacaqmış… Birdən qalxdı: 
– Saat neçədir, ə?  
 22 
– Onun yarısı.  
– Qatar neçədə gəlir.  
– On birin yarısında… Yoxsa bir yana gedəsisən.  
– Bu saat qayıdıram. Qapıdan çıxdı. Gedib dava salacağından qorxdum. Ara verə-verə 
onun arxasınca getdim. İkimiz də bir maşına mindik: o, kabinada əyləşdi, maşın tərpənər-
tərpənməz özümü kuzaya atdım. Bizim dəmiryol stansiyasında düşdük. Binanın qaranlığında 
dayandım. Özümü göstərməyə-göstərməyə ona baxdım. Onun əlləri cibində idi. Damağında 
papiros közərirdi. Gah durub koma-koma dayanan adamlara baxır, gah da asta-asta gəzinirdi. 
Görəsən, kimi axtarırdı? Görəsən kimi qarşılayacaq, kimi yola salacaqdı? Qatar fit verə-verə 
yavaşıdı, dayandı. Adamlar vaqonlara tələsdi. Hər vaqonun qapısı ağzına bir dəstə adam yığışdı. 
Basa-bas düşdü. İldırım özünü bu qarışıqlığın birinə verdi. Özünə yol aça-aça ona-buna təpindi, 
acıqlandı. Əlləri acıqlandığı, təpindiyi adamların qoyun-qoltuğunda oynadı. Lap qabağa 
çıxandan sonra vaqon bələdçisindən soruşdu:  
– Neçəncidir? Vaqon bələdçisinin cavabını gözləmədi, tez o biri vaqonun qapısı ağzına 
cumdu. Lakin orada adamlar seyrəlmişdi. Kimi itələyə, kimi çaşdıra bilərdi? Kimə gözağartması 
verib özünü unutdura bilərdi? Qatar tez tərpəndi. İldırım qayıtdı, özünü binanın mən dayandığım 
qaraltısına verdi. Ciblərini töküşdürdü. Yerə əziş-büzüş olmuş bir dəsmal, bir-iki qəzet kağızı 
qırığı atdı. Qapısı çoxdan bağlanmış yeməkxanaya sarı getdi. İçəridə heç kim görünmürdü. Elə 
bildim yeməkxananın işləmədiyindən xəbəri yoxdur, başı öz "qazancını" hesablamağa qarışıb, bu 
axşamkı "gəlirinin" qədərini yəqin edib, fikrində şəhərə gedir, özünə geyim-gecim alır. Bu təzə 
paltarda restorana gəlir, oturur, bəsdir dedikcə yeyib-içir, xanəndəyə sifariş verib oxudur, yenə 
də papirosun tüstüsünə anaşa qatıb çəkir, yenə külün üstündə əsir, yenə acı tüstü onu şirin bir 
dünyaya aparır… Yeməkxananın orta tərəfinə hərləndi. Çox gözlədim, oradan heç yana atmadı. 
Getdim. Mətbəxin aynasından içəri baxanda onu orada gördüm. Ət kötüyünün üstünə qəzet atıb 
oturmuşdu, qılçasının birini qaldırıb dabanını kötüyün qırağına qoymuşdu, dizi çənəsinə 
çatmışdı. Damağında papiros vardı. Aşpaz isə kətili yanı üstə aşırıb əyləşmişdi, danışmırdılar. 
Dünən islah düşərgəsindən gələn adam bu gün əyriliyə başlamışdı. Tutulmaqdan, cəza almaqdan 
qorxmurdumu? Təkcə öz başını saxlamaq yəni bu qədər çətindi ki, əlini onun-bunun cibinə 
salırdı? Bəlkə arvad-uşağı vardı, uşağı çox idi, maaşla dolandıra bilmirdi? Bəlkə haçansa borc 
eləmişdi, indi həmin borcunu qaytarmağa tələsirdi? İnanmırdım. Arvad-uşaq yiyəsinə oxşamırdı. 
Ev-eşiyi olan adama bənzəmirdi. Mənə elə gəlirdi ki, bu adamın günü islah düşərgəsində keçib, 
oranı öz evi bilib, öz evi sanıb, indi də o "evə" tez qayıtmağa tələsir… Aşpaz soruşdu: 
– Qalacaqsanmı? İldırım başını tərpətdi. Aşpaz qalxdı:  
– Onda gedək evə. İldırım ayağını kötüyün üstündən endirdi:  
– Yox, ə!.. Burda yatacam.  
– Sən burda yatanda mən evdə çimir eləyə bilmirəm. İldırım gülüşünü boğazında 
dalaşqan pişiklər kimi boğuşdurdu:  
– Niyə, ə, qorxursan bir şeyini apararam? Etibar eləmirsən buranı mənə? Aşpaz başını 
buladı, onun üzünə gileyli-gileyli baxdı:  
– Ağlına niyə yaxşı şey gətirmirsən ki? Sən quru yerdə qalanda mənim gözümə necə 
yuxu getsin? İldırım qalxdı.  
– Yaxşı, yaxşı, – dedi, aşpazı qapıya sarı dartdı.  
– Sən get! Aşpaz onun sözünü çevirməyəcəkdi. Mən İldırımı burda qoyub gedə 
bilməzdim. Aşpaz evinə getsə, gərək biz ikimiz də səhərə kimi aşxanada keşik çəkəydik. Ona 
görə də aşpaz qapını açmamış özümü ora yetirdim, tez içəri girdim. İldırım məni görən kimi 
tutuldu, gözləri ağara-ağara böyüdü. – Sən burda neynirsən, ə? Heç nə demədim, qoluna girdim. 
Dartınmadı. Çölə çıxdıq. Maşınların hamısı getmişdi, vağzalın meydançasında bir köhnə 
"Moskviç" qalmışdı, onun da yiyəsi başını qapıya söykəyib yatmışdı. İldırım məni "Moskviç"ə 
doğru çəkdi. Şoferi səslədi:  
– Ə!.. Şofer tərpənmədi. İldırım onun baş qoyduğu qapı şüşəsini döydü:  
 23 
– Ə!.. ə, qoranoy!.. Şofer dikəldi, gözlərini ovcalandı, aynanı aşağı yatırtdı, fırıldandı: – 
Hara? İldırıma macal vermədim, qorxdum ki, pis danışar, şoferin də tərsliyi tutar, bizi aparmaz, 
çöldə qalarıq. – Rayona zəhmət olmasa…  
– Necə verərsiniz? Yenə İldırımdan tez dilləndim:  
– Necə istəsəniz. Şoferdən səs çıxmadı. Maşının açarını burdu, ora-burasını qurdaladı. 
Sonra qapını açıb yerə düşdü, matorun qapağını qaldırdı, əyilib nəyisə tərpətdi, qapağı şaqqıltı 
ilə saldı, yenə qayıdıb əvvəlki yerinə oturdu. Soruşdum:  
– Aparası olmadınız? – Yox.  
– Niyə?  
– Örtülü bazar, dostluğu pozar. İldırım məni geri itələdi. Dal qapını açdı, özünü içəri atdı, 
məni də yanına çağırandan sonra şoferə dedi:  
– Sür görüm, ə, qaranoy, sür! Əyləşdim. Şofer əl-ayağını tərpətmədi. İldırım əlini arxadan 
onun bir çiyninə uzatdı, şoferi geriyə elə çəkdi ki, qabaq sökəncək dizlərimə dirəndi:  
– Ə, eşitmirsən? Şofer qanrılıb İldırımın üzünə baxdı. Ağaran gözləri, üzünü döyən nəfəsi 
görüb duyandan sonra maşını işə saldı.  
 
 
GÜNLƏR YAMAN UZUNDUR  
 
– Eşidirəm…  
Lap yaxınında əyləşdiyim adamın səsi mənə çox uzaqdan gəldi, həm də, elə bil, biz işıqlı 
bir otaqda oturmamışıq, aramızda ortalı bir qaranlıq var, o məni görməyib, görmür, görməyəcək 
də. Düzəlişlər verə-verə üzünü azı yüz dəfə köçürdüyüm, ruhunda rəhm, mərhəmət çağırışına 
diqqəti gücləndirdiyim ərizəmi qarşısına qoydum. O, ərizəmi kənara sürüşdürdü:  
– Sözünüzü deyin, – dedi, – bir halda ki, özünüz gəlmisiniz, ərzi-halla tanışlıqdansa 
şəxsən sizi dinləmək, məncə…  
Başını adamlara qaldıra bilmədiyi üçün təngə gəlmişlər təki buladı.  
– Yaşamaq istəyirəm, – dedim. Gülməyi tutdu, amma vəzifənin, səviyyənin tələbi, 
məcburiyyəti onu sıxdı. Rişxəndlə gülümsündü:  
– Kim mane olur ki?..  
– Həm də dörd körpə balam var, onları da saxlamalıyam. Fəxri kürsüdə əyləşməsəydi, 
yəqin uğunardı. Özünü necə boğdusa gözləri yaşardı, dodaqlarının qaçışını güclə yığdı:  
– Bu yaşda dörd körpə bala?.. Bir dəfə on il bundan qabaq, bir də geyinib bura gəlməyə 
hazırlaşanda baxmışdım güzgüyə, özümdən onda da, indi də zəhləm getmişdi: gözlərim qonur 
qara düymə kimi çuxura düşmüşdü, almacıqlarım sərt, acı ruzgarın müdam döydüyü qaza 
tillərinə dönmüşdü, ovurdlarım suyu qurumuş, mal yeməz ot əncərlə örtülmüş, çat-çat olmuş 
gölməçə çökəkliklərini xatırlatmışdı. Buxağım ətənə mundarlığı ilə sallanmışdı. Dişlərim 
töküldüyü üçün dodaqlarım içəri yönülmüşdü, ağzımın hər küncündən çənəmə doğru 
mötərizəvari bir qırış sallanmışdı, sanki sifətimin boşalıb aşağı sürüşməsini saxlayırdılar.  
– Yaşım azdı, – dedim.  
– Neçənci təvəllüdsən?  
– Otuz beşdənəm. Murtuza Sadıqovun iri gözləri qəribə bir heyrətlə üzümə dikildi:  
– Bəs nə tez qocalmısan?  
– Qocaltdılar.  
– Kim?  
– Özüm. Cəmdən təkə, ümumidən xüsusiyə keçən, özümlə öz ağlımla bağlı 
iztirablarımdan xəbər verən cavablarım onu bir balaca sirli-sehirli kimi maraqlandırdı, hiss etdim 
ki, o məni danışdırmaq, qəmli hekayətimi dinləmək istəyir, lakin nəinki danışanda, ötəri 
xatırlayanda belə məni yenidən ailəmə qaytaran, o məşəqqətə salan keçmişimi dilimə gətirmək 
istəmədim. – Mən bir vaxt mərkəzi qəzetlərin birində işləyirdim. Qocayev Talehəm… Bəlkə 
imzam tanış gələ sizə, axı oçerklərlə, tənqidi məqalələr, felyetonlarla tez-tez çıxış edirdim. Siz 
 24 
kənd rayonunda olanda bir dəfə şəxsən görüşmüşük. Mövsüm dövrü idi. Mən sizin rayona bir 
operatorla ezamiyyə olunmuşdum – televiziya verilişi hazırlamalıydıq. Murtuza Sadıqovun 
gözləri qıyıldı, deyəsən yadına salmağa çalışdı.  
– Xatırlamıram, – dedi, – amma imzanız tanışdır. O həmin görüşümüzü xatırlamaya 
bilməzdi, çünki məndən sonra ora gedən bir jurnalist dostuma demişdi ki, istədim qovam 
kabinetdən, redaktoruna da zəng vuram ki, atsın mitilini çölə, belə zibili saxlamasın kütləvi 
təbliğat orqanında. Onun siyasi savadı çatmır, ədəbsizdir, bizim humanist ideyalarımızı dərk 
etməyib hələ. Sonra fikirləşdim ki, yəqin, içibmiş, az-çox ağlı olan adam belə danışmazdı, 
keflənmək əlamətidir. Onda qəbula gələn çox idi. Hamını sürətlə yola salırdı, içəridə üç-dörd 
dəqiqədən artıq ləngiyən olmurdu. Çıxanların da çöhrəsindən bilinirdi ki, işləri, diləkləri 
ürəklərincə düzəlib, razı gedirlər. Katibə istədi bizi içəri növbədənkənar ötürə, istəmədim, çünki 
gözləmənin nə demək olduğunu, həm də "hörmətlilərin" üzünə tez açılan qapı arxasında 
qalanların itirdikləri qızıl vaxta görə necə deyindiklərini çox görmüşdüm. Bir də biz hara 
tələsirik ki!.. Bizi lap əla qəbul elədi. Stolun arxasından çıxıb qarşımıza yeridi, hər ikimizin əlini 
möhkəm sıxdı, ikimizə də stul çəkdi, özü də bizim "T" nin ayağında üzbəüz oturdu. Biz 
jurnalistlər hər yerdə belə qarşılanırdıq, bəzilərinin "boş çanaqsınız, vurub dolunu da tökərsiniz 
üzünüzə xoş baxmasaq" dediklərini də eşitmişdim. Murtuza Sadıqovdan əvvəl bu kabinetdə yaşlı 
bir kişi qərar tutmuşdu. Ondan da qabaq bir başqası vardı. Hər kəs beş il, on il qalırdı burda, 
işləyirdi, dəyişdirilirdi başqa rayona. Bəzisi qalxırdı, bəzisi enirdi. Elə bil sınaq, imtahan kürsüsü 
idi bura, qabiliyyətlilər ucalırdı, bacarıqsızlar təbiətinə uyğun işə göndərilirdi, təsadüflər, 
aldanışlar bu güzgüdə tez görünürdü… Murtuza Sadıqova nə üçün gəldiyimizi dedim, o da hansı 
kolxozu, hansı kolxozçuları lentə, mətnə alacağımızı fikirləşdi, tez dillənmədi, çünki qabaqcıl 
kənd, nümunəvi əmək adamları bir idimi, beş idimi?!. Hansını göstərəydi, bizi hansından veriliş 
hazırlamağa göndərəydi?! O, istiqamət verənəcən mən kabinetə göz gəzdirdim. Hər şey əvvəlki 
kimi idi, təkcə kitab rəfinin orta gözü boşalmışdı. Ora nə bir qəzet, nə jurnal, nə də kitabça 
nüsxəsi qoyulmuşdu. Kitab rəfinin o bölməsini kiçik bir tarixi dövrdə böyük, heyrətamiz 
tərəqqiyə çatmış gerçəkliyin mətbuatda çiçəklənməsinə bənzədirdim. – İndi nə yığacaqsınız ora? 
– soruşdum. Murtuza Sadıqov əsəbiləşdi: yumruğunun birini stola çırpıb qalxdı, mənə heç nə 
demədi, stolun arxasına keçdi, telefonun dəstəyini qaldırdı, "Moskva" kolxozunu istədi. Bizi ora 
bir şöbə müdiri ilə göndərdi. Kabinetdən yola salanda da səbri çatmadı üzümə çox baxsın, durub 
böyük, uzun kabinetin o başına acıqla getdi, qapını açdı. Bu o demək idi ki, dur rədd ol burdan! 
O gün hirsləndirmişdim onu. O gün nifrət etmişdi mənə. Nifrətlə həkk olunanlar unudulmur.  
– Nədi, yenə də veriliş hazırlamağa gəlmisiz? İllərin arxasında qalan kin itmişdi. Təkcə 
bunun kimi aqil adam yox, heç bir sənət-peşədən başı çıxmayanlara da özümü cızmaqaraçı təki 
təqdim etsəm qəh-qəh çəkib gülərdilər, güllükdə yatana bax e, gör özünü aparıb kimlərə tay 
tutur. Ya da elə bilərdilər ki, dəlixanadan çıxmışam, gah şah oluram, ali taxtlarda otururam, 
cəlladlara hökm edib boyunlar vurdururam, ana-bacıların, ata-balaların çəkdiyi zilləti vecimə 
almıram, kef məclisi qurdururam, bir "top" la rəqqası da çağırıram, gah da özümü "haqq aşığı" 
kökünə salıram, ağına-bozuna baxmadan, nə gəldi çərənləyirəm. Əvvəllər mənə elə gəlirdi ki, 
mənim təbiətin əxlaqı qədər boyum var. Boylarımın hamısı ucadır, əzəmətlidir, hər kəs özümdə 
olmayan bu vüqarlı boylarımın birinə həsədlə baxır. Məni bütünlükdə görə bilmirlər. Düzlük, 
doğruçuluq mənə elə bir hava vermişdi ki, özümü hamıdan yüksəkdə görürdüm, ali görüşlərdə, 
ali söhbətlərdə heç bir sıxıntı çəkmirdim, belə də təsəvvür edirdim ki, buna, beləliyə yalnız 
mənim haqqım var. Nədənsə Murtuza Sadıqovun baxışları mənə bir toz kimi görünürdü, 
üzülürdü, heçliyə, qayıtmazlığa tullayırdı. Onun nəzərlərində küçəyə, zibilliyə yox, yalnız uzaq 
dərinliklərdə axan-açılan örtülü bir çirkab kəmərinə atılası mundirə dönmüşdüm. Xırıldadım:  
– Xeyr.  
– Bəs nəyə?  
– Münasib bir işə düzəlməyə…  
– İşləmirsiz? Başımı tərpətməklə cavab verdim. Soruşdu:  
 25 
– Niyə? Yaxşı ki, onu təcili harasa çağırdılar, yoxsa başıma gələnləri bütün təfərrüatı ilə 
ona danışacaqdım. Danışacaqdım ki, Əli adında bir dostum vardı, paralel oxuyurduq, o, 
politexnikdə, mən universitetdə. Biz mənzil məsələsində də paralel idik – ikimiz də bir küçənin 
bir-birinə əks nömrəli məhəllərində, lakin üz-üzə mənzillərində olurduq. Bircə çarpayılıq, bircə 
stolluq, bircə dolablıq xanimanlarımızın küçəyə baxan kiçik pəncərələri çox zaman nə iş 
gördüyümüzü də bir-birimizdən gizlətmirdi. Bu pəncərədən də həmi itirdik, istirahət günlərində 
gəzməyə çıxırdıq, "sabahın xeyir", "qud bay" deyirdik bir-birimizə, bir-birimizi, yaxşı 
yeməyimiz olanda, kənddən pay, sovqat göndəriləndə, öz otağımıza dəvət edirdik. Mənim kefim 
pozulanda, Əli bir az nasazlaşanda da bu işıqgələnin sorağını ora, oranınkını da bura həmin bu 
pəncərələr xəbər verirdi. Bu pəncərələr bizim telefonumuz, teatrımız, televizorumuz idi. Onların 
xidmətini bir dəfə başımızı bir balaca düzəldəndə, təntənəli bir sağlıqla qeyd etmişdik, demişdik, 
gül olsunlar, bülbül olsunlar, ancaq qəfəsdə olmasınlar bu pəncərələr. Bizim məhəbbətimiz də 
paralel idi. Onun Təranəsi öz tələbə yoldaşı idi, mənim Kəmaləm isə pedaqoji institutun 
metodikasında oxuyurdu. Biz çox şeyə paralelləşmişdik. Qızlarla görüşü də eyni vaxta, eyni 
yerdə təyin edirdik. Kaş geri qayıdaydı o günlər, biz həmişə o günlərdə olaydıq. Əfsus ki, 
qayıtmaz, qayıdan deyil o bəxtiyarlıq. Bir güllük, çiçəklik idi o günlər, o vaxt qədrini 
bilməmişik, ömürdən uzaqlaşdıqca şirinləşir. Bir yatıq yarpaq idik o zaman, günəşi içirdik, 
gecələrin büllur şehində çimirdik, mehlərin məxmər qanadına qonub xumarlandıq, tez saraltdıq, 
tez qonduq həyat budağından, tez düşdük torpaqlara. Torpağa düşsək nə vardı, heç olmasa bir 
gülə, bir çiçəyə də boy verən bir qərar, bir zərrəyə çevrilirdik, apardı küləklər bizi, hələ də o 
küləyin boğanağından çıxa bilməmişik… Kaş həmişə oxuyasan. Oxumağın bir qorxusu "iki" 
almaqdır, o qorxudan çıxmağa nə var! Təəssüf ki, həmişə, yəni bir ömür boyu təhsil almaq, 
tələbə skamyasında oturmaq, mühazirələri dinləmək mümkün deyil, hamısı möhlətlik-
müddətlidir, hədli-hüdudludur, qərarlıq qəsəmlidir. Əsil bilik ona deyərdim ki, birinci sinifdən 
"insan" adlı dərs keçiləydi, ali məktəbin son kursuna qədər tədris olunaydı, bundan həm dövlət 
imtahanı götürüləydi, həm də diplom işi yazılaydı. Bu dərsdə güzəşt edilməyəydi heç kimə, 
bundan kafi alanlara diplom, öz ixtisası üzrə işləmək hüququ verilməyəydi. "İnsan" dərsinə aid 
böyük ensiklopediya buraxılaydı, ünsiyyətdə olduğun, olmaq istədiyin adamların içini bu bilik, 
bu mötəbər hazırlıqla görəydin, onda əlaməti də, inam acınacaqlı aqibəti də sürünməzdi sənin. 
Onda insan sənin qarşında bütün gizli, örtülü eybli çirkinlikləri ilə açılardı, aldanmazdın… 
Mənim təyinatımı mərkəzi qəzetlərdən birinə verdilər: universiteti həm fərqlənmə ilə 
bitirmişdim, həm də işləyənəcən çap olunan silsilə məqalələrimə görə "Qırmızı qələmlər" 
mükafatına layiq görülmüşdüm. İstəsəydim institutda qalar, mövzu götürərdim, lakin fikirləşdim 
ki, haçana kimi ata-anaya yük olum, işləyim, dissertant olaram, bir az gec müdafiə eləyərəm, 
bunun elə də böyük fərqi yoxdur. Evləndim. Mənzil aldım. Birinci Arzum gəldi dünyaya. İkinci 
oğlum oldu, adını Azər qoyduq. Sonra da iki qız balamla sevindim, özümü xoşbəxtlərin xoşbəxti 
sandım həmişə çünki maaş alırdım, qonarar alırdım, Kəmalənin məvacibi də gəlirimizi 
bərəkətləndirir, geymək ehtiyacı bizi sıxmırdı, sındırmırdı heç vaxt. Bütün bu müddət ərzində 
Əli ilə tez-tez görüşürdük, gah bizdə, gah onlarda. Hər bir bayramın, əlamətdar günün 
gündüzünü onlarda keçirirdiksə, gecəsini bizdə başa vururduq. Amma Əlinin işi düz gətirmirdi. 
Dediyinə görə bir küt rəisi vardı, bunu həmişə burunlayırdı, qorxurdu Əli onun yerinə keçsin, 
töhmət, tapşırıq verirdi Əliyə, altı ay tamam olan kimi həmin qərarlar bir də yığılırdı onun 
üstünə. Bir dəfə mübahisələri gedib nazirliyin kollegiyasına çıxmışdı, orda Əli "qələbə" çalmışdı. 
Rəis bu "vurulmadan" sonra müxtəlif kələklərə əl atmışdı ki, o "böyük" bunların təkcə birini 
"tutdura" bilsə, yəqin ki, Əli gurultuyla gedərdi. Mən Əliyə inanırdım, nəinki mənə, heç kimə 
yalan danışmazdı, saxtakarlıq onun ruhuna yol tapa bilməmişdi. İşə can yandırmağına gələndə 
beləsini ömrümdə görməmişdom. Dünyada ondan ötrü bircə şey vardı: vicdanla işləmək, 
namusla yaşamaq – vəssalam! Onların nazirliyində mənim bir tanışım vardı, şöbə müdiri 
işləyirdi. Onunla ezamiyyətdə olanda üç-dörd dəfə görüşmüşdük, mehmanxanaların bir otağında 
gecələmişdik. Söhbətimiz, ünsiyyətimiz tutmuşdu. Düzü, bir dəfə zəng də vurub xahiş eləmişdi 
ki, tənqidə düşən bir dəstənin arasından onun dostunun adını çıxarım. Özümə, sənətimə, 
 26 
kollektivimə xəyanət etdim, bu mənim ilk nankorluğum idi, hələ də onun peşmanlığını çəkirəm, 
çünki hər şey o "güzəştdən" başlandı, "əl əli yudu, əllər də üzü yumaq istədi". Həmin şöbə 
rəisini, Əlinin xatirinə evimə qonaq çağırdım, Əli ilə tanış elədim, özümə borclu adam kimi 
boynuna yük qoydum: Əlini ya öz şöbəsində bir işə aparsın, ya da nazirlikdə, başqa sahədə 
qabiliyyətinə, bacarığına uyğun bir yerə düzəltsin, yoxsa, o kişi bunu dolaşdıracaqdır axı, öz "bu 
günlüklərini", "sabahlıqlarını bir gədaya görə itirmək" istəməyib, rəisin hər sözünə amin 
deyənlər onun tərəfindədir. Bu tanışlıqdan sonra düz iki ay Əlinin üzünə həsrət qaldıq. Getdim 
evində tapmadım, zəng vurdum iş yerində Təranə dedi ki, Əli yamanca birtəhər olub, xeyir də 
deyirsən hirslənir, özündən çıxır, əsəbləri pozulub, elə axşam olmur harasa getməsin, kimləsə 
üzləşməsin, bir şeyi bahənə eləyib ağzının acısını mənim üstümə tökməsin, bilmirəm mən nə 
günahın yiyəsiyəm, belə getsə, Taleh qardaş, ayrılacayıq. Ayrı çarəm yoxdur. O, qapıdan içəri 
keçəndə uşaqlar bilmirlər canlarını hara qoysunlar. Tək özüm olsam, dözərdim, körpələrin 
indidən ürəyi üzülür, saraltma gətiriblər xiffətdən. Bir axşam onlara tək getdim, Kəmaləni, 
uşaqları aparmadım, fikirləşdim ki, onların qanını niyə qaraldım, qoy Əli haqda təsəvvürləri 
dəyişməsin, bəlkə məsləhətlik, ikimizlik bir iş var. Saat birə işləyəndə gəldi. Uşaqları da 
yatmamışdılar, hiss edirdim ki, körpələr analarını tək qoyub uyumaq istəmirlər, qorxurlar ata onu 
söysün, döysün. Onlar ata gücünün qarşısını almağa qadir olmasalar da böyüyün körpələrə görə 
susacağına, dava salmayacağına inanmışdılar. Biz mətbəxə keçdik. Üzü baxılası deyildi. 
Qabaqcadan duyurdum ki, Əlini sirkəyə döndərən elə-belə səbəb deyildir. Əvvəlcə belə güman 
etdim ki, rəis onu çıxılmaz vəziyyətə salıb, onu həbs təhlükəsi gözləyir, o da haqqa, ədalətə 
inanıb, düzlüyün təntənəsinə arxalanıb inadından əl çəkmir, kələklə doğruçuluq arasında 
mübarizə gedir. Kələk güclüdür, səsi, sözü çoxdur, yamanı gerçəyə oxşadıblar, bunu təsdiq edən 
nə qədər sənəd-sübut, hamısı da düzəltmə, qondarma, amma düzlük təkdir, çamurluqdan çıxa 
bilməyən, nabələd müsafirlər kimi çırpınır, çapalayır.  
– Nolub? Çımxırdı:  
– Köpəkoğludu!  
– Bəs onun beləliyini sən əzəldən bilmirdin?!  
– Sən bilirdin ki, mən də bilim?!  
– Sənin müdirindi, sən bilməliydin. Əli əllərinin ikisini də oynatdı:  
– Ay-hay!.. Mən kimdən danışıram, sən kimdən!…  
Sənin şöbə müdiri dostun Cavidi deyirəm.  
– Bir adamın bir işə gücü çatmayanda köpəkoğlu olur?!.. Neynəsin, onun da aşağısı-
yuxarısı var, yəqin eşitmirlər. O demədi, mütləq düzələcək, dedi, imkan olsa. Öz böyüyünü 
eşitməyən, hətta yeri düşəndə onunla məzələnən arxasını dağa söykəmiş balacalar azdırmı?! 
Tutardı-qatıq, tutmazdı ayran. Ayranını ki, əlindən alan olmayıb, daha buna görə nə divan-
müsibətdir verirsən uşaqlara?! Əli qalxıb üstümə doğru əyildi, elə bil, sözünü kara demişdi, o da 
yaxşı almamışdı bunun sözlərini, ona görə də ayağa durub çığırırdı:  
– Pulum gedir e, əldən, pulum, pulum!..  
– Sən qaz vurub qazan doldurmaq istəyirdin? Oturdu. Gözlərini yerə dikdi, çiyinləri 
düşdü. Sifəti uzandı, peşmançılıq onu vecsizlik timsalına döndərdi, sanki əlləri-qolları bağlanıb 
kimsəsiz bir yerə atılmışdı, aclıq, susuzluq onu heydən salmışdı, sönməkdə olan həyatının sona 
çatdığını yəqin etmişdi.  
– Neynim…istədi…dedi…yuxarıdakıları görməsək… düzəlməz…  
– Əlinin batqın, quyunun dibindən gələn səsi yenə qalxdı, onun yatıq sinəsi yenə qabardı, 
üzünün əzaları zol-zol durub tarıma çəkildi, qalın qaşları enli alnını sıxıb dərin bir qırışla kəsdi, 
gözləri körüyün yelliyinə tutulmuş kösövlər təki alışıb yanmağa, alovlanmağa başladı:  
– Məni get-gələ salıb bu əclaf! Hiss etmişəm ki, boş söhbətdir – afyordur, afyorluqdur 
onunku! Fikirləşir ki, o sistemdə işləyirəm, canımın dərdindən malçat eləyirəm, yoxsa bu da bir 
yandan burar puçumu – bu birisiynən sözü bir yerə qoyub oynayarlar taleyimnən keflərincə… – 
əllərinin ikisini də stola şappıldatdı: – Ay sənin özün öləsən! Sabah da o yan bu yan eləsə 
üzəcəm xirtdəyini nə olar olar, daha keçib mənimki onnan!  
 27 
– Sabah sən zatlı, – dedim, – Mən görüşərəm onunla.  
– Səni də salacaq uvar-suvara! Bilirəm onda nə dil var?!  
– Afyorun dili olmalıdır də! Əli əlini əlinə vurdu:  
– Əşi, azı on dəfə özümə söz vermişəm ki, görək bu görüşdə onun ilan dilinə inanmayam, 
deyəm, verdiyimi qoy ovcuma, bundan sonra səninki səndə, mənimki də məndə, sən sağ, mən 
salamat. Amma yenə də dilimi-agzımı bağlayır qırışmal. Elə ki, aralaşıram ondan, od götürür 
məni. Yanıram səhərəcən, o biri görüşümüzəcən, özümü bir də bərkidirəm ki, yox, daha yuxuya 
verə bilməyəcək məni. Məni elə qarşılayır, elə qabaqlayır, qalıram lam-lal. Gah deyir nazirə 
vermişəm əmanəti, gah deyir, sənə balıq lazımdır ya başı, sənə nə kimininki kimdədi, işin 
düzəlsin, səbrli ol, söz verən də bir kişidi, yəqin birini yıxmayınca birini qaldıra bilmir, o sənsən, 
mənəm ki a, yanmasaq da guruldayaq?! Belə işə qol qoymazdım, dedim, istəyənin ağzını verim 
yumar, təki bu biri köpəkoğludan canım tez qurtarsın, əksinə işimi saldım dolaşığa. Həmişə də 
mənə and verir ki, aramızda olanı Taleh bilməsin, ayıbdır. Abırlı adam belə eləyər?!  
– Bəs bu günəcən niyə deməmisən mənə, məndən niyə gizlətmisən?  
– Çox yaxşı bir iş görmüşdük, səni bir muştuluqlayaydım da!.. Orta məktəbdə bir 
müəllimimiz vardı – Yasər! Tənəffüsləri qışda da eşikdə keçirərdi. Hər tənəffüsdə bir papiros 
çəkərdi. Hərdən həmkarlarından biri ona yoldaşlıq eləyərdi. Ancaq qaratikan çəpərinin o 
üzündən düşmüş yolla öndəmdə batardı, fikir verərdi. Bir dəfə onun adam barədə dediyi, 
həmkarına eşitdirdiyi söz gəlib, bizim də qulağımıza çatdı. Yasər müəllim qərib idi, bizim 
kəndin adamlarının çoxunu tanımırdı. Dalınca danışdığı, deyindiyi kişini – Səlimi də bəlkə də 
birinci dəfə görmüşdü. Səlim öz evində haçan bir bütün gün qalmışdı ki, kəndin arasında da 
görünəydi?! Yaylaq, qışlaq "quşu" idi, evi də kəndin girəcəyində. Bir gecəliyinə də öz həyət 
bacasından, öz evindəkilərindən savayı kimi, nəyi görürdü, kimə görünürdü ki!.. Kəndimizdə 
beş-altı Səlim vardı, hamısı da ayamalı. Buna "Tülkü Səlim" deyirdilər. Yasər müəllim bu kürən, 
göygöz, motalpapaq, çomağı boyundan uzun toməl kişidə ilk baxışda, ilk müşahidədə elə bil 
tülkü quyruğu görmüşdü, "Həccə gedən bu tülkü" hər necə dona girsə də tülkü sifətini onun 
gözlərindən yayındıra bilməmişdi, Yasər müəllim onda başını bulayıb yanıqlı-yanıqlı xısıldadı:  
– Bilirsən nə köpəkoğludu!…  
Sonra gülümsündü, həmkarından soruşdu:  
– Birdən qohumun-zadın olar…  
Xətrinə dəymədim ki?  
– Allah eləməsin…  
– Dünyada yaxşı adam çox azdır, demək olar ki, yox dərəcəsindədir. Canlıların içində 
insandan əclafı yoxdur, çünki maskalıdır insan. Yasər müəllimin azarlısıydıq. Kəndimizin 
adamlarını onun baxışları ilə tanıyırdıq. Hər tənəffüsdə kənarda dayanıb gözləyirdik ki, görək 
yoldan kim keçəcək, Yasər müəllim də ona hansı gözlə nəzər yetirəcək. Onun baxışları, üz-
gözünün ifadələri ilə o vaxt tanıdığım adamlar barədə təsəvvürüm, qənaətim indi də dəyişməyib. 
Cavidi də həmin adamlara oxşatdım. Amma yenə də bu fikrimin harasındasa bir səhv, bir 
yanlışlıq işartısı gördüm, dedim, bəlkə belə adam deyil o, onu işinin xatirinə Əli məcbur edib, 
bütün bu dilxorçuluq da əlinin səbirsizliyindən irəli gəlir, onun "tezbazar" ümidinin, inamının 
ləngliyindən törənən nəticədir? Düşündüm ki, Əlini rəisi qızışdırıb, hər gün divara dirəyir onu, 
Əli fiziki əzab yox, mənəvi zülm çəkir, onun tələsməyi işinin "tərs düyünə" düşməyi də 
bundadır. Cavidin, ya onun ağız açdığı, söz dediyi adamın nə vecinə Əlinin "yandım-yandımı?!". 
Lakin Cavidlə onun öz kabinetində görüşəndən, söhbət eləyəndən sonra mənə də aydın oldu ki, 
bu adam fırıldaqçıdır, həm də peşəkarından! O, kimisə aldatmalıdır, kiməsə kələk gəlməlidir, bu 
xasiyyət onda mərəzləşib. Elə ki, üzünə baxa-baxa dinləyirsən onu, elə bil, caduya salır səni, səni 
alır özündən, aparır hara istəsə, əzəlki coşğun kindən, sabit ifadədən əsər-əlamət qalmır səndə, 
hətta özün-özünü danlayırsan ki, bu kişinin oğlu çox insan adammış, bunun haqqında niyə pis 
fikirləşmişəm. Mən özümü özümə qaytarmaq üçün yerə baxdım, belə etdim ki, təkcə onun 
sözünü eşidim. Necə mundar idi səsi, necə yalan idi dedikləri!.. Nə qədər həssas olurmuş 
 28 
fırıldaqçılar! Mən başımı qaldıran kimi gözümdən aldı ki, bu uzun çərənləməyinə inanmıram. 
Soruşdum:  
– Nazirə vermisən pulu? O, fikrimi başa düşməkdə təkcə bu dəfə səhv etdi, çox böyük bir 
məmnunluqla çənəsini boğazına sıxıb, buxağını şişirtdi, elə bildi dodağından aşa bilmərəm.  
– Bəli? On iki İmama yalvarmaqdansa təkcə o bir Allahın ətəyindən tutmaq yaxşı 
deyilmi?! Bir Əlini də niyə başa salmırsan ki, çox qıncıldamasın, axı boğazı bizim əlimizdədir, 
sənin fikrinə bələd olmuram, götürürəm onun hərəkətlərini… Məndən ötrü bu da aydın oldu ki, 
əgər Əli öz "dərisinə" sığışmasa, Cavidin qabağında çıxıntı düşsə, dərsini verəcəkdir. Mən:  
– Onda gedim nazirin yanına, – dedim, – axı, bu, cinayətdir! Cavidin əhvalı pozulmadı, 
başından yekə danışan uşağa necə gülərlərsə üzümə eləcə baxdı.  
– Özün bilərsən. O elə güman etmişdi ki, onu qorxuzuram, nazirə bu barədə söz deməyə 
cəsarətim çatmaz. Lakin nazirin qəbul otağına burulanda başımı döndərdim, baxdım ki, 
dəhlizdədir, papiros çəkə-çəkə ardımca boylanır. Hiss etdim ki, dalımca gələcək, məni üzdən-
gözdən salıb öz kabinetinə aparmağa çalışacaq, yenə də min bir dil tökəcək, hamısı da yalan, 
fırıldaq, yuxuya verəcək məni, o biri tərəfdən Əlini "padudar" qoyacaq, yalvardacaq onu, məni 
minnətə gətirəcək, bununla da o puldan, o boyda alçaqdan əl çəkməli olacağıq. Katibədən "olar-
olmaz" soruşmadım. Əlimi qapının dəstəyinə atmaqla özümü içəri salmağım bir oldu. Katibənin 
səsini arxadan eşitdim, o da bu deyinməklə özünü nazirin tənbehindən qurtarırdı:  
– A yoldaş, mən nə üçünəm burda?! Belə içəri keçərlər?! Nazir məşğuldur, xahiş edirəm 
ponidelnik gəlin, səhər saat doqquzda qəbula yazılın. Nazir nə isə yazırdı, mənim bu 
kobudluğum, heyvərəliyim onu heyrətləndirmişdi, eynəyini bir əlinə alıb mənə təəccüblə baxırdı.  
– Təcili işim, sözüm var nazir yoldaşa, – dedim, – mən ponidelniki gözləyə bilmərəm. 
Nazir yoldaş məni dinləyəndən sonra başa düşəçək ki, mütləq belə lazımmış. Nazir dillənməmiş 
üzümü ona tutdum, özümü təqdim etdim. Mənə ehtiramla yer göstərdi, belə də güman etdi ki, 
onu hər xırda-paradan ötrü narahat etməmişəm, çox mühüm, təxirəsalınmaz işim, sözüm var. Elə 
bu vaxt Cavid əlində bir kağız otağa daxil oldu. Kağızı nazirin qabığına qoydu, altında qol 
çəkdirdi. Bu qısa müddət ərzində gözü üzümdə oldu, baxışları yalvarırdı, aldığının üstünə on qat 
artıq qoyub qaytaracağına and içirdi, üzr istəyirdi. Sifəti yağış dəyəndən sonra qurumuş, sarıtma 
gətirmiş çiyid pambığa dönmüşdü, kağızı götürəndə də əlinin titrəməsi bu rejimi sənədi 
uçundururdu. Mən söhbətin canını o gedəndən sonraya – təkliyə, üzləşməyə saxlamadım, 
Cavidin öz yanında dedim:  
– Bu Cavid mənim bir dostumdan rüşvət alıb ki, səni yağlı yerə düzəldəcəm, guya 
özünün beşcə dəqiqə bundan qabaq dediyinə görə, həmin pulu da sizə verib. Mən inanmıram 
buna. Sizə yalnız bunu deməyə gəlmişəm. Mən ayağa qalxdım ki, gedəm, daha mənlik nə 
qalmışdı ki! Bu qısa, aydın sözdən sonra nazirə açıq-artıq nə demək lazımdı ki? Nazir dik 
sıçradı. Boynunu, başını irəli atıb ağzını Cavidə sarı açdı, hiddətlə bağırdı:  
– Nə-ə-ə?! Sonra hökumət telefonunun dəstəyini qulağına sıxdı, uçuntulu barmaqları ilə 
nömrələri yığmağa başladı. Cavid onun biləyindən tutdu, inildədi:  
– Kamal Mamedıç… bir dəqiqə səbr edin. Axı… axı… mən hamısını danışıram sizə. 
Nazir bir əlini onun sinəsinə boksçu yumruğu kimi atdı, Cavidi yana itələdi. Cavidi 
qoymamışdılar canına ayrl yel dəysin, Əlini də işdən həmin gün götürmüşdülər. Təranə iş yerinə 
səsi tutulmuş zəng vurub demişdi ki, Əlini həbsə aldılar, bilmədik niyə. İndi ora getmək 
istəyirəm görüm axı, nə iş açıb öz başına. Kişi kişinin balasının başını kəsməz, bu nə insanlığa 
sığışar, nə yerə-göyə! Mənim də balalrım var. Qoy o adam mərdimazarlıq eləsin ki, bilməsin 
bala nədir, atalıq nə deməkdir. Məndən nəinki Əliyə, heç kimə ziyan-xətər dəyməz, toxunmaz! 
Gedin daş dəyən yerinizi ayrı səmtdə axtarın. Təranəyə dedim, heç yana getmə, mən bilirəm 
əhvalatı, axşam gələrəm, söhbət eləyərik, təhlükəli bir şey yoxdur, qorxma iki-üç günə 
buraxacaqlar Əlini. Çətinliyi işin dolaşığı açılanacandır. O da ki, başlayıb aydınlaşmağa. 
Təranəni ümumi təsəlli ilə sakitləşdirsəm də əzab çəkirdim ki, mən ona düzünü necə danışacam. 
Əlini düzdə qoyan mənim düzüm-düzlüyüm olmazmı?! Elə bir dostluğun axırı belə bir 
tələbkarlıqla qurtarsın?! Lakin o görüş, o etirafın iztirabları mənə qismət olmadı – iş vaxtının 
 29 
axırına az qalmış məni prokurorluğa çağırdılar. Kiçik bir otaqda müstəntiq oturmuşdu, bir də 
Cavid, bir bazburutlu da dəhlizdə hirsli-hirsli gəzişirdi. Döşəmə taxtaları ayaqlarının altında 
yatıb çökəlir, inildəyir, zar-zar zarıldayırdı. Müstəntiq məni və Cavidi üz-üzə əyləşdirdi. Başlıq 
yerinə "Protokol" yazılmış eyni ölçülü-biçili bir qalaq kağızın üstündəki çap suallarının boş 
qabaqlarını hər ikimizi dindirə-dindirə yazıb doldurmağa başladı. Sonra ayağa qalxıb elan etdi:  
– … Cinayət məcəlləsinin 179-cu maddəsinə uyğun olaraq istintaq zamanı bilə-bilə yalan 
ifadə verənlər üç il müddətinə azadlıqdan məhrum edilirlər. Aydındırmı? İkimizin də başımız 
enib qalxdı. Müstəntiq bizə bu xəbərdarlıq, bu and protokollarına qol çəkdirib qəribə suaalar 
verdi: "Bir birinizi haçandan tanıyırsınız?", "Tanışlıq müddətində münasibətiniz necə olub?", 
"Qohumluq əlaqəniz yoxdur ki?", «Düşmənçilik ədavəti sizdə intiqam hissi oyatmayıb?». 
Müstəntiq bu sorğularının hamısına bizdən müsbət cavablar alandan sonra üzünü Cavidə tutdu:  
– Hə, indi sən danış görək əhvalat necə olub. Eşitmişdim ki, şər-böhtan adamı oddan 
alovdan da betər yandırır, mən bunu ilk dəfə bu üzləşmədə hiss elədim. Mən guya Əlinin pulunu 
Cavidə özüm aparmışdım. Cavid pulu üstümə atmışdı, götürməmişdi, demişdi bura bazar deyil 
hər şey alınıb satıla, bura dövlət idarəsidir, dövlət idarəsində dövlətin, xalqın mənafeyi tək-tək 
fərdlərin iqtisadi-mənəvi şöhrət ehtiraslarına qurban verilmir. Burada mütəxəssislər nəzəri və 
praktiki hazırlığın qabiliyyətinə, istedadına görə irəli çəkilir. Bizə müqəvva lazım deyil, vitrinə 
qoyub, dolayısı ilə müştəri çağıraq. Sənin dostun bizim işçimizdir, adam yoldaşlıqda, dostluqda, 
işdə yaxşı tanınır, iş elə sınaq meydanı, elə imtahan ərəfəsidir ki, insanın bütün mənəvi 
keyfiyyətlərini üzə çıxarır. Sənin dostun o kiçik sızıltının – iş icraçılığının da öhdəsindən gələ 
bilmir, ona verilən xəbərdarlıqları, töhmət-tapşırıqları yığıb cəmləsən, bir saz qovluq davam 
gətirməz, dağılar. Biz onu hansı üstünlüyünə görə irəli çəkək? Tutalım onu nazirliyin 
kollegiyaslna təqdim etdim. Məndən şübhələnməzlərmi?! Əlbəttə, onlar ağıllarına heç vaxt 
gətirməzlər ki, arada kimsə var, ortada nəsə olub, lakin mənim özümə də kütbeyin bir adam kimi 
baxırlarsa və heç şübhəsiz mənim bu fəxri vəzifəyə necə gəlib çıxmağım barədə xoşlanmaz 
ehtimala, gümana düşərlər, təbii ki, o dəyişən təsəvvürlərə görə gələcəyimi itirmək məcburiyyəti 
qarşısında qalaram. O gələcək Qocayev Taleh üçün bəlkə də mücərrəd məcazi bir islahdır ki, o 
insanı çalışmağa, işləməyə sövq edən, adamı hər fiziki-zehni əmək gününün axırında öz 
vicdanının müşahidəsinə verən qüdrətini duymur. Lakin o gələcək tək mənim özümçün yox, həm 
də balalarımındır, mən onları o sabahların qarışığında, həcamətində qoya bilmərəm. Qocayev 
Taleh güldü mənim sözlərimə, dedi vay dost, sən dəvənin qulağında yata-yata çox geri qalmısan, 
dövr-dövran dəyişib, indi kimdi bacarığa-zada baxın, "pulun var – gediş, pulun yoxdur – sürüş 
zəmanəsi" ndəyik. Quru süfrəyə dua oxunmur, indinin ən qiymətli, unudulmaz, hörmətli 
yaxşılığı odur ki, alasan, düzəldəsən. Qocayev Taleh pulu mənim stolumun üstünə bir də atıb 
qapıdan çıxmaq istəyəndə, yəqin ki, bir azdan sonra dindirəcəyiniz həmin adam girdi içəri. O – 
Pirani Qasım bizdə texniki təhcizat şöbəsinin müdiridir. Öz iranlı ləhcəsində, həm də məni 
güldürməkdən ötrü dedi: "Gədə, bu nə mənə?" Dedim: "Rüşvət!" Dedi: "O bəla bura da təştif 
buyurdu?". Dedim: "Yox, aldanışdır". Dedi: "Gədə, o pədər süxtə iş üzü var, dadandırma bura, 
dadandırsan yeyər hamımızı". Mənim özümün özümə bağışlamadığım səhvim onda oldu ki, 
Qocayevi dəhlizdə yaxalamadım, abırını ala-ala zibilini özünə qaytarmadım, dedim dəhliz boş 
olmur. Bizdən böyüklər, kiçiklər, rayonlardan gələnlər dayanırlar, kabinetdən-kabinetə keçirilər, 
Qocayevin süpürüşbazarına qalxmağım, ona belə deməyim yaxşı deyil, axşam zəng vuraram, 
çıxarıq bulvara, orda bunun mundarını qaytararam, özünü də başa salaram ki, qardaş hələ 
cavansan, gələcəyin var, indidən özünü belə şeyə öyrətmə, axırın tez itər. Cavid necə yalan 
danışırdı, ilahi! Bu da bir istedaddır, gərək bu alçaqlığı da bacarasan! Hər adamın işi deyil bu 
həyasızlıq, bu sırtıqlıq. O danışanda iki dəfə özümü saxlaya bilmədim, qışqırdım ki, yalandır, 
hətta az qaldım əl açam, onun mundar sifətinə bir sillə çəkəm. Lakin müstəntiq çiyinlərimdən 
aşağı basdı, məni intizama dəvət etdi, onda bildim elə buranın da ədəbi əxlaqı üzləşmə zamanı 
susmaqdır, rəqibi səbrlə dinləməkdir, bura söz-məntiq, dəlil-sübut meydanıdır, bu körpüdən 
atılıb-düşməklə, qışqırıb-bacarmaqla – yüksüzlüklə, çəkisizliklə keçmək olmaz, bu körpü boş 
şeyləri götürmür, ağırın, ağırlığın ala, gərək atdıqların qırmasız, saçmasız, gülləsiz barış 
 30 
partlaması olmaya, içinin hədərə şığıyanı, hədəfi gözündən vuranı ola… Piran Qasımla 
üzləşəndə dəlilik dərəcəsinə çatdım, çünki o, Cavidin qurduğu-quraşdırdığı skeletə-şəbədəyə ət-
əza çəkirdi, qan verirdi, elə bil az qala sümükləri də çürüyən ölünü dirildib ayaq üstə qoyurdu, 
yeridirdi, onu canlılar, dirilər arasına – cərgəsinə buraxırdı. Onu necə vurduğumu bilmədim, 
Pirani stulla bərabər aşdı, başı divara dəydi, müstəntiq özünü mənə çatdıran kimi stolun altından 
bir təpik də atdım, çıtmam pis, yuxa yerini tutdu, sancı onu iki bükdü, dörd qatladı. Məni ordan o 
yana göndərdilər, çünki ibtidai istintaqın ilk başlanğıcından mane olmuşdum müstəntiqə, işin 
sərbəst müstəqil gedişini əqli imkanımla deyil, fiziki gücümə, zorakılığımla öz xeyrimə 
yönəltməyə çalışmışdım. Sonrakı gəlişlərimizdə, ən çox da məhkəmə istintaqında, Cavid 
gülürdü, müqəssir kürsüsünün arxa-sıra oturacağından boynumun kökünə pıçıldayırdı: – 
Qoinqdəyik! Burada yalanla gerçəyin döyüşü gedəcək. Əli ilə sən – gerçək, Pirani ilə mən isə 
yalan. Siz iki gerçəyin qarşısını – qabağınz biz iki yalan çıxacağıq. Görək kim qalib gələcək. 
Əlbəttə, biz də məğlub olacağıq, lakin bu qəhrəmancasına həlak olmuş qələbə bizimkidir, çünki 
səni – işi qarışdırıb bu çilləyə çıxaran həqiqətsizi də özümüzlə aparacayıq. Get sən də istirahət 
elə o sanatoriyada, yoxsa tək mənə ləzzət verməz o yer! Get, sən də fiziki əməklə, nümunəvi 
davranışla özünü islah elə, özünü tərbiyələndir orda. Dünyada hər şeyin dadı var. Dadsız heç nə 
yoxdur həyatda! Sözün, səsin canlı-camsızların, duyğuların, hisslərin, illərin günlərin, saatların, 
dəqiqələrin ildırım ötümlü olanların da! Dad var dada gətirir, dolu var bada aparır. Bu dadlara 
bələdsən, o dadlara yox, dad onlardandı da! Gör onlardan dadın necə dadınıq olur. Əhsən təzə 
dad dadmağa həvəsin, böyük həyat ehtirasın, sönməz eşq-məhəbbətlə sənin kimi könüllü gedən 
bayraqdar fədayiyə! Mühakiməmiz başlananda hakim təklif etdi ki, sən nə üçün müdafiəçidən 
imtina edirsən, maddi imkanın yoxdursa məhkəmə hesabına biz özümüz təyin edək. Cavab 
verdim ki, xeyr, lazım deyil, mən öz haqqımı, hüququmu müdafiə etməyi bacarıram, axı bu 
ədalət məhkəməsində iftira, böhtan yəni ayaq alıb yeriyəcək?! Əvvəla, cinayətin üstünü 
açmışam, digər tərəfdən də Cavidin cinayət tərkibi olan hərəkəti dələduzluqdur – bu, 
aksiyomadır, buna görə biz digər hansı ağır vəziyyətlə üzləşəcəyik ki, vəkilin müdafiəsinə 
ehtiyac duyaq?! Hakim başını buladı. Cavid arxadan yenə söz atdı:  
– Vəkil-məkil tut, yoxsa batacaqsan bu dəryada yüz vəkil-məkilin ola ha "Gecə ayaz, 
gündüz bulud, sər, köynəyini qurut, məndən yoxdur, ey yar, sənə umud, haray qaldım bu 
dəryada», şarkısını oxudacam sənə. Bundan sonra qalan ömrün boyu həmişə oxuyacaqsan bu 
mahnını. Sənin dünyada bircə şirin zümzümən olacaq, o da – bu! Hakimin başını inkarla, etirazla 
yırğalamağından hiss etmişdim ki, işim ayış olacaq, bu sudan quru çıxa bilməyəcəm. Lakin yenə 
də öz məntiqim, mühakiməmə arxalanmışdım, götür-qoyumun öz xeyrinə çıxardığım, nəticəsinə 
bel bağlamışdım. Demə, dələduzlar hansı fəndlə, fellə aldadılıb, kələk gəlib pul qazanmalıdırlar? 
– sualı rüşvət adına verilənlərin mizan tərəzisində kəfəndən çıxmır, qutudan çıxmır, çünki 
rüşvətxorlar belə qurğuları özlərinin tanıdıqları, quraşdırdıqları cavablarla öz cəzalarını 
yüngülləşdirməyə çalışırlar. Mən güman edirdim ki, Piranı biz getdiyimiz-göndərdiyimiz 
dünyanın ayını-tozunu dadmayacaq, lakin o da cinayəti gizlətdiyi, vaxtında xəbər vermədiyinə 
görə cəzalandırıldı. Murtuz Sadıqov çox gec qayıtdı. Kabinetə sürətlə girdi, bir əli də sinəsinin 
sol üstünə sıxılı. Katibəni çağıran zəngin zınqıltısı o, nədi təpinənəcən kəsilmədi. Katibəni tez 
qaytaran hökmü mən də eşitdim: – Təcili yardım çağır! Katibəyə poçtdan o, dəstəyi qaldıran 
kimi cavab verdilər. O da həmin əmri eyni ilə təkrar etdi. İş başında nə qədər adam vardısa 
hamısı qəbul otağına yığışdı. Bəzisi elə yanılır, elə çalınırdı ki, elə bil Murtuz Sadıqov ondan 
ötrü həyat ağacı idi, o isə həmin tig budaqlığında bircə yaşıl yarpaq, o ağac quruyan kimi o da 
saplağından qopub torpağa düşəcəkdi, bununla da bağlananacaqdı üzünə açılmış bəxtiyarlıq 
qapıları. Bəzisi də "öldü" xəbərini eşidib sevinmək istəyən idi, zahirən təəssüflənirdi, lakin 
baxışlarında bəd niyyəti, bədxah arzusu çırq-çır çağırırdı, uzaqdakı toyun sümüyünə düşən 
havasına birköçlükdən süzürdü, sındıra-sındıra, xəlvət-xəlvətinə oynaqlayırdı. Bəzisi isə sakit-
sabit bir təmkinlə gəzişir, hərdən içəri-girib çıxır, ikinci mərtəbəyə çıxan artırmaya boylanır, 
həkimlərin gəlməsini gözləyir, ölümlə itimin dünyada heç nəyi dəyişməyəcəyinə, həyatın yenə 
də həminki çağlar axınla kükrəyib gedəcəyinə mütləq bir mənalı baxıb ani sarsıntılarını 
 31 
yatırmağı bacarırdı. Katibənin məyusluğu onların heç birininkinə bənzəmirdi. Özünü üzdən yas 
adətinə görə gələn yad kimi tuturdu, amma hiss olunurdu ki, arlanır, utanır. Yoxsa Murtuz 
Sadıqovun hal-əhvalı yaxşılaşanacan ondan bir addım da uzaqlaşmaz. Mən bir cibimi sanitar 
sumkasına döndərmişdim. Cibimdə Volakardin, Volidol, Nitroqliserin hətta kiçik şüşədə su, 
menzurka da gəzdirirdim, çünki bu dərmanlardan çox içmişdim, indi də içirdim, balalrıma görə 
ömrümü uzatmaq, yaşamaq istəyirdim. O dərmanların təsir mexanizmini həkimlər qədər 
bilirdim, onların tərkibini öyrənmişdim, simpatik, parasimpatik, azan sinirləri necə oyatdıqlarını, 
ürəyin özündən çıxıb özünə qan vuran, qan paylayıb qidalandıran tac damarlarını necə fəaliyyətə 
gətirdiklərini əzbərləmişdim. Düşərgə kitabxanasından alıb oxuduğum "Daxili xəstəliklər" dərs 
vəsaitində tac damarlarının latınca adına – "qonorar" sözünə rast gələndə ədəbiyyatçılar, 
jurnalistlər, bütün mətbuat əhli üçün terminləşən bu bircə kəlmənin işləndiyi yerə görə, bir qədər 
başqa məzmun kəsb etsə də, öz kökündən, öz məhvərindən ayrılmadığına heyrətləndim, hələ 
ömrümdə bəlkə birinci dəfə idi ki, müstəqil və məcazi mənası da eyni olan ada – terminə təsadüf 
edirdim: başında ürəyi bütünlüklə ağuşuna almış ana ürəyin öz balası ona, ürəyə həyat verən 
körpə–əvəzsiz qüdrət, digərində həyatı bədii şəkildə əks etdirən ürəyin öz sahibinə qazandırdığı 
maddi nemət amansız, güzəşt bilməz sərt həyat qanunlarının mübariz təminatı! "Sanitar 
sumkamı" açdım, cibimdə olanın hamısını katibəyə verdim, hansını necə içməyin, işirtmə 
qaydalarını başa saldım. Katibə içəri quş kimi uçdu. O gülümsünə-gülümsünə, süvinə-sevinə 
çıxandan sonra hkimlər gəldilər. Həkimlər içəri doluşanda onların araladıqları qapıdan qəbul 
otağına Murtuz Sadıqovun gur səsi aşıb doldu. Telefonla kiməsə göstəriş verirdi. Hər kəs öz 
yerinə dağılışmışdı, həkimlər də deyəsən, lazım olan məqamda, vaxtında özlərini çatdıra 
bilmədikləri üçün yaxşı üz görməmiş, yaxşı söz eşitməmişdilər, ona görə də kabinetdən şax ütülü 
çıxmadılar, bükülü-tökülü halda sürünüb getdilər. Katibənin dili bundan sonra açıldı:  
– Murtuz Mamedıç çox qayğıkeş adamdır. İstəmir qarışqanı da incitsin. İndi belə 
həkimləri necə sıxmasın, sıxcalamasın?! Maşını buraxırlar xalturaya, çağırışa tez gəlmirlər. Bu 
vızıv o vızıvdandır ki, deyəsən haçan getsəm olar?! Ürəkdir e, ürək! Dayandı vəssalam! Sınıq, 
çıxıq , kor bağırsaq deyil ki, neçə saat gözləyəsən, xatasız ola! Hər şeyi ürəyinə salır Murtuz 
Mamedıç. Bayaq zəng vurub xəbər vermişdilər ki, Rusyetdən gətirdiyi cins inəklərin biri 
ölhaöldədir. Ora getdi. Yəqin vurdu baytarı zootexnikə, zootexniklə baytarı sovxozun 
direktoruna, malabaxanı da pisdən alıb pisə verdi, qatdı hamısını bir-birinə. Ürəyini də boşaltdı, 
ona görə xarab oldu. Bilirsən neçəyə gəlib çıxır o inəyin biri, day-day?.. Çox bahadır, çox! 
Katibə güzgüdə üz-gözünə baxdı, rəng dürüstlüyündə, görkəmiliyində heç bir eyib olmasa da 
tumarlandı, səhnəyə çıxmağa hazırlaşan aktyor-müğənni müşahidəsindən keçirib kabinetə girdi. 
Gözlərinin nazlı süzümünü, üzünün qəmzəli təbəssümünü yaxıb yaya-yaya gəldi, termosdan bir 
stəkan çay süzüb apardı, sonra məmnun halda mənim dərmanlarımı gətirdi.  
– Çox sağ olun, – dedi, – yaman yerdə köməyimizə çatdı sənin dərmanların, day-day! 
Nədi, gedin yanına, dedim gözlədiyini. Dərmanları da sən verdiyini dedim. Murtuz Sadıqov 
yarıyacan içdiyi çaydan bir qurtum da aldı, özünü geri, söykənəcəyə verib qollarını qoltuqlarının 
üstünə yaydı, məni diqqətli nəzərlərlə süzdü. Hiss etdim ki, hardan hara getdiyimi, harda dincəlib 
gəldiyimi duyub, çünki baxışlarında əvvəlki etinasızlıq, quruluq yox idi, üzündə rəhmin 
imkansız dili danışırdı.  
– Gərək ki,sizin barənizdə qəzetdə yazmışdılar. – Bəli, – dedim, – yazmışdılar. İstədim 
deyəm hökmdən çıxış idi o; həqiqət haqqında. Təhrif edilmişdi, qəzet bunu şərh etməli idi; axı 
mən hər yerə, o cümlədən işlədiyim kollektivə yazmışdım, təfsilatı fikirləşmişdim ki, məni yaxşı 
tanıyan qələm yoldaşlarım işə qarışar, heç olmasa məni tərbiyə və islah olunmaqdan ötrü öz 
ictimai zaminliklərinə götürərlər. Onlardan isə heç bir səs-soraq çıxmadı. Lakin mən mühakimə 
olunmuşların, islah düşərgələrinə köçürəcəklərini gözləyənlərin kamerasında – məhkum olarkən 
heç vaxt təsəvvürümə gətirmədiyim, gözləmədiyim hadisə baş verdi: mələfəli dörd döşəyin 
üstündə uzanmış şefin yanına çağırdılar məni. Yumruqvuranları, onun müəyyən etdiyi cəzanı 
yerinə yetirən icraçılar dövrələdilər şefi, şef dikəldi, söykənikli halda bircə kəlmə:  
 32 
"Danış", – dedi. Məhkəmə istintaqı qurtarana kimi bizi hər gün örtülü maşında izolyatora 
gətirirdilər, hərəmizi bir kameraya salırdılar. Mən düşdüyüm kamerada residivistlər – 
cinayətkarlar dünyasında oranın "akademikliyinəcən ucalmış" Vor da, Lotu da, Srtemlayuşi də 
vardı. Onların təzələri necə "mühakimə" etdiklərini görmüşdüm. Yalan danışmaq olmazdı, o 
dəqiqə tutardılar yalanını başına. Haqsız, günahlı adamlar özü barədə elə dinər, elə söyləyər – 
yazığın gələr ona, deyərsən, düşünürəm ki, bu bədbaxtın heç bir təqsiri yox imiş, dolaşığa 
salıblar. Amma bu peşəkarları çaşdırmaq, uydurma ilə inandırmaq qeyri-mümkündür, çünki 
sözün alt qatlarından da tapırlar, səsə, hər kəlmənin deyilişinə, üzün ifadələri ilə danışıq, 
söyləmiş vurğuların bir-birini təsdiq edən, bağlanan uzlaşmasına diqqət yetirirlər, özlərinin 
əyrilən, sıxıntı qılınc sərtliyi, itiliyi ilə keçən "niyə?" lərinə doğru cvab almayınca əl çəkmirlər 
adamdan. Səhvini düzəltməyənləri, inadlı yalançıları cəzalandırırlar. Onların da cəzası – 
döyməkdir. Bu döyülməkdə də "müqəssiri" uşaq şilləsi, uşaq təpiyi, uşaq söyüşləri gözləmir, 
adamı elə hala, elə şəklə salırlar ki, güzgüdə özünə baxsa tanımaz özünü… Məqaləni olduğu 
kimi danışdım. Şef sözümü bircə dəfə də kəsmədi. Axırda soruşdu:  
– Ponedelniklərin hardadı. Əlini göstərdim: – Biri budu, o ikisi sağdakı qonşu kamerada. 
Yastığının altından bir iyirmibeşlik çıxardı, onu mənə yaxın oturana – "vəzirinə" verdi: – Çağır 
starşinanı, onları yarım saatlığına bura ötürsünlər. Mənə üz tutdu: – Nədir onların adları? – 
Qasım Pirani, Cavid Qulamzadə. "Vəzir" "kormuşka"nın qapağını döydü, baxıcıya starşinanı 
gətirtdi. Yuvadan başını çölə çıxarıb sözünü dedi, sonra geri çevrilib ovcundakını ona uzatdı. 
Mən belə güman etmirdim, fikirləşmişdim ki, bir kamerada, bir islah düşərgəsində rəqib 
məhkumların saxlanılması qanunla qadağan edildiyi, görüşərkən üz-üzə gələrkən güclənib coşan 
intiqam hisslərinə törədəcəyi ağır nəticələr nəzərə alındığı, buna ciddi diqqət yetirildiyi halda 
Cavidlə Qasimi bu qaydada, özü də çox asanca çıxarıb bura ötürmək mümkün deyildir. Lakin 
bunlar gətirildilər. Starşina nə ovruqdan göründü, nə də qapı açılanda özünü göstərdi, amma 
qapıçı dala çəkilib qapını bağlamaq istəyəndə özünə də, nəzər yetirdiyində də məlum aydın bir 
baxışla şefi dillənməyə məcbur etdi. Şefi ona:  
– Ladna, panyatna, – dedi. Bu, mənə də bəlli idi, yəni xatası çıxmasın. Şef də onu 
xətircam etdi ki, arxayın ol. Şefin "hüzurunda" onların ikisini də uçunma tutmuşdu, dil-dodaqları 
təpinmişdi, özlərini də taxtın lap qırağında, quruca taxtanın üstündə oturmuşdular ki, yüngülcə 
bir təpik, bir dürtmə onları o hündürıükdən kəllə-mayallaq gətirərdi, sementlə-betonlu yerə. 
Təkcə ondan, yanlardan deyil, boş arxadan da təhlükə gözləyirdilər, ona görə də hədəqədən 
çıxmış gözləri dörd olmuşdu, tövşəyir, nəfəslərini çiyinlərindən alırdılar. Bura nə üçün "qonaq" 
gətirildiklərini duymuşdular, hiss etməyə bilməzdilər. Çünki onlar da "cinayətkarlar dünyasının 
ibtidai" qayda-qanunlarından xəbərdar idilər. Bunu da başa düşmüşdülər ki, bura əngə verməyə 
çağrılmayıblar, onları gətirənlər hər şeyi mənə olduğu kimi danışdırıblar, alt-üst vurmaqları 
keçməz burda. Birini dindirilməmişdən dindi:  
– Məni bu əclaf,  
– Cavidi göstərdi. – başdan çıxartdı. İstintaqda tanımışam Talehi. Yalan gəlməz onun 
dilinə heç vaxt, nə deyib sizə – düz deyib. Bu mundar, – başını Cavidə sarı döndərdi, az qaldı 
üzünə tüpürsün onun, lakin yəqin şefə görə ədəbsizlik eləyə bilmədi, qorxdu bunu da ona bir 
"qrex" hesab eləyər, – Talehi də, məni də bədbəxt etdi. İblisdi bu! Bu… Pirani nədənsə qorxdu, 
yedi sözünün dalını, amma gözləri ilə hücum çəkirdi Cavidə. Şefin qatlaqlı dizinin baş kürz 
vuranı zırrama dəmirçi şagirdinin polad döyən, tunc yastıqların qolu kimi açıldı, Cavidi 
sinəsindən vurub kəlləsi üstə aşırdı. Yumruqvuranlar yerə hoppandılar, onun eni ilə uzununu tən 
elədilər. "Xvatit!" deyənəcən əl çəkmədilər ondan. Şef çənəsinin çaqqıltısını kəsə bilməyən (o, 
elə bilirdi Caviddən əl götürəndən sonra döyülmək növbəsi onunkudur) Piraniyə tapşırdı: – Gec 
də olsa, yaz həqiqəti, etiraf elə Ali məhkəmənin plenumuna. İnanmıram köməyi olsun, bəlkə də 
nəzərə aldılar. Gərək ibtidainin axırında xotya bı, məhkəmədə də son sözə qədər düz danışaydın. 
Bu daldan atılanın topuğa dəydiyi kimi bir şeydir. Bəlkə də köməyi oldu ikinizə də! səninki 
yazmaqdır, yaz! Pirani onların əlindən belə qurtarmağına elə sevindi ki! Lakin ağlına gətirmədi 
Cavidin burda döyülməyi "jurnaldır" "ən yaxşı" "kinq" ikisinə də orda göstəriləcəkdir… Pirani 
 33 
də çox yazdı. Ona göndərilən eyni cavabların bir üzü də həmişə mənə çatdırılırdı: «Məhkəmədə 
hər şey nəzərə alınıb… haqlı cəzalanmısınız…»  
– Neçə il yatdın?  
– Murtuz Sadıqov üzümə elə baxdı elə bil köhnə tanışlığmızdan indiki görüşümüzəcən 
hər keçən ilin məndən nə alıb apardığını riyazi bir dəqiqliklə təyin etmək istəyirdi.  
– Altı il. – Cəza müddətin nə qədər idi? – Xeyr, tez islah olunduğuma, nümunəvi 
davranışıma görə iki il qabaq buraxıldım. Həm də… Cavabımın onu hirsləndirəcəyini 
qabaqcadan duydum, lakin sözümü yenə saxlaya bilmədim:  
– Ordakılara yatan Kapital deyilir, əksəri dövriyyədədir. Murtuz Sadıqovun ağzı 
bütünlüklə üstümə açıldı, səsi bir karvan boyu uzandı: – Nə-ə-ə? Cavab vermədim.  
– İşlənməyən şeylər tez pas tutur, tez xarab olur, – deyə, o ikimizi də darıxdıran sükutu 
pozdu, – iş canın cövhəridir. – Əlbəttə, elədir – dedim, susdum, ürəyimdən də keçirdim ki, kaş iş 
məsələmin üstünə tez qayıdaydı. O da, deyəsən, bu niyyətimi gözlərimdən aldı.  
– Bir yerə, bir adama müraciət eləmisən?  
– Çox yerə, ən çox da tikinti təşkilatlarına.  
– Fəhləliyə? – Bəli!  
– Şərəfli işdir, şöhrətli əməkdir. – Götürmədilər məni.  
– Nə üçün? – Dedilər qocasan, hansı fiziki güclə işləyəcəksən fəhləlikdə?! Dedim, yaşım 
azdır, pasportumu göstərdim, dedilər, ordakı yaş saxtadır, düzəltmədir, üzünə baxanda bilinir əlli 
beşdən altmışa gedirsən üzüyoxuşa. Amma min bir gün də bekar qala bilmirəm, çünki yoldaşım 
da evə qazanc gətirəsi səhhətdə deyil, özü də ki, xəstəlik tapıb mənim həbsə alındığımı 
eşidəndən. Dörd uşağımız var, böyüyümüz onuncuda, o birilər də aşağı siniflərdə oxuyurlar. 
Bunların mənim əlimə baxmaqlarından savayı, mən, xəstə canımı da dolandırmalıyam. Mənsiz 
çox əzab çəkiblər. Yastıq-döşəyəcən satıblar, evdə daha pul paraya gedəsi elə bir fərli şey 
qalmayıb, qalanlar da zibillik malıdır. Murtuz Sadıqova demədim ki, köhnə tanışların – maddi 
imkanlıların neçəsinin üstünə getdim, borc istədim, "yoxdur" dedilər, vermədilər. Axı necə etibar 
eləyəydilər?! Onlar bilmirdilərmi vəziyyətimi?! Kim istər pulu batsın?! Üzümə baxanda 
görürdülər ki, "ağırlığımı" yola salmışam, bu gün sabahlığam, gecənin bir şərli məqamında 
üzülhaüzüldə olan ömür həyat tərzim qırılacaqdır. Gəmiçilik idarəsinə getdiyimi, aylıq yeməyin 
pulsuz verildiyi, əmək haqqının bütünlüklə evə çatdırıldığı üçün gəminin belində üzmək 
istədiyimi, mənim oradan da "qoca" damğası cavabı ilə qaytarıldığımı da demədim. Dəmiryol 
vağzalında uzaqdan-yaxından ağır yüklə gələn sərnişinləri öz əl arabaları ilə qarşılayanların, 
şeyləri minik yerinə qədər əlində arxayınlıqla aparanların sırasına götürmədiklərini də 
söyləmədim. Danışmadım ki, ürəyi mənimki kimi uşaq çığırqanlığı ilə göyərməsin, göynəməsin. 
Bu neçə gündə burdan-ora, ordan-bura, qapılar arxasında, ağzında gözləyə-gözləyə bütün şəhəri 
pay-piyada dolandığımı da söyləmədim. Düşündüm ki, yarısı şəhər, yarısı kənd olan bu rayon 
genişliyinə, dolmazlığına, inildəməsəm də götürəcək Murtuz Sadıqov. Axı niyə də 
sızldayaydım?! Dilənçilik eləmirdim ki!… Sədəqə diləmirdim ki!… Hər şeydən sonra mən insan 
idim, insanlıq ləyaqətini itirməmişdim, indi də yaşamağa mənim haqqım vardır. – Yəqin ki, 
qəzetdə, redaksiyada işləmək istəyirsən? Məmnunluqla dilləndim: – Əlbəttə, öz peşəmdir, orda 
çalışmaq məni yormaz da. Çünki bu sənəti sevmişəm, indi də həmin əqidədəyəm. Murtuz 
Sadıqov telefonun dəstəyini götürdü, deyəsən, redaktora zəng vurmaq, məni tapşırmaq istədi. 
Lakin nə fikirləşdisə dəstəyi öz yatacaq yuvasına yatırtdı. – Sabah dəyə bilərsənmi mənə? İş 
gününün hansı vədəsində olur-olsun. Demək, o da yuxarılarla məsləhətləşmək istəyir. Sabah 
üzünə söz gələr məndən ötrü. Deyərlər, vaxtı ilə fəxri bir redaksiyaya yaramaz işlərlə məşğul 
olmuş, bizim bütün qələm sahiblərinin adına ləkə gətirmiş, onların mənəvi paklığını şübhə altına 
aldırmış rüşvətxora yenə də həmin çirkin niyyətlərini həyata keçirmək üçün zəmin yaratmısan. 
Yoldaş Sadıqov, sənin bu qəyyumıuğun heç bilirsənmi nələrlə nəticələnə bilər?! Sənin bu 
havadarlıq kölgəndə heç bilirsənmi o peşəkar nə biabırçılıqlar törədər? Su səhəngi suda sınar. Bu 
da elə… sındı, sınıq çıxdı, ha yapışdır, ha bitişdir, ha hamarla, yük altına düşən kimi yenə çat 
verəcək. Yenə çiliklənəcək. O ən güclü vaxtı, maddi cəhətcə özünü, ailəsini ən yaxşı təmin 
 34 
eləyən yaşınıza seçili kadrlar sırasında duran, sayılan zamanında çarpdı düz yandan, 
kapitalistləşmə meyli, varlanma ehtirası onu girdaba çəkib saldı, tamah onu bizim mövqeyimizə, 
məsləkimizə, əqidəmizə, ala şüurumuza, idrakımıza yabançı olma çirkinçiliyə yuvarladı, indi, ən 
zəruri ehtiyaclarını ödəmək məcburiyyəti qarşısında qalan üzdəniraq adamdan sən hansı qeyrəti 
umursan?! Sənin zaminliyində bilirsənmi nələr var?! Əzablı fikirlər məni daha acınacaqlı bir 
aqibətə sürükləyəndə yanımda bir maşın dayandı. Bu mavi miniyin böyrünə ağ basma iri 
hərflərlə "Televiziya" yazılmışdı. Kabinadakı televiziyanın baş redaktorlarından biri – Mahniyev 
idi. Universitetdə bir oxumuşduq. Kursdan-kursa sürüş-sürüş keçirdi. Onun kəsirsiz, akademik 
borcsuz ili olmurdu. Bəzən həm işləyən, həm çətinliklə oxuyan bu "yetimin" xahişinə gedirdik 
dekanın, filan müəllimin yanına, onlar da bir əzik "üç" lə onu "alçaltdı" qoyurdular. Deyirdilər 
beləsi hər yerdə quru cərimədir, gedib harda işləyəcək o?! Adamın yazığı gəlir, amma istər-
istəməz düşünürsən ki, bu "diplomlu bisavad" ən uzaq dağ rayonlarının birində əməkdaşlıq 
edəcəyi qəzetdə öz səsi, öz nəfəsi ilə, heç olmasa, bir reportaj yaza biləcəkmi? Onu qızlar daha 
çox dolayırdılar. "Mahniyar xala" deyirdilər, çünki onun səsi də qız səsinə oxşayırdı. Həm də 
danışanda, bir başqasına söz deyəndə elə boyun çəkir, elə yetimlənirdi ki, istəyirdin əl-ayağında 
olanın hamısını ona bağışlayasan, deyəsən, qoy aparsın, mənə onun alqışı bəsdir. Mənim o 
gəlhagəlli vaxtında eşitdim ki, Mahniyar orada redaktordur, özünü də həmkarları sədr seçibdir, 
yaman diribaşlaşıb, elə iclas, yığıncaq olmaz ki, sədrin buynuzladıqlarını tənqid atəşinə tutmasın, 
hamı çəkinir ondan. Çoxları yanından "Bismillahla" keçir, belə ki, qalxhaqalxdadır – 
böyüdəcəklər onu. Sonra dedilər, böyüdüblər, Mahniyarı… İndi başı ilə mənə orta oturacağı 
göstərdi: – Otur görüm!… Səliqə ilə daranmış işıltılı qara saçları çiyinlərinə tökülmüşdü. 
Yoğunlamış boynunun əti qara qalstukla boğduğu ağ köynəyin şax boyunluğunu yarıyacan örtüb 
basmışdı. Qapının yatırdığı aynasının üstünə dirsəkdən qatlayıb uzatdıqca açıq qolu kağız kimi 
ağ idi, batanda bilinirdi ki, bu adam bu yay günəş altına çıxmayıb. Qolunda elektron saat vardı. 
Yol boyu bir kəlmə də danışmadıq. Belə güman etdim ki, hələ o vaxtdan sədrlə canbir olan 
Mahniyar məni belə ərklə maşına əyləşdirib ora aparmaqda dostundan mənim xahişimi edəcək, 
o, həm də sözünün tutulacağına arxayındır, özünə güvənməsəydi, hörmətinə, gücünə 
arxalanmasaydı belə hərəkət edərdimi?! Qonşu otaqdan qarşımıza çıxan qıza kabinetini açdırdı. 
İçəri keçdi. Mənə "otur" dedi. Qılçasının birini çox uzaqdan dəryaz kəndərti kimi dolandırıb 
gətirdi, o biri qılçasının üstündən aşırdı, yırğaladı. Qızdan soruşdu: – Sədr məni axtarmayıb? Qız 
gülümsünə-gülümsünə başını buladı. Əlini əlinin üstünə qoyub gözlədi, yəqin ki, Mahniyarın 
xasiyyətini götürmüşdü, onun hələ nəsə deyəcəyini bilirdi. Mahniyar siyirtmədən üç növ filtirli 
siqaret qutusu çıxarıb qoydu stolun üstünə. Birindən birini sivirib odladı, dodaqları arasında 
oynadıb ağzının sol küncündə saxladı. Qıza:  
– Bizə çay gətir, – dedi, – çox tünd eləmə, – bir əlini sağ sinəsinə qoydu, – ürəyimə pis 
təsir eləyir. Sonra onsuz da nizamlı yatımda olan, darağı-tumarı pozulmamış saçlarını hər iki 
əlinin tana barmaqları ilə dala sığalladı. Ağayana birisi, soyuq, rəsmi bir üzlə xəbər aldı: – Hə, 
danış görək niyə belə oldu. Bu sualın cavabı bir "hə", "yox" la bitsəydi nə vardı ki! Dünyada 
özümdən ötrü bundan ağır bir şey bilmirdim. O, günlərdən feyz almamışdım ki, hər xatırlayanda 
ruhum təzələnəydi, əksinə, elə bil, hərdən-hərdən zoqquldayan kahı yaranı soyuğa-sazağa verib 
simlədirdim. – Mahniyar, bundan savayı ayrı sözün yoxdur ki mənə? Onun boz gözlərindən, 
sivri burnunun yanlarından, mənim bu sərt sualımdan sonra qapı açmış, açarını da sıra çilidi 
bilmək üzündən dodaqlarının düyməsinə bir gülləlik təbəssüm lülələndi. – Yox… Başqa nə 
sözüm olasıdı!..  
– Baxdı ki, qara, qonur düymə gözlərimdə bir kin qıvrılıb açılır – özünü mənə qayğı, 
kömək göstərməyə hazır dost kimi mərhəmləndirdi:  
– Dedim, oturaq, dərdləşək.  
– Eşitmişəm yaxşı hörmətin var burda. Onda seyrək siçan dişlərinin üstü açıldı aşağılı-
yuxarılı, ağzının qövs cızan küncləri sifətinin ətini almacıqlarına döşəyib dombaltdı. Dəri 
qullabının tüstüsünü məni görəndən bəri özünü ha qaldırsa da onu çəkib aşağı salan "Mənfur" 
tələbəlik illəri kimi üfürdü. – Hörmət deyəndə…  
 35 
– Saatlı biləyini tərpətdi, qaldırdı, əlini oynatdı: – elə-belə də… Baxır kim nə cür… 
Təhsil başqa … iş başqa  
– Üzündəki yazıqlığın hamısını süpürüb atdı, mühazirəyə başlamazdan qabaq tələbələrin 
diqqətini özünə cəlb etmək istəyən bir müəllim zənginliyi ilə donuxdu, yenə həmin əlini onu 
təngə gətirmiş, redaktor, təshihə çətin gələn müəllif yazısını xətləyib-qaralayıb atırmış kimi 
sağdan sola, soldan sağa işlətdi: – Oxumaq asanmış, işləmək çətin, çox çətin.  
– Dodaqlarının düyməsində yenə də lülələdiyi bir gülləlik təbəssümlə baxdı: – Həyat 
sübut elədi bunu sənə də, mənə də, bizi tanıyanların hamısına da. İstədim tez çıxıb gedəm 
burdan, hətta geriyə də döndüm, lakin bu anda mənə elə gəldi ki, xəstə Kəmalə balalrımın 
əlindən tutub məni dəhlizdə gözləyir, məndən heç nə soruşmayacaqlar, lakin hamısının 
baxışlarından bir haray, bir fəryad oxuyacam: "Sənə burda da yer vermirlər?". Mənim işim, 
işləməyim onların hamısına həyat idi, ömür-gün idi, küsüb getmiş sevincin qayıtması idi, itkin 
düşmüş gülüşün, fərəhin köhnə turda təzə bir şirinliklə dönməsi idi. – Bir işə düzələ bilərəmmi 
burda?  
– Yazmağı yadırğamamısan ki?  
– Daha çox yazmışam orda.  
– Orda yazmağa icazə verilir də?  
– Romana, povestə, hekayəyə kimin nə sözü ola bilər, hara olur-olsun! Ağzının bir 
küncünü atdı: – İş məsələsi çətindi.  
– Təkcə məndən ötrü, ya ümumiyyətlə yer yoxdur?  
– Mən naçalnik otdel kadro deyiləm sənə konkret cavab verəm.  
– Bir əlini sinəsinin düz ortasına dirədi: – tək sən mən… mən… Qara qotur düymə 
gözlərilə zəndlə baxdı, demədi istədiyini, lakin onun dilinə gətirmədiyi də mənə aydın idi. O, 
"tək mən sizin kimi adamı nəinki münasib işə götürməzdim, heç bu həndəvərlərə yaxın da 
qoymazdım…" demək fikrinə düşmüşdü, yəqin cavabının məni çox bərk "sarsıdacağını 
düşünüb" öz "mərdanəliyinə" ömründə ilk dəfə "xəyanət" etmişdi. Sükut məndən çox onu 
yandırdı, çünki tez-tez siqaret yandırır, qarşısındakı kağızları qurdalayır, öz şəxsi nüfuzunu, öz 
"karyerasını" vaxtı ilə hamıdan fərqlənən tələbə yoldaşına göstərib öyünmək istədiyinin 
peşmançılığını çəkirdi. Nəhayət dilləndi:  
– Sədrdən mən də xahiş elədim, – yenə də ağzının bir küncünü qulağının dibinə sarı 
çəkdi, – amma effekti olmaz! Yuxarılardan kimsə zəng vurmalıdır ona, tapşırmalıdır, yoxsa çətin 
götürərlər səni burda işə?… Amma, məndən olsa, gedib kakoy-nibud bir rayon qəzetində 
əməkdaşlıq edərdin, xırda-xırda yazardın.  
– Əllərini pilləkən artırmaları qoyurmuş kimi üst-üstə qaldıra-qaldıra oynatdı: – Belə-belə 
gələrdin irəli. Sən görən deyil e… daha cəbhədə nə qədər adam var, özü də kimlərin kimidi. 
Gözləyirlər görək kim çıxır, kim çıxarılır işdən, tez tutsunlar yerini. Sənə bircə şeydə köməyim 
dəyərdi, o da…  
– Kiridi, durula-durula danışdı:  
– Məni pad udar qoyar… Fəhminə bələdəm, pis deyil, babatdır, orta səviyyədən bir azca 
aşağı da olsa yazırdın, mən qəbul edərdim – siqaretli əlinin iki son barmağını sinəsinə döydü, 
siqaretin külü yaxasına atıldı, gülü çırpdı, – təhlükəli işdir: Artıq dözə bilmirdim bu təhqirlərə. 
Məni tanımayanların sözlərini, cavablarını udurdum, düşünürdüm ki, onlar nə bilirlər savadım-
səviyyəm nədir, əvvəl harda işləmişəm, lakin bunun – Mahniyarın hər sözü, hər hərəkəti bir 
gülləyə dönüb onsuz da üzülmüş ürəyimdən keçirdi. Çıxdın. İstədim sədrin yanına gedəm, 
fikirləşdim ki, iş vaxtının axırıdır, qəbula səhər gəlib yazılırlar, həm də Murtuz Sadıqovun məni 
bekar qoymayacağına dumanlı, səksəkəli bir inamım vardı. Əl işdə olanda – ömür gödəkdir, baş 
qarışır, günlər, həftələr necə keçir bilmirsən. Evdə balaların danışığı, oyunu, vaxtı-zamanı 
unutdurur sənə. Bekarçılıqda ömür çıxılmaz yoxuş kimi yaman dərdli, yaman uzun görünür. Bu 
gün mənə elə gəldi ki, evdən indiki səhər çıxmamışam, lap çoxdan ayaq qoymuşam uğursuz 
yollara. Bu ömür mənə bir də ona görə uzun göründü ki, evdə məni gözləyənlər vardı. Uzun 
ayrılıqdan sonra bir kölgə təki görüntüm də onları az sevindirməmişdi, elə bilmişdilər qurtardı 
 36 
daha çətin günləri, daha yeyim-geyim dərdi çəkməyəcəklər, gəldim – hər şey düzələcək, hər şey 
onların ürəyincə, istəyincə olacaq. Onlar hardan biləydilər ki, mənim kökü çox dərinlərdə 
olmayan qaya deyilən sellər-sular dibimi oyub, məni yanı üstə qoymağa yaxşıca gücü çatmayan, 
mən küləklərin sovurduğu lazımsız, gərəksiz bir saman çöpüyəm, bir sızqa su da coşğunluğu ilə 
hara gəldi atır, aparır məni. Mənim gəlməyim də balalarıma bir kədər olmuşdu. Mən hər axşam 
içəri girəndə dördü də bir boyda dayanırdı, baxırdılar, mən dillənməmiş, bir söz deməmiş 
bilirdilər necə döndüyümü, necə qayıtdığımı. Köks ötürürdülər, dağılışırdılar, dərsə hazırlaşırmış 
kimi hərəsi bir kitab götürüb bir tərəfə çəkilirdi. Kəmalə də bircə dəfə baxırdı üzümə, sonra 
görüləsi heç bir işi olmaya-olmaya mətbəxə keçirdi, orda yalandan qurdalanırdı. Mən istəyirdim 
belə axşamların, gecələrin hamısında işığı söndürüm, qaranlıqda qalaq hamımız, bir-birimizin 
üzünü görməyək. İstəyirdim şər qarışan kimi hamımızı ağır şirin yuxu tutsun, yataq, hər cür 
zülmətdə də danışan nəfəsimizi duymayaq… Mən içəri təzəcə girmişdim ki, qapı döyüldü. Sahə 
müvəkkili gəldi. Bura tez-tez baş çəkirdi, çünki mən ona işləməyim barədə arayış təqdim etməli 
idim, bunu qanun tələb edirdi, həm də mənim xeyrimə idi, bu iş xeyrinin əhəmiyyətini, qiymətini 
mən yalnız indi dərk edirdim. Axı, biz bekar qalmamalı idik, maddi ehtiyac bizi yeni cinayətlər 
törətmək çıxılmazlığında qoyardı, yağışdan qurtarmamış yağmura düşərdik, ikinci səhv, ikinci 
aldanış bizi "düzəlməzlər, çətin islah olunanlar" sırasına qatırdı. Bunda itirdi adama inam, etibar. 
Ümidsiz yaşamaq çətin olduğu kimi onsuz yaşamaq cəhdi də yoxdur. Kəmalə hərəmizə bir 
stəkan çay gətirdi. Rəngindən bilinirdi ki, dünənki, ya srağagünkü dəmdir, uşaqlar üstünə hər 
dəfə qaynar su tökə-tökə işlədiblər, bu isə dibində qalan rəngverməz son xıltlısıdır. Sahə 
müvəkkili  
– Bəxtiyar evə, uşaqlara, çaya göz dolandırandan sonra bir əlini çənəsinə verdi, xeyli 
fikirləşdi, sonra cəld qalxdı, üzünü Kəmaləyə tutdu:  
– Bacı, gör bir zənbilin olarmı… Bir dostum var, xəstədir, indi yadıma düşdü ki, ona 
dəyməliyəm… Ayından-oyundan alım, əliboş getmək yaxşı deyil. Zənbillərimizin hansında nə 
vardı ki!.. Kəmalə hamısını yığıb gətirdi ki, Bəxtiyar özü seçib götürsün. O da lap yekəsini 
bəyəndi, deyəsən, dostugilə ağır gedəcəkdi. Onun məni dindirməyib getməyinə ürəyimdə şükür 
oxudum. Axı, söhbətimizi uşaqlar da eşidəcəkdi. Mən son günlərdə ki "Sərgüzəştlərimin" 
hamısını ona danışmalıydım, həm də xahiş etməliydim ki, hələ də işə düzələ bilmədiyim barədə 
öz rəislərinə bir söz deməsin, çünki rəis onda mən mütləq çağırtdırardı, əvvəl də, sonra da zəng 
vurub çox ciddi tapşırdığı müdirlərin mən nə üçün get-gələ saldıqlarını soruşardı, mən də gərək 
düzünü deyəydim. Beləliklə də "xiyar" əyri bitərdi: məni tək idim, icraçılarsa çox, hərəsi bir 
uydurma söyləyəcəkdi; biri deyəcəkdi, iş bəyəndirmək olmur, bu hörümçəkdən can diləyənə, 
könlündən vəzifə, özü də yağlı yer keçir, gərək pul gəlib dola ciblərinə. Digəri də bildirəcəkdi ki, 
bir dəfə göründü, harasa itdi, ondan bəri də gəlmir buralara, buna, deyəsən, adı işdə, özü harda 
yatmalı bir kölgə – kölgəlik lazımdır. Üzünə baxırsan – adamın yazığı gəlir, mənim başa 
düşdüyüm kimi, özünü qəsdən o abıra salır, xərclənməlisi, dolanmalısı var, əşi imkansız adam 
özünü ora-bura vurar, işdən ötrü müdirin, sədrin dalından, yanından əl çəkməz, adamın üzünü 
cırmaqlayar, deyər, a kişi e, a qardaş ehey, mən sayıl deyiləm yalvaram, iş istəyirəm, iş ver 
vəssalam. Onlar bunlardan da məntiqli cavab verərlər rəisə, inandırar, hətta şübhələndirərlər onu 
ki, görsün, maraqlansın mənim gizli gəlir mənbəyimlə. Mənim düzüm isə tək idi, tək əldən haçan 
səs çıxıb ki!... Tək dirəyin, tək kəfənin, tək pərdənin vaxtından qabaq qılçı nə vaxt sınmayıb 
ki?!.. Bəxtiyar zənbili güclə gətirib saldı içəri. Necə tərləmişdi. O boyda dolu zənbili üçüncü 
mərtəbəyə qaldırmaq asan idimi?! Bir də qayıtdı. Dedim yəqin, dostu buralarda, bizə yaxın 
binaların birində yaşayır, Bəxtiyar evdə heç kimi tapmayıb, əslində, onun rəsmi işinin bir hissəsi 
olan vəziyyətimlə tanış olmaq üçün yolunu burdan salıb, yəqin, xırdası olmayıb sürücünün, bu 
da bir irini üstünə atıb gəlib, o da maşını yaxınlığındakı mağazaların birinə sarı qovub, Bəxtiyar 
indi artığını almağa getdi, qayıdacaq. Yenə də hər qolunun üstündə dolu bir bazar kisəsi gəldi. 
Hiss etdi ki, başa düşmüşəm onun bu "xəstə" yanına getməyinin nə demək olduğunu. Tez 
üstələdi məni: – Məni özünə kiçik qardaş hesab eləməlisən. Əgər bunu ürəkdən demirəmsə Allah 
mənə qənim olsun, bu axşamdan sabaha sağ çıxmayım. Qolumdan bəlkə beyin yaratdı, elə bil 
 37 
çox dərin köklü bir ağacı yerdən qopartmağa girişmişdi, halbuki, məni bir balaca özünə sarı, ya 
başqa səmtə çəkib buraxsa uşaqların kağızdan düzəldib göyə şığıtdıqları "əyripilan" kimi 
uçardım.  
– Gedəcəyik bir xəlvətxanaya, zınqırovlu punktların birinə – qəlyamaltıların ən yaxşısına. 
Vurmağa yox, bu özüm ölüm, elə-beləcə, söhbətə, axı mən bacının, balaların yanında sözümün 
çoxunu deyə bilmirəm. Məni süpürləyib artırma başına çıxartdı, özünün unutduğu, evdəkilərin 
də heyrətdən, təəccübdən yadlarına örtməyi heç salmadıqları açıq qalmış qapıdan içəri, 
içəridəkilərə dedi: – Bacı, sən Allah… uşaqların ürəyi nə istəsə… Bizi gözləməyin, gec 
gələcəyik… Ömrümdə içməmiş kefləndiyim bircə dəfə olub, o da həmin gecə. Bəxtiyarın üzü, 
sözləri, hərəkətləri yadımda yuxu kimi qalıb. Amma bu yuxunun gerçəyi axşamdan bir əlvan 
füsünkar parçası da o idi ki, Bəxtiyar getdik. Su sonası kimi, Reyhan adında bir arvadı vardı. 
Evində göyərçinə bənzər iki qız balası vardı, zəngin mənzili vardı, hər qapının çölündən bilinirdi 
ki, evin içi necə dünyadır. Yoldaşı necə qarşıladı bizi, ilahi! Evdən beşcə saat bundan qabaq 
çıxmış Bəxtiyarı mənim yanımda necə öpdü, xudaya, necə sevindi, pərvərdigara! Balalarının 
hərəsi bir qızıl butası kimi necə qondular onun qolları üstə, ey Tanrı! Necə qucaqladılar, önümdə 
necə öpüşlərə qərq etdilər onu. Sonra mənim mundar üzümü necə şirin-şirin maç etdilər, ay 
insan, ay yaşlandıqca, varlandıqca, ucaldıqca təzə gözllərə meyl salıb öz evindən, eləsindən 
soyuyan harınlar! Bəxtiyarın özü necə gündə, necə gündüzdə idi, Allah! Elə bil sürgündən 
dönmüşdü evə. Elə bil, gedərgəlməzdən qayıtmışdı. Biz gələnəcən iki süfrə açmışdı Reyhan, 
birini alçaq stulda, uşaqlara görə, birini də böyük stolda. Böyük süfrənin üstünə örtük çəkmişdi. 
Biz əyləşən kimi örtüyü səliqə ilə götürüb qatladı, soyumasın deyə plitənin üstünə qoyduğu 
xörəklərdən buludlara doldurub gətirdi–birində aş, zəfəranlı, sarıköklü, digərində mal ətindən 
qızardılmış kotlet. Uşağın biri Bəxtiyarın, biri də mənim dizimin üstünə qondu. Elə düyügül idi 
ki! Sanki bir göyərçin idi, bir budaqda qərar tutmuşdu, ürksə, səksənsə qanadlarını açıb geyimdə 
havalanacaqdı. İç-içə qoyulmuş mənim qabağımdakı dayaz nimçəni götürdü, kotlet doldurdu, 
sonra dərin nimçəni aşla sillələdi, üstünə qara qoydu, yağ tökdü.  
– Əmi, ye, – dedi. Sonra atasının üzünə baxdı, onu dümsüklədi:– Əminin iştahı yoxdu, 
onnan…  
Konyak şüşəsini göstərdi, yəni süz. Mənə desəydilər ki, dünyanın filan guşəsində belə bir 
uşaq var – inanmazdım. Onun qatıq tutmağında, xörək çəkməyində heç bir qüsur görmədim. 
Bəxtiyarla mən yanaşı oturmuşduq, Reyhan da bizimlə üz-üzə. Biz yeməyə başlayan kimi 
uşaqlar heç kim onlara heç nə deməmişdən düşüb getdilər o biri otağa, az sonra ordan televiziya 
diktorunun səsini eşitdim, o respublika yeniliklərindən danışırdı. Reyhan elə hey Bəxtiyara 
baxırdı, gözləri onun əllərində, onun üzündə idi, sanki ikisinin bir canı vardı, onun da götürümü-
gətirimi Bəxtiyarda idi, Bəxtiyar doymasa o da ac qalardı. Bəxtiyar:  
– Qardaş, – dedi, – bayaq gülmək üçün dedim, «zapravıçnı punktlara» ömründə gedən 
deyiləm. Yeməkxanalarımızı döndəriblər zapravkalara – ordakı yanacaq maşınlarımızı xarab 
eləyir, burdakı yeməklər canımızı. Mən evimə qonaq gətirən deyiləm. Qohumlar gəlirlər, bunlar 
heç, yəni o mənada "heç" deyirəm ki, onların haqqı var bir qançəkər kimi, onların da hamısı yox, 
amma yad adamın, tanış-manışın mənim evimdə işi yoxdur! Nə üçün? Bunu get-gəlimiz olduqca 
hiss edəcəksən. Sən bu evin böyüyüsən, mənim böyük qardaşımsan, uşaqların sənə 
münasibətindən duymamış olmazsan mənim sənə olan istəyimi, azı, neçə vaxt idi ki, bu evdə 
səndən, sənin ailəndən, balalrından söhbət gedirdi. Buradakılar səni görməmişdən tanımışdılar. 
Bəxtiyarın göyərçin balaları televizoru söndürüb gəldilər, hərəsi bir böyrümdə durdu, qablarıma 
baxdılar, gördülər az yemişəm, mənə söykəndilər, "əmi sən Allah, ye", – dedilər. Biri çəngəlimi, 
o biri də qaşığımı götürüb əlimə, verdi, məni yenidən yeməyə məcbur etdilər. Sonra hərəsi bir 
qolumdan tutdu, yerimdən qaldırdılar, məni çəkə-çəkə yataq otağına apardılar. Biri ayağının 
altına stul qoyub şifonerdən bir dəst paltar götürdü, divanın üstünə sərdi, digəri siyirmədən bir 
cüt ayaqqabı çıxartdı, cütləyib divanın qabağında yerə qoydu. İkisi də birdən:  
"Əmi, səninkilərdi, geyin", – deyib otaqdan çıxdılar. Bilmədim hara getdilər, bilmədim 
hardayam, ömrümdə ilk dəfə idi ki, ayıq halda bayğınlaşmışdım, unutmuşdum zamanı, məkanı, 
 38 
unutmuşdum hər şeyi, hamını, özümü də itirmişdim, yox idim bu gerçəklikdə, bu heçlikdə təkcə 
iki göyərçin bala vardı, bir Bəxtiyar vardı, bir də onun su sonası Reyhanı. Dünya başdan-başa 
yamyaşıl idi, dünya su idimi, havamı idi, dərk etmirdim, bu dünyada, bu dünyanın kimsəsiz 
genişliyində, tənha sonsuzluğunda yalnız onlar vardı. Onların dördü də ağlayırdı. Gülməli, şən, 
sevinməli olduqları halda birdən niyə qəmlənmişdilər, niyə göydə uçurdu onların göz yaşları, 
niyə fəzalarda şimşək təki çaxırdı onların üz yanğısı, könül fəryadı? Bəlkə onların mavi 
dünyasında ağlamaq sevinmək əlaməti idi? Bu zamana, bu məkana qayıdanda yanımda Bəxtiyarı 
gördüm, Reyhanı gördüm, onlar doğrudanmı danışmışdılar, doğrudan da ağlayırdılar. Bəs 
göyərçin balalar hanı, harda qalıblar, yoxsa mənim bayaqkı dünyamdan hələ çıxmayıblar? Bəlkə 
Bəxtiyarla Reyhan onları o dünyada itirdikləri üçün ağlayırlar? Bəxtiyar gözlərini qurulaya-
qurulaya:  
– Qardaş, – dedi, – mən sizin sahəyə üç aydır dəyişilmişəm. Bizim borcumuzdur öz 
sahəmizdə olanların hamısını tanlmaq. Sənin haqqında mənə danışıblar , bundan əlavə sənin 
bədbəxtliyini özün kimi öyrənmişəm, bilirəm. Sənin yoldaşın, balaların çəkəni bir vaxt mənim 
bax bu əmim qızı, onun bacı-qardaşları, anası da çəkib – biz də çəkmişik. Biz bilirik siz nə 
çəkmisiniz. İndi əmim qızı belə məsləhət gördü ki, yığışıb sizə gedək. Dərdli-dərdlini tapar, 
yaralı-yaralını yaxşı başa düşər. Reyhan şifonerin başından bir çamadan çəkib yerə endirdi. 
Bəxtiyar bir qolunu boynuma doladı, başımı köksünə aldı, boynumun dalından öpdü, ağız-
burnunu çoxu tökülüb seyrəlmiş, səhərdən bəri şehin oynatdığı, küləyin sovurduğu səliqəsiz 
saçlarımın arasında gəzdirdi. Sanki qardaşını körpəlikdən itirmişdi, ondan ana qoxusunu ana 
südünün iyini almaq, onun hafizəsində donub qalmış, uzaqlara köçüb getmiş ana laylasını 
təzədən dilə gətirmək, yenidən eşitmək, onları ovuclayıb təşnə ürəyinin üstündə saxlamaq, onları 
bulaq suyu kimi içmək istəyirdi. Çiyinlərimdən tutdu:  
– Qardaş, altı qardaş bir bacı Reyhangildi, iki bacı, doqquz qardaş da biz. Biz onların 
hamısından böyüyük. Evlənəni də var, subayı da! Hamısı işləyir. Hərəsi bir tərəfdən gətirir. 
Sağlığına vəziyyətimiz lap yaxşıdır. Reyhanın bir qardaşı şəhərin mərkəzi rayonunda ticarət 
müdiridir. Onunla danışmışam, orda işləyəcəksən. Yazan hər yerdə yazar, orda da yazarsan, 
əlindən kim alıb ki! O, çamadana yəqin ki, mənim balalarıma, Kəmaləyə aldıqları paltarları 
yığmışdılar. Bu dəfə də itirdim dünyanın vaxtını gecə-gündüzlüyünü, indi unutdum harda 
olmağımı, mənə elə gəldi ki, ayağımın altında heç nə yoxdur, yerdə deyiləm, bomboş göydəyəm, 
amma axmıram bu boşluqda, bu boşluqda hər kəlmə qalmır yadımda, seçilmir bir-birindən, 
fərqlənmir bu andan, ona görə də sabitləşmir, məskunlaşmır hafizəmdə, amma bu heçnəliyin 
bircə qara pəncərəsi var, ortasında da ortaobyektiv kimi bir gözlüyü. Baxıram bu gözlükdən o 
boşluğun içinə. Orda qartallar dolaşır, kölgələr sürünür , bunlar da vurnuxurlar. Can atırlar 
harasa, elə bil, səssiz kinoya baxırsan, gərək özün tapasan onların dilini, danışığını. Dolu 
buludlardırmı onlar? Yay ilğımlarıdır bəlkə? Bəlkə göyün harasınınsa bir fırlanışını keçib 
Günəşin qabağından? Bu boşluqda, elə bil, kimsə mənə pıçıldayırdı: "Yum gözlərini. Gördüyün 
bu boşluq da gəzənləri bu boşluqda danışılanları. Yum!.. Qapa!.. Gördüyün bu boşluq boş deyil, 
doludur, amma boş kimidir, sən bunu bilmirdinmi?!  
 
 
TƏRTƏRİN MAHNILARI  
 
Şümür qış dağların üstünə örtdüyü ağ yorğanını aranın da sinəsinə çəkib. Qar yağmır, 
sanki dünyanın özü boyda ələkdən yerə un ələnir. "Villis" yavaş-yavaş gedir. Silgəclər aynaları 
vasvası adamlar kimi sildikcə silir. Ala çarxı ehtiyatla sağa, sola buran İsa silgəclərin dünyaya 
açdığı bu iki bacanın birindən irəli baxır. Digərindən onunla yanaşı oturan Rəsul baxır. Mən də 
baxıram. Maşın diklənəndə, yandan yana burulanda çəpəki uçuşlu qar kəpənəklərinin arasından 
bir səmtə axnaşan qatar dərələri, yerə qələm kimi sancılmış, gövdəsinin bir tərəfi qaralan düz 
ağacları, kompal palıdları görürəm. Lakin yolu görmürəm. Onlar papiros çəkirlər. Bir-birinin 
üzünə nəzər salmadan eyni vaxtda gülümsünürlər. Eyni vaxtda qaşları çatılır. Eyni vaxtda irəli 
 39 
meyllənib gözlərini bacalara yaxınlaşdırırlar. Eyni vaxtda geri çəkilib kürəklərini söykənəcəyə 
söykəyirlər. Danışmırlar. Danışmıram. Onların qaşları çatılanda təşvişə düşürəm, söykənəcəkdən 
yapışıb qabağa dartınıram. Görmədiyim yolun qorxusunu ürəyimdən keçirirəm; onlar 
gülümsəyəndə rahatlanıram, arxayınlaşıram. Anların yaxınlığında səksəkə, dəqiqələrin 
uzaqlığında sevinc. Bir-birini ətəkləyib aparır, bir-birini yoxlayıb gətirir. Bir yoxuşu "Villis" 
zorla çıxır. Yüz addımlıq yolu min addımlıq yol kimi təkərlərinə dolayıb gödəldə-gödəldə qalxır. 
Üçümüz də yerə düşürük. Aşırımın başında dayanırıq. İndi yumşaq uçuşlu, məxmər qonuşlu 
əlcək qar deyil, qırma yağır. Külək qalxıb. Küləyin dərələrdən qaldırdığı, yollardan sovdurduğu 
tozanaq yalquzaq kimi ulayır, qayalara çırpınır, karvanlaşıb vadiyə enir, burulub eşilə-eşilə 
boğanağa dönür, uğuldayır, yerin qarını xortumuna çəkib göyə püskürə-püskürə üstümüzə 
hücum çəkir. Maşına doluşuruq. İsa Rəsula baxır. Rəsul qanrılıb mənə baxır. Mən çiyinlərimi 
çəkirəm. – Hesabla gör neçə qışı yola salmışıq, hələ neçə qışı da yola salacağıq, – deyir, gülür. 
Əlini sürücünün çiyninə vurur və:  
– Yollar bu kəl oğlanın başına nələr gətirməyib…  
– Naçalnik, heç özünüzü demirsiniz… Rəsul yenə gülür.  
– Yaxşı, mən səni təriflədim, sən də məni, di, sür gedək. 
– Yolu yarı eləməmişik, – deyə İsa qol saatına baxır. – Bu aşırımdan on səkkizinci 
kilometr başlanır. On səkkizi düz bir saata gəlmişik. Yolların pisi – iyirmi dörd kilometri burdan 
o yandadır, naçalnik.  
– Yoxsa qorxursan?  
– Xeyr, naçalnik, nədən qorxacam, təkərlərim təzədir, özlərinə də zəncir dolamışam, 
maşınım da ki, çağ!… Yorulmuşam. Rəsul təəccüblənir:  
– Ötən gecə yatmamısan? Onda gəl yerimizi dəyişək. Sən keç bura, mürgülə, gözünün 
acısını al.  
– Yox, naçalnik, dünən gecə kefiniz istəyən yatmışam. Belə yollarda şofer gözlərindən 
yorulur, elə bil yolu gözləri ilə yeriyir. Arxayın olun, bala-bala sürəcəm. Maşın tərpənir. 
Silgəclər aynalara çırpılan qırmaları silir, həyata açılan bu bacalardan yenə də qarşımızda 
oynaşan, təntənə ilə uğuldayan, əl çalıb gülən tozanaqları görürəm. Eniş yoxdur, yoxuşdur. 
"Villis" tozanaq-tozanaq sökülüb yuxalan, tozanaq-tozanaq qitələnib qalınlaşan bu ucsuz-
bucaqsız qar yorğanın üstü ilə başı görünməyən dağa sarı sürünür. Rəsul danışır, İsa arabir 
söhbətə qarışır. İllərin uzaqlığından gələn xatirə şirinləşir. Dörd gözün, iki xəyalın çəkib gətirdiyi 
həftələrin, günlərin dalında duran günlər yada düşür. Köhnələr təzələnir. 1965-ci ilin bir ili 
oxunduqca oxunan bir kitab səsinə otuz altı ayın üstündən aparıb nəzər salırlar, "oxuyurlar". 
Məni unudurlar. Onların söhbəti məni 1965-ci ilin yazına aparır. Gözlərimlə Kiçik Qafqaz 
dağlarının qarını əridirəm, bura bahar gətirirəm. Dərələrə sığınmış qırmızı kirəmitli ağ evləri, 
çataqlardan-çataqlara çataqlanan meyvə bağlarını, gədiklərdən gədiklərə kəmərlənib keçən 
dirilik tərəvəzi, yamaclardan yamaclara sıralanan tənəkləri, sinələrdə, düzəngahlarda, talalarda 
gül çıxardan, mehlə dalğalanan dəmyə taxıl zəmisini görürəm. Görürəm ki, dalğalara dəmir arılar 
uçuşubdur, dəmir arılar daraşıbdır. Görürəm ki, qreyderlər, buldozerlər, traktorlar orda-burda 
yığın yığındır. Görürəm ki, bəzi qayalar partladılıb dağıdılır, qayalar, qapıları şaqqıldadır, bəzi 
dərələr düzlənir – Mirbəşirdən Sərsəngə yol çəkilibdir. Görürəm ki, qırx iki kilometrlik bir təzə 
yol neçə qatar dərədə qıvrılıbdır, bir dağın neçə ayrım-ayrılı ətəyindən örkən kimi keçibdir, bir 
dağın neçə bölüm-bölüm belinə kəmər kimi dolaşıbdır, bir dağın neçə quşqonmazına qalxıbdır, 
neçə güngörməzinə enibdir. Onu da görürəm ki, bu yolla dağlara maşın karvanı gedir. Daş 
aparırlar, ağac aparırlar, taxta aparırlar, ekskavatorları hissə-hissə daşıyırlar. Dərənin boğazına 
xətt çəkirlər – telefon, elektrik xətti, Versəng dərəsi bir səsi uçqunlardan ala-ala, çapqınlardan 
qaytara-qaytara, boğazlara vurub ötürə-ötürə yüz səs istəyir, dağlar səslərlə oyanır, səslərin 
tamaşasına dayanır. Versəng dərəsinə ulduzlar səpələnir, Tərtər çayında yüzlərlə qızıl-qırmızı 
şimşəklər çaxnaşır, yüzlərlə qızıl-qırmızı şimşəklər kişnəşir. Budur, necədir, gur elektrik işığında 
– yalquzaq kimi o yan meşəyə, bu yan qobu-qoynuna çəkilibmiş, qaranlıqla dövrlənən işıq 
talasında bir qaldırıcı kran dayanıb. Xortumunda nə isə qaldırır, nə isə endirir. Yerdəki üç gəncin 
 40 
birinin işarəsi, əmri ilə xortumunu uzadır, "dimdiyində dən" daşıyır, o yandan götürüb bu yana, 
bu yandan götürüb o yana qoyur. Bu dağınıq saçlı, balacaboy, çəlimsiz görünən qamçı kimi 
nazik oğlan ekskavatorçuya, mexanikə kömək edir, onları tələsdirir, "ekskavatoru yığırlar". 
Dünən gecə də birini "yığıblar". Tasraqonun birincini "yazıblar", bu gecə axırıncını yazırlar. Bu 
sahə rəisinin gündüz qayğıları çoxdur. Ona görə "bəzi işləri" gecə görməli olur. Sement-beton 
zavodunun tikilişini tez başa çatdırmaq arzusu var. Aşxananın, klubun, dükanın, təkərli evlərin 
bəzədilməsi, komaların quraşdırılması, sazlanması, hər qayanın altında, kölgəliyində, yağış-
yağmur tutmayan daldalığında yatan, orada dincələn fəhlələrin köçürülməsi, rahatlanması arzusu 
var. Tərtərin boğazında qəsəbə salmaq işini başa çatdırmaq, Sərsəng dərəsində şəhərcik salmaq, 
şəhərin hər "iri-xırdasını" çəkib bura gətirmək arzusu var. Bəndin hazırlıq işlərinə yaxşı 
hazırlaşmaqdan ötrü xırda kəm-kəsirlərin gətirdilməsi var. Sellər-sular oynayıb yolları, dizləri 
bağlamamış bol yanacaq daşıtdırıb ekskavatorların, qreyderlərin, buldozerlərin, "BelAZ" ların 
"başının altına" yığılması arzusu var. Sahə rəisinin gözlərinə necə yuxu getsin? Sahə rəisi necə 
narahat olmasın? – Naçalnik, başınıza göydən çimlər, odun qırıqları, taxtalar, budaqlar 
tökülmədimi? – deyə İsa maşını saxlayır, qapını açıb başını çölə çıxarır, altdan-yuxarı boylanır. 
Tozanaq üzümüzə, başımıza çırpılıb içəri dolsa da, həvəs mənə güc gəlir, mən də baxıram. İsa 
demişkən, başı Allahın yanına çatan meşəli bir dağın, yolun üstündə qanad kimi açılmış bir 
qayanın yanında dayanmışıq. Ağacların bəzisi kökündən qopub, bəzisi ortadan ayrılıb, bəzisi 
qatlanıb bir yana axnaşıb, neçə ağacın da qol-budağını qırıq-qırıq eləyib. İsa qapını örtür, maşını 
sürür, Rəsul aram-aram danışmağa başlayır. Mən o günü, o anları görürəm. Baxıram ki, günorta 
vaxtıdır. Hər yanı duman bürüyüb, bu təzə darısqal yollarda on addım irəlini görmək olmur. 
Baxıram ki, ağır yük maşını qırmızı gözlərini yandırıb söndürə-söndürə, siqnal verə-verə dağlara 
dırmaşır. Birdən külək qalxır. İkicə, üçcə əsimlə əsib kəsir. Duman, çən, qoyun-quzu sürüləri 
kimi ürküb, bölüklənib dağların başına çəkilir. Göy guruldayır, şimşək çaxır, şıdırğı, yağış 
yağırdı. Ekskavatorun hissələri yığılmış həmin maşın o yerə çatanda göy bir də guruldayır. Elə 
guruldayır ki, maşını yavaş-yavaş sürən, onun yanında oturub dağların dəliyinə, "yol kəsməyinə" 
acıqlanan, buna görə də papirosu papirosun oduna yandıran. Rəsulun da qulaqları tutulur. Sonra 
taqqıltı qopur, xırman boyda bir çim düz maşının üstünə düşür, həmin andaca motoru susdurur. 
İkinci çim kabinənin, üçüncü çim kuzovun üstünə yapılır. Bundan sonra çimlər, ağac yarpaqları, 
budaqlar, daşlar, qaya qəlpələri maşının üstünə dolu təki yağır. Rəsul kabinənin yavaş-yavaş 
basıldığını, yatdığını görüb cəld qapını açır, İsanın biləyindən tutub yerə doğru çəkir. İkicə 
sıçrayışla, ikicə hoppanışla özlərini həmin qanxaq-qazanın altına verirlər. Demə, dağlar ildırım 
çəkibmiş. Demə, meşəyə ildırım düşübmüş. Mənim qəhrəmanımın otuz üç yaşı var. Mirbəşirin 
Marağa kəndindəndir. 1958-ci ildə Gəncə Kənd Təsərrüfatı İnstitutunun mexanizasiya 
fakültəsini bitirib. Birinci dəfə Kür-Araz Su Tikinti İdarəsinin iyirmi üç nömrəli sahəsində 
çalışıb. 1965-ci ilin mayında Sərsəngə göndərilib. Sərsəng su bəndinin ilk sakinlərindəndir. İşin 
çətin başlanğıcında sahə rəisi işləyib. Qoçaqlığına, işgüzarlığına görə irəli çəkilib, Rəsul deyir ki, 
bu meydança birinci bəndin üstüdür. Bu böyük bəndin ilk pillələridir. Ona daha məsul vəzifə 
tapşırılıb; o indi Sərsəng Su Bəndi İdarəsində mexanizasiya şöbəsinin rəisidir. İsa da Sərsəngin 
ilk sakinlərindəndir. Onu da bura Goranboy rayonunun Ballıqaya kəndindən işləmək, çalışmaq 
həvəsi çəkib gətiribdir. O, dağlarda böyüyüb, dağların dilini yaxşı bilir. O da cavandır. Rəsulla 
İsanı əmək yaxınlaşdırıb zəhmət dostlaşdırıb, "o dağdan, bu dağa" arzu mehribanlaşdırırbdır. 
"Villis" dolaylana-dolaylana körpüdən keçib dərəyə enir. Xeyli geniş bir meydançada dayanır. 
Külək qum kimi qarı dərə yuxarı qovur. Sazaq adamın iliyinə işləyir. Mən elə bilirdim ki, hamı 
"örtülüyə" çəkilib, "açıqda" – iş başında heç kimi tapmayacağıq. Lakin düşündüyüm kimi olmur, 
hər kəs öz "atında" hər kəs yerindən tərpənməyən, xortumunu ora-bura uzadıb qum, çınqıl 
qaldıran, "Belaz" lara boşaldan, "filindədir". Maşınların hamısı bu meydançaya gəlir, yükünü də 
bu meydançaya boşaldır. Hərəsi bir təpəcik qoyub gedir. Sonra buldozerlər bu təpəcikləri 
dağıdır, öz "kürəyi" ilə onu ora-bura yayır. Sonra onun üstündə qreyderlər "ləzginka" oynayır. 
Axırda isə torpaq basanlar gəlir. Bura bənddir. Dərənin ağzı "yamanan, qapanan, Tərtərin 
küsdürüldüyü yer" buradır. Bəndin indiki hündürlüyü iyirmi metrə olar. Lakin o saatdan-saata, 
 41 
gündən-günə qarış-qarış qaldırılır. Bəndin qəlbiliyi yüz iyirmi beş arşına çatdırılacaq, 
hündürlüyünə görə Avropada birinci olacaqdır. Burada uzunluğu on üç kilometrdən çox dəryaça 
yaradılacaqdır. Dəryaca dörd yüz səksən milyon kilometr sy tutacaqdır. Bu su ilə düz otuz min 
hektar boş sahə suvarılacaqdır. Dəryaçanın əhəmiyyəti bununla bitməyəcək, bununla 
tamamlanmayacaqdır; dəryaçada qiymətli balıqlar yetişdiriləcəkdir. Rəsul danışdıqca xəyalım 
məni gələcək günlərə aparır. Bir dan sabahını o zirvələrin birində açıram. Üfüqün qızartısı 
Sərsəng dəryaçasının zümrüd sularını rəngləyir. Sanki bu gördüyüm şəfəqin rəngi ilə boyanan 
sular deyil, yamacdan-yamaca çəkilən intəhasız bir dəryadır. Sanki bu dəryaya Murov dağının 
başında imiş, külək onu götürüb Sərsəng dərəsinə atıbdır. … Bir yaz sabahını, bir bahar fəclini 
bu qəlbilərin birində açıram. Bu darayı-dəryaçada ipək yelkənli qayıqların süzdüyünü görürəm. 
Sahillərdə istirahət evləri, istirahət düşərgələri görürəm. Rəsul qolumdan tutur:  
– Tərtər hanı? Xəyalımı gözlərinin təsvirlərində itirirəm. Özümü özümə gətirirəm, özümü 
bəndin üstünə qaytarıram. Doğrudan Tərtər hanı? "Məndən doxsan doqquz qol ayrılır, adım yenə 
qoca Tərtərdir" – deyib əsrlərə haray salan Tərtər niyə görünmür? Yoxsa, Tərtərin yamacına 
gəlməmişik? Rəsul gedir, mən də gedirəm; yanaşı gedirik.  
– Ehtiyatlı olaq, yıxılarıq, – deyir. Qarın altı dondur. Ayağımız qaçsa, – əlini dərənin 
dibinə doğru uzadır, – gedib orda dayanarıq, necə dayanarıq?..  
– Gülür. Qarın altı çapqının balta ağızlı daşları ilə doludur. Qarı zorla yarıb yeriyirik. Bir-
birimizdən tuta-tuta dərənin dibinə enirik. Dağın altından çıxan, səssiz-səmirsiz axıb gedən 
Tərtəri görürəm. Rəsul deyir ki, bu dağın altından tunel çəkmişik. Uzunluğu dörd yüz qırx altı 
arşındır. Bəndi tikmək üçün suyun istiqamətini dəyişmişik. Tikinti başa çatdırıldıqdan sonra isə 
tunel bağlanacaq, suyun altında qalacaqdır. Tunelə heyfim gəlir. Rəsul köksünü ötürür, 
gülümsünür: – Belədir də… Böyük tikintinin dərdi də böyük olur. Əsas obyekti işə salmaqdan 
ötrü xeyli köməkçi işlər görmək lazım gəlir. Bu da köməkçi obyektdir, bizim dilimizlə desək, 
inşaat tunelidir. Qoca Tərtər! Yazdan-yaza, payızdan-payıza kükrəyib coşan, dağları, dərələri 
lay-lay sökən, sal-sal uçurub əridən Tərtər indi dağları çiyinlərində saxlayır, axşamın 
qəribliyində, gecələrin kimsəsizliyində dərədə layla çalır. Rəsul susur. Sonra diqqətini sol 
tərəfdəki hündür dağın zirvəsinə cəlb edir:  
– Ordan iki tunel çəkiləcək. Biri elektrik stansiyası üçündür, enerji qüvvəsi əlli min 
kilovat saat olacaq. İkincisi isə dəryanın səviyyəsini bir qaydada saxlamaq üzrədir, gedək baxaq. 
Dincələrik. Dönə-dönə sürüşüb yıxılırıq. Qalxırıq. Bir-birimizi çəkə-çəkə meydançaya çatırıq. 
Meydançadan uzaqlaşırıq. Ağaclardan tuta-tuta, onların qar köynəyini başına yağdıra-yağdıra sol 
tərəfdəki dağln döşünə dırmanırıq. Arabir dayanırıq, nəfəsimizi dəririk. Yenə gedirik. Dururuq. 
Qanrılıb geri baxıram. Dərənin dibi nə qədər dərindədir!.. Bənd nə qədər alçaqda görünür!.. 
Rəsul məni ikinci tunelə gətiribdir. İçəri girmişik. Gündüzdən çıxıb gecəyə düşmüşük. Lakin 
bura qaranlıq deyil; tunelin ora-burasından asılan elektrik lampaları qırmızımtraq işıq saçır. 
Tunelin uzaqlığından boğuq danışıq səsləri gəlir. Kimsə yoldaşını çağırır: "Bura gəl!" Çarx 
qıjıltısı eşidilir. Addımlayırıq. İki adama yaxınlaşırıq. Onların başı işə qarışıbdır, bizi görmürlər. 
Onların baçı işə qarışıbdır, bizi görmürlər, gəlişimizdən xəbərləri yoxdur, onlar öz 
"dünyalarındadır" – tunelin beton libasının tikiş yerlərini hamarlayırlar, kələ-kötür yerlərini 
qaşıyıb cilalayırlar.  
– Görürsənmi bəri tərəfdəkini, – deyə Rəsul yavaş səslə danışır. Abbasov lələdir – 
briqadirdir! Özü də işləyir. Əlini belinə vurub tamaşa eləməyi xoşlamır. O, hamıdan bərk tələsir. 
Hansı betonçunun yanına gedirsə, ona kömək eləməmiş, onun «qolundan qaldırmamış», 
zarafatla, ya gerçəklə onun kefini dambalamamış olmur. Lələnin bir sözü var: sən ağa, mən ağa, 
bəs inəyimizi kim sağa? Lələ buralıdır, İmarət kəndindəndir. Uzaqda deyil, hər axşam evinə 
gedir. O birisi də buralıdır.  
– Yuxarı orta kənddəndir. Ataları dost olub. İndi də balalrı qoşalaşıb. Birdən gurultu 
qopur. Tunel titrəyir, başımızın üstündəki betonların hələ hamarlanmamış bitişiklərinin arasından 
üstümüzə qır-qırıntı tökülür. Rəsul:  
 42 
– Tunelin o başındadır, – deyir. Tunelin o başını açır. Lələ bizi görür, əl saxlayır. Əlcəyi 
əlindən, gözlüyü gözündən çıxarıb bizə yaxınlaşır. Görüşürük. "Xoş gəlmisiniz bizim bu yeraltı 
dünyamıza" deyir. Rəsulin kef halını soruşur, sonra deyinməyə başlayır:  
– Yaxşı işləmirlər. Başlarının üstünü kəsdirməsən işləmirlər. Tənbəlin ən yekəsi bu 
Sərxandır. Normadan bir az o yana keçən kimi qolları boşalır, zayıllanır. Deyirəm ə, özgə üçün 
çalışmırsan a, gözün bağlanmasın – kar eləmir; normanı bitirənə kimi bulançılayır. Əlindəki 
elektrik hamarlayıcısının düyməsini basıb onun kəklik qaqqıltısını kəsən Lələnin dediklərinə 
qulaq asan Sərxan üzümüzə baxa-baxa qımışır, heç nə demir, susdurduğu "kəkliyin dilini açıb" 
hamarlayıcını başının üzərindəki "dodaqlarda" gəzdirir. Lələ yenə gileylənir: – Mərkəzdən 
gələnlərə dedim ki, mənim adım heç, burasını yadınızdan çıxarın, bu Sərxanın da adını qəzetdə-
zadda çəkməyin; çünki tərifi qulağına çatanda karsızlaşır. Dünən radioda öz adını eşidib, indi 
görmürsən necə işləyir?! Rəsul gülümsünür. Lələ bir az da "göyərir":  
– Belə işləməyə işləmək demirəm. Betonçu belə yayda gərək "öz kəkliyindən" yağı kimi 
yapışsın, başının üstündə top atılsa, qaşını qaldırıb baxmasın. Amma bu… Lələ əllərini 
şappıldadır, yanıb yaxıla-yaxıla başını bulayır. Rəsul gülür. Sərxan "kəkliyini boğub" nə isə 
demək istəyir, lakin dillənmir, bizə göz vurur. Tuneldən çıxırıq. Ağacdan-ağaca sürünə-sürünə 
dərənin dibinə, meydançaya enirik. Əriş-arğac qırma qarın, karvan-karvan ötən tozanaqların 
uzaqlığında güclə görünən ekskavatorun yanına getmək üçün "Villis"ə minirik. Kürkə bürünüb, 
başını çarxın üstünə qoyub yatan, "yol yeriyib yorulan gözlərinə" dinclik verən İsa qatarların 
şaqqıltısına oyanır. Kürkü çiyinləri ilə dala, söykənəcəyə atır. Ayağını startda qoyub matoru 
guruldadır. "Villis" götürülür. O, gülümsünür, irəli baxa-baxa Rəsuldan xəbər alır: – Lələnin 
çənəsinin altından necə qurtardınız? Rəsulun – bu gülən oğlanın, dodaqlarında, gözlərində 
həmişə təbəssüm yatan, təbəssüm oynayan oğlanın qaşları çatılır, üzü sərtləşir. Həmişə mahnı 
kimi ürəyə axan səsi codlaşır:  
– Lələnin özü kimi qoçaq olmasan, səni bəyənməz! Ona görə də betonçuların heç biri 
Lələnin üzünə qayıtmır. Qoçaq adamdır, çox qoçaq!.. Bir ayda azı, azı demirəm… düz yarım ilin 
işini gördürüb. Sement zavodunda beton hazırlayanları ordan qaçacaq eləyibmiş. Onlar bunun 
üyütməyinə dən çatdıra bilmirlərmiş. Gedib-gəlib "ver" deyirmiş. Betonu gecikdirəndə 
qişqırırmış, tələb edirmiş, səsi zavodu başına götürürmüş, zavodun işçiləri deyirmişlər ki, əşi, nə 
düşmüsən üstümüzə, nəyin çatmır, get öz müdirinin yanına. Sifariş verən odur, qoy o da istəsin. 
Belə sözlərlə Lələnin döşünü basmaq olar?! Deyirmiş, mən heç nə bilmirəm, az yatın, az 
dincəlin, çox iş görün, beton verin. Qışdır, tunel üşüyür, biz onu paltarsız qoya bilmərik.  
– Hə, Lələ ayrı Lələdir, – deyə İsa səslənir.  
– Naçalnik, deyirəm, işçilərin hamısı Lələ kimi olsa, dünyada nə yaratmaq olmaz!.. 
Ekskavatorun yanına çatırıq. Düşürük. "Belaz" lar dal-dala düzülmüşdür. Sürücülərin hərəsi öz 
kabinəsindədir, heç biri matoru yatırtmayıb. Maşının biri yükünü tutub gedən kimi digəri onun 
yerində hazır olur. Yükünü boşaldıb qayıdan "Belaz" axırıncının yerində dayanır. Sürücülər 
arada-bərədə dincəlirlər. Lakin ekskavatorçunun nəfəsini dərməyə macalı yoxdur. O, dağı bir 
ucdan sökür, hər maşının kuzovuna neçə kündə atır. Onun əlləri dəstəklərdə işləyir, ayaqları 
yastıqlarda əlləşir, gözləri ekskavatorun xortumundadır. O bizə baxmır, o bizi görmür; əsirlərin 
yoğurub yığdığı, boynuna boy verib arxa-arxaya, yan-yana söykədiyi dağların birini özünün bir 
yerdə durub min yeri titrədən dəmir qara köhləninin döşünə qatıb tövdədir. Qabaqdakı "Belaz"ın 
sürücüsü ekskavatorçuya bizim çox baxdığımızı görüb siqnal verir. O, xortumun dişlərini dağa 
geyindirib kabinənin qapısını açır, başını çölə çıxarır, boylanır. Sürücü əlinin işarəsi ilə ona bizi 
göstərir. O, Rəsula baxa-baxa əlini sinəsinə tuşlayır; yəni məni çağırırısınız? Rəsul əllərinin 
ikisini də göyə qaldırıb başı üzərində sıxır, sirkələyir, onu salamlayır. O da eyni hərəkətlə cavab 
verir, öz "yuvasına" çəkilmək istəyəndə Rəsul əllərinin işarəsi ilə xəbər verir ki, saat birdir, fasilə 
vaxtıdır, nahar eləmək vaxtıdır, düş, düş gəl gedək! Ekskavatorçu gələnə qədər Rəsul ondan 
danışır, gileylənir: – Allahındam dönüb deməyəsən ki, bəsdir, yadına nə yemək düşür, nə 
dincəlmək. Ekskavatorun bir yeri xarab olanda onu gecə düzəldir. Keçən həftə burda 
axşamlamlşdım. Gecə yarıdan keçmişdi. Mahnı eşitdim: "Qaranlıq gecədə səni gözləyib, 
 43 
Durmaqdan yoruldum, ey dan ulduzu. Uzaq sahillərə göz gəzdirməkdən Az qala kor oldum, ey 
dan ulduzu". Oyandım, daha yata bilmədim. Dedim, görəsən, canına od düşən kimdir? Düzünü 
söyləyim ki, səs, mahnı oxunuşu məni ağzımın yaxşı kəsməz çağlarına qaytardı. Yadıma öz 
ömrümün bircə gecəsi düşdü. 
…Səhər Gəncəyə gedəcəkdim. İnstituta… Qəbul imtahanına… Yaman təsirlənmişdim. 
Yola düşməmişdən ayrılıq məni üstələmişdi. Gözlərimdə gəzdirdiyim qıza ürəyimi açmamışdım. 
Gecə səhərə qədər onların evinin yan-yörəsində hərləndim. Rəsul istilənir, şaxtanı, soyuğu hiss 
etmir, şlyapasını geri atır, gülür – o yaşın "divanəliyinə" gülür. Sonra köksünü ötürür. mən də o 
gecə bu mahnını oxumuşam, – deyir.  
– O qız indi mənim uşaqlarımın anasıdır. – deyir. O vaxtdan mənə elə gəlir ki, bu 
mahnını ürəkdən oxuyanın hər sözündə ürəyinin bir parçası qopub gedir. Rəsul susur. Bir papiros 
yandırır, tüstünü tozanaqlı havaya üfürüb sözünə davam edir:  
– Hə, o gecə gəlib görsəm ki, mənim həmin mahnımı oxuyan adam bu Rəhimdir. Mən o 
gecə bir evi pir bilib başına dolana-dolana oxumuşdum, amma bu, özünün ekskavatorunu 
yağlaya-yağlaya oxuyur. Elə o gecə soruşdum ki, Rəhim, sənin sevgilin budurmu? Əlini-əlinə 
şappıldadıb bir qaqqıldadı, daha nə deyim!.. Şaqqıltısı uçub, uzaqlarda dolanıb bir də üstümüzə 
qayıtdı. "Belaz" ların qapıları şaqqıldadı. Sürücülərin hamısı bir maşının kabinəsinə doluşdu. 
Rəhim də bizimlə görüşüb "Villis"ə oturdu. Qəsəbəyə yollandıq. Mən arabir onun üzünə 
baxıram. qartal baxışlarında quş alıcılığı, işgüzar adam tərsliyi, "yalansız" "palansız" yaşayan 
insan təmizliyi görürəm. Mən onun əllərinə baxıram. Enli biləklərində, dizlərinin kündəsini sıxan 
pərdə barmaqlarında kəl qüvvəsi görürəm. Mən onun açıq sinəsinə, boyun-boğazına baxıram. 
Yalnız qanadlarımı gördüyüm qartallı köksündə Vətən üçün, el üçün, bütün insanlar üçün 
döyünən bir sağlam ürəyin varlığını hiss edirəm. Boyun-boğazında çırpınan yoğun damarlarında 
hələ çox çalışmaq , çox iş görmək arzusu ilə yaşayan bir cavan, bir gənc qəlbinin döyüntülərini 
duyuram. Mən onu sorğu-suala tuturam. Rəhimin ürəyini öz dili, öz səsi, öz fikir və düşüncələri 
ilə daha yaxşı görmək istəyirəm.  
– Yorulmamısınız?  
– Hələ nə iş görmüşük ki, yorulaq.  
– Belə havada işləmək ikiqat ağır olmurmu? Rəhim qulaqlı qış papağını başından açır, 
onun qarını o yana silkir.  
– Soyuq tənbəllər üçün bir bəhanədir. Adamın canında can olandan sonra şaxta ona 
neyləyəcək?!  
– Deyirlər, siz fasiləyə çıxmayınca "Belaz" ların sürücüləri də çıxmırlar. Onlara niyə belə 
zülm edirsiniz? Rəhim çiyninin üstündən üzümə baxır. Başını bulayır. Sorğumun ona xoş 
gəlmədiyini gözlərindən görürəm. Sualımı dəyişmək, yaxud bir balaca "yumşaltmaq" istəyirəm. 
Lakin gecikirəm, mən söz tapana kimi Rəhim dillənir:  
– Bunu sizə sürücülərin özləri dedilər? Çox nahaq! Yayda kölgə axataraq, qışda isti 
koma, görək bizim işimizi kim görəcək. Yoldaş, iş belə şeydir ki, onu gərək gözünü yeyəsən. Elə 
ki, ürəyin o tayda oldu, gözünlə bu tayda… onda heç. Rəhim yenə başını bulayır. "Sürücülərin 
şikayəti" onu yaman hirsləndirib. Rəsul qanrılıb ona baxır. İsa da Rəhimi güzgüdə görür. Onların 
ikisi də əvvəlcə xəfif-xəfif, sonra ucadan gülür. Rəhim əlini İsanın çiyninə vurur.  
– Onların deyilişini bu eləyib?  
– Özü də onlara qoşulub gülür. Başını İsanın qulağının dibinə əyir.  
– Hə, İsa? – Mən demişəm, – deyə Rəsul boğula-boğula dillənir. Ağzımdan mən 
qaçırmışam.  
– Onlar özləri gileylənmişdilər?  
– Yox, mənim bəzəməmdir. Rəhim dikəlir. Səsində mülayimlik, mehribanlıq var. 
Köçlərində əriyib-itən qədər gəlişli, gödək ömürlü bir hiddətin əvəzi ehtiram var. 
– Naçalnik, özümü demirəm, elə-belə deyirəm: yaxşı işləyəni də pisləmək, tənqid etmək 
bu gündəmi dəb düşüb. Rəsul başını dala atır:  
 44 
– Bu necə dəb olsa da, yaşaya bilməz! Rəhim Nağıyev Qasım İsmayılov rayonunun 
Tapqaraqoyunlu kəndindəndir. Cavandır, iyirmi altı yaşı var, lakin dörd uşaq atasıdır. Həyat 
yoldaşı Növrəstə müəllimədir. Rəhim ixtisas məktəbi bitirib, üç il öz kəndində traktor işlədib. Nə 
qədər xam yerlərin altını üstünə çevirib. Həmişə ən çətin əkilən – kotanları atan, xərəklənən 
sahillərə onu göndəriblər. Sərsəng bəndi barədə qəzetlərdə yazılanları oxuyanda fikrini dəyişmək 
istəyib. Çox götür-qoy eləyib. Lakin bu "yükü" tək çəkə bilməyib, ürəyindəkini Növrəstəyə açıb:  
– Ağlın nə kəsir? – İşləyirsən də, gördüyünü qoyub görəcəyə getmə.  
– Növrəstə, özün bilirsən, burdakı kolxoz işidir; birdən başını qaşımağa macalın olmur, 
birdən də aylarla yan verib yatırsan. Mənim üçün birinci odur ki, "keçinin ölümü palıddan 
olsun". Avaraçılıqdan, bekarçılıqdan zəhləm gedir. Onsuz da kəndimizdən bir dəstə adam orda 
işə gedib: Bəşir, qardaşı Qüdrət, Eynulla kişinin nəvəsi Yaşar, Heydəroğlunun gədəsi Knyaz, 
Ozaxlının balacası Oktay… Oktay sürücüdür. Özlərinə də maşın veriblər, səhər gedib axşam 
gəlirlər. Bunun nəyi pisdir? Növrəstə görüb ki, əri qolundakı təpəri, qüvvəti, canındakı hünəri 
işlətmək, "xərcləmək" istəyir, meydan istəyir. Ona görə də "tez yola gəlir", ərinə uğurlar diləyir. 
Rəhim, doğrudan da hünərinə, təpərinə meydan istəyirmiş. O, tikintiyə gələn gündən 
ekskavatorun dilini öyrənir, aradan bir ay keçmir ki, özü onun kabinində ola-ola ekskavatoru 
çaldığı bütün havalar oynadır. İlk günlər dörd-beş min kubmetr torpaq verir, sonra isə bu həddə 
dayanmır; irəli gedir, on, on iki mini yaxalayır. Düzdür, tikintidə Mirzəyev Rüfət də, Çurbakov 
İvan da qoçaqdır, aylıq planı onlar da yüz iyirmi, yüz otuz faiz ödəyirlər. Lakin onlarla Rəhimin 
arasında böyük "məsafə" var. *** Qəsəbəyə gəlmişik. Aşxananın qarşısındayıq. Qəsəbə meşənin 
içində dayaz bir dərənin döşündə, astanada salınmışdır. Aşxananın, klubun, kitabxananın, 
dükanın binası daşdan tikilmişdir. Yaşayış mənzillərinin hamısı taxtadandır. Tüstüsü çıxmayan 
mənzil yoxdur. Hər mənzilin qapısının ağzında bir ağac var, hər ağacdan papaqlı bir elektrik 
lampası asılmışdır. Aşxananın qapısı bircə dəqiqə örtülü qalmır. İşçilər dəstə-dəstə gedirlər. Qapı 
açılanda danışanların, gülənlərin səsi, atmaca atanların, zarafatlaşanların cırnadıcı xıxıltısı, 
kəhiltisi bir-birinə qarışıb uğuldayır, yatmış nəhəngin nərələrin oyanışını xatırladır. Klubun 
pərdəli aynalarından eşiyə axan hönkürtü, paravozun tövşüyü, fit səsi, sonra da az qala adamın 
ətini sümüyündən çıxaran qışqırtı, xırıltı eşidilir. Pəsul:  
– Annanın səsidir, – deyir.  
– Özünü qatarın altına atdı. Klubun qabağındakı alçaq, hamar, üstü şifer talvarlı dirəyə 
bərkidilmiş taxtadakı afişanı oxuyuram: "Anna Karenina". Rəsul deyir ki, klubumuzda hər gün 
iki dəfə kino göstərilir: bir gündüz, bir də axşam. Gündüz tamaşası növbəli işlərdə işləyənlər və 
arvad-uşağını bura gətirənlərin ailələri üçündür. Soruşuram:  
– Burda məktəb də var?  
– Xeyr, məktəb yaşı çatmamış uşaqlardır. Qəsəbəni bir də gözdən keçirirəm, bir də 
baxıram. Yadıma qışağzı, yazağzı iyirmi il bundan qabaq eşitdiyim sözlər düşür: yolun belədən 
düşsə, Tərtərin Sərsəngini ki keçdin, qorxma, daha sənə zaval yoxdur. Bir zaman yazın 
əvvəllərində, payızın axırlarında ölüm dərəsi adlandırılan Sərsəng! Piyadaların yaxın düşə 
bilmədiyi, atlıların ehtiyatla, "havaya baxıb" keçdiyi qorxulu dərə! Dağların dalından qalxan 
buludları özünə çəkib gurşad yağdıran, ildırımlar oynadan əcəllər məskəni! İndi səndə şəhərcik 
salınıb. İndi sənin sinəndən dağlara meydan oxuyan bənd tikilir. O bənd ki, hündürlüyü yüz 
iyirmi beş metr olacaqdır. İndi sənin sinəni ekskavatorlar sökür. Bir atlının güclə keçib getdiyi 
sinəndə iyirmi yeddi tonluq, gurultusu sənin özünü uçuşduran "BelAZ" lar şütüyür. İndi sinəndə 
dəryaça yaradılır. Elə bir dəryaça ki, gecə də, gündüz də sənin göylərinə güzgü tutacaqdır. … 
Aşxanaya gedirik. Otururuq. Hər kəs özünə xidmət eləyir. Mətbəxin yanında on beş-on altı adam 
da dala düzülmüşdür. İsa da, Rəhim də öcəşirlər, bir-birinin əl-ayağına "dolaşırlar", bir-birinə sən 
otur, mən gətirərəm deyirlər. Onların "davasını" Rəsul kəsir; xörək alıb gətirməyə özü gedir. 
Qapıdan bir canlı oğlan girir. Bizə baxa-baxa əlcəklərini çıxarıb kürkünün cibinə qoyur. 
Kürkünü, papağını asılqandan asır. Əllərini yuyur, silir. Sonra bizə yaxınlaşıb əl verir, lakin 
Rəhimlə görüşmür. Rəhim ona barmağını qıcayır:  
 45 
– Yaxşı, şirin, yaxşı... Sənnən mənimki qalsın sonraya, – deyir. Şirin geri qayıdır, 
Rəhimin yanına çatmamış dayanır. Ürəyində heç bir kin-küfur olmaya-olmaya özünü incik 
göstərir:  
– Sənnən aram yoxdur. Mən maşına baxmıram, sənə etibar eləyirəm, sən də çömçəni 
hərləyib-fırlayıb mənikinə tökürsən. Bu kərəm təkərim az qaldı partlasın. Ədə, qazanda xörək 
çox olanda ağına-bozuna bir baxmazlar?!  
– Bu aşpaz misalını da arvadındanmı eşitmisən? Şirin gəlib Rəhimin boyun-boğazını 
ərklə sıxcalayır: – Ədə, hər gün bizdən çox kef-hallaşan var ki, məgər?…  
Var ki, məgər?…  
Hə?…  
Ağayev Şirinlə onun arvadı Valyanı – mətbəxdə oyur-oyur oynayan, əl-ayağı yerə 
dəyməyən, fəhlələrə pay verməkdən yorulmayan sarışın aşpaz nişan verirlər. Onların 
məhəbbətindən, münasibətdən, mehriban ailə qurduqlarından danışırlar. Onlar burda tapışıb, 
burda sevişib, burda evləniblər. Valya Krımlıdır. Aşpazlıq məktəbini bitirəndə təyinatını bura 
veriblər. Şirin isə Mardaket rayonundandır. Rəsul deyir ki, onlara yaxşı bir komsomol toyu 
elədik. Burda çox toylar olacaq. Subaylarımız çoxdur. Ürəyinə bir qızın odunu salan gənclərimiz 
çoxdur. Hərəsi bir oğlanın gözlərini öz gözlərində gəzdirən qızlarımız çoxdur. Sərsəng bəndi 
hələ çoxlarını "bəndləyəcək". İnanıram ki, çoxlarının ailə həyatı burada quralacaqdır. Onların 
ömürlərinin axırınacan qoşa gedəcəkləri yol buradan başlanacaqdır. İnanıram! Onları bir-birinə 
bağlayan tellərin möhkəmliyinə bəndimizin möhkəmliyinə inandığım kimi inanıram! Aşxanadan 
çıxanda gözlərimiz qamaşır. Külək kəsibdir. Buludlar parçalanıb, dağılıbdır. Günəşin nuru, 
havanı bir az da isidibdir. Dağların qar bürünəcəyi, ağacların qar örpəyi, çataqların, aşırımların 
qar örtüyü sərsəngi parıltılarla doldurubdur. Getdiyimiz yolla geri qayıdırıq. Bəndə çathaçatda 
adamların bir yerə komalaşdığını görürük, hay-küy eşidirik.  
– Xəta törənib, – deyə Rəsul yerə atılır. Biz də düşürük. Adamların baxdıqları səmtə 
boylanırıq. Yükünü boşaldıb qayıdan bir "BelAZ" bu gödək, lakin sərt yoxuşdan çıxa bilməyib. 
Sürücü maşını bir az geri verib, sürət keçiricisini dəyişibsə də köməyi olmayıb; "Belaz" sürüşüb, 
ata-ata dərənin dibinə dığırlanıb. Hamı donuq, kədərli gözlərlə "Belaz" a uzaqdan baxır. Elə 
güman edirlər ki, bu qədər "yol gedən" maşının sürücüsü sağ qalmayıb. Onların gözlərində 
maşından da, onun sürücüsündən də əllərini üzdüklərini görürəm. Onların donuqluğunda təəssüf 
görürəm. Hərəsi bir yanda çağırışan bu qartalların sındığını görürəm. Lakin qapısına "bir nömrəli 
tikinti idarəsinin qərargahı" yazılmış ikimərtəbəli binadan çıxan boylu-buxunlu kürən kişinin 
səsi, çağırışı, "niyə" boy-boya verib durmusunuz" deməsi sanki ağac atır, bu yuxulu, mürgülü 
qartallara qanad açdırır. Hamı bir-birinin dalınca dərəyə yumalanır. "Ağzı üstə" düşən maşının 
qapılarını açırlar. Kürən kişi özünü irəli atır, sürücünü qucaqlayıb eşiyə çıxarır. Sürücü 
gülümsünür: Heç bir şey olmayıb, qorxmayın deyir, bir az başım gicəllənib; o da ki keçər. 
Hamının üzü gülür, gözü gülür, hamı sevinir. Sonra əl-ayağa düşürlər. Maşına iki yerdən kanat 
bağlayırlar, dərənin dalındakı traktorlara qoşurlar. Çəkib düzəldirlər; "ayaq üstə" qoyurlar, ora-
burasına baxırlar. Sürücü kabinəyə qalxır, maşını guruldadır. Sevincin üstə sevinc gəlir  
– "Belaz" ın heç bir yeri əzilməyib, heç bir yeri əyilməyib, heç bir yeri korlanmayıb, 
xarab olmayıb, yerin qar döşəyi onu salamat saxlayıb. Sevincin üstə sevinc gəlir – dayandığı 
zənn edilən ürək əvvəlki kimi döyünür. Sıradan çıxdığı güman edilən maşın əvvəlki kimi işləyir. 
"Belaz" həm öz gücü ilə, həm də traktorların köməyi ilə yola çıxır. Hər kəs öz atına, öz qanadına 
qalxır, təhlükəyə görə bir yerə yığışanları sevinc, fərəh bir-birindən aralayıb "ayrı" salır. Kürən 
kişi bir nömrəli tikinti idarəsinin rəisi Yaxşıyev Saiqdir. O, Rəsulu qərargaha dəvət edir:  
– Soyuqdur, bir stəkan çay içək. Özü də bilirsən necə çay?… 
Lələ mənə kəklikotu gətirib. Nanə-cövhər hazırlanan çiçəyin adı nədir, ondan da gətirib. 
Dəmləyib, içirsən, ürəyin buz kimi olur. Rəsul mənə göz vurur, cırnatmaq üçün ona sataşır:  
– Yəqin, bizi çayla yemləmək yox, ata mindirmək istəyirsən. Yaxşıyev ayaq saxlayır: – 
Günah özündədir, – deyir.  
 46 
– Bilmirsən ki, qəsəbədə araq tapılmır, daha doğrusu icazə vermirlər ki, dükanımız araq 
satsın. Belə iştahın vardı, gərək Yaxşıyevi qonağın yanında yaxşı eləməkdən ötrü bir-iki şüşə 
alıb gətirəydin. Canın üçün gədə də ölümdən qurtardı, maşın da. Araq olsaydı, bu işin sağlığına 
yüzcə qram içərdim. Amma, neynək özümüz qanun-qayda qoyub öz boğazımızı da biçmişik. 
Rəsul onun qoluna girir, addımlayırıq. 
– Nə bilirsən gətirməmişəm? Gətirmişəm, özü də ağbaşın birini, ikisini yox, düz bu 
qədər, – baş barmağını qatlayıb dörd şana barmağını göstərir, sonra qanrılıb saçlarını çiyninin 
üstündən geri atır: – İsa, onları bəri gətir. Yaxşıyev dayanır, qolunu dartıb Rəsulun əlindən 
çıxarır.  
– Zarafat eləyirəm. Heç elə şey olar?! Rəsul onun qolundan yenə yapışır.  
– Əşi, bu dörd divarın arasında kim biləcək biz nə iş görürük? Biz heç, gedəriyik, 
ağzından qaçırsan sən qaçıracaqsan. Yaxşıyev göyərir:  
– Yaxşıyevin nəhsə üçün bir, özü üçün də ayrı sözü yoxdur. demişəm, qurtarıb gedib.  
– Bəs bayaq deyirdin olsa içərəm?  
– Bu yolla sevindiyimi bildirmişəm, yoxsa, həqiqi, belə fikrim olmayıb.  
– Yaman tərs adamsan ha…  
– Rəsul, məni az incit. Bu tərslik deyil, möhkəmlikdir. Bir dəfə demişəm ki, qəsəbədə 
araq içilməyəcək  
– vəssalam! Yaxşıyev artırmaların qarını ayaqları ilə kürüyüb tökə-tökə yuxarı qalxır, biz 
də onun dalınca… Dəhlizə, oradan da geniş bir otağa geçirik. Otağın az qala bu başına çatan 
uzun ortalıq stolu… Qırxa qədər stullar. Divarda dioqramlar, göstəricilər, Sərsəng su bəndinin 
xəritəsi, xəritədə böyük bir dairə-qəsəbə. Qıvrılıb axan qoca Tərtər, Tərtərin üstündən haçansa 
salınmış köhnə körpülər. Birinci uçuş meydanı – bənd. Tunellər, sağ, sol kanallar. Elektrik 
stansiyası. Böyük bir aləm bir qulac kağıza yerləşdirilib. Böyük bir dünya kiçik bir kağıza 
köçürülüb. Əyləşdik. Bir müddət danışmırıq. Sonra Rəsul soruşur:  
– Arifə xalanı gətirmisən?  
– Yox, hara gətirim?  
– Necə yəni hara gətirim?!  
– Uşaqlar dolanmaz, Rəsul.  
– Yaxşıyev köksünü ötürür.  
– Məktəbə gedəni var. Beyni qaynayanı var. Gərək hamısının üstündə göz olasan. Düz 
qırx ildir orda-burdayan. Arifə xalan deyir ki…  
– Yaxşıyev şirin-şirin gülür.  
– Deyir ki, ay kişi, öz evinə ayda-kərəmdə bir dəfə gələcəkdin niyə evlənirdin? Yaxşıyev 
qalxır, qonşu otaqdan bir çaydan, stəkan-nəlbəki gətirir, qənd gətirir. Stəkanlara zəfəran kimi 
sarı, ətirli çay süzür. Qurtum-qurtum içirik. Yadıma Yaxşıyevin haqqında eşitdiklərim düşür… 
O, uzun müddət Sabirabadda, Salyanda işləyib, Ağcabədidə çalışıb. Kür– Araz Su Tikinti 
idarəsinə rəhbərlik eləyib. Mildən, Muğamdan şah damar kimi keçən kanal boyunda, Mil, 
Muğan düzlərində qan damarları kimi paylanan şaxələnən kanallar, arxlar şəbəkəsində nə qədər 
ağ evlər ucaldıb, nə qədər qəsəbə, nə qədər tibb şəhərciyi salıb. Dünən deyirdilər ki, Yaxşıyev 
Sərsəngə gəlmək istəmirmiş, təqaüdə çıxmaq istəyirmiş. Daha əvvəlki hünərim, əvvəlki həvəsim 
qalmayıb – deyirmiş. Yaxasını qırağa çəkirmiş. Lakin əl çəkməyiblər, sınaqlardan keçmiş, 
həmişə, hər yerdə üz ağarmış, baş ucaltmış bu qocanı Sərsəngə göndəriblər. Buranın bütün 
çətinliklərini nəzərə alıb göndəriblər. Yazın işə mane olan leysanını, dağıdıcı sellərini, sularını 
nəzərə alıb göndəriblər. Burda beş ay keçən qışın şaxtasını, tufanını, qasırğasını nəzərə alıb 
göndəriblər. Dünən deyirdilər ki, Yaxşıyev çox ciddi adamdır, harda işləsə orda "hərbi intizam" 
yaradır. Əmək intizamını pozanlara birinci dəfə heç nə demir, yalnız baxır. Onu gözləri ilə 
utandırır. İkinci dəfə pozanı yanına çağırır, o adamlar oturmaqdan bezikir, axırda soruşur: "Məni 
niyə çağırtdırmısınız?". Yaxşıyev bayaqdan bəri başını qaldırıb üzünə nəzər salmadığı 
"tuluqçunu" nəzərdən keçirir, xəbər alır:  
 47 
– Səni mən narahat etmişəm? Yaxşıyevi narahat etmişəm? – sorğusu o adamı bir az da 
utandırır. O güclə "bəli" deyir. Yaxşıyev bir də soruşur:  
– Səncə, səni nəyə görə çağırtdırmış olaram? O adamın dili bağlanır, cavab verə bilmir. 
Yaxşıyev qalxıb qolunu onun boynuna salır, "yaxşı-yaxşı" deyir:  
– Elə bil ki, bir də belə şeydən ötrü bura çağırmasınlar. Bundan sonra o adam nəinki işə 
gecikir, əmək intizamını pozur, keyfiyyətsiz iş görür, könülsüz işləyir, hətta bir balaca "axsayan" 
yoldaşlarını da danlağa, tənbehə, töhmətə tutur. Dolğun sinəli, enli sifətli, geniş alınlı Yaxşıyevə 
baxıram. Otursaq da, oturub "balacalaşsa da" onun dağ gövdəsi gözlərimin önündə dağ kimi 
dayanır. Yadıma Rəsulun dedikləri düşür: Yaxşıyev iki o boyda idi. Özünü hər iş başında bir az 
əridib. Hər tikintidə bir can qoyub gəlib. Bir ürəyi yüz yerə bölünüb, hər parçası bir fəhlənin 
yanında olub. Yadıma Rəsulun dedikləri düşür; Yaxşıyev gözlərimdə yaxşılaşa-yaxşılaşa 
cavanlaşır. Ona Lələ və Sərxandan başqa ən qoçaq, ən qabaqcıl armaturçularınızla, 
betonçularınızla görüşmək, söhbət etmək, onların işinə, əməlinə yaxından baxmaq istəyirəm 
dedikdə, Yaxşıyevn armudu stəkanını nəlbəkinin içinə qoyub inamla səslənir:  
– Heç pisi, tənbəli var ki!.. O ikisini gördün, elə bil hamısını gördün, təfavutu yoxdur. 
İnsafı arada görməyib desən ki, hə qoçaqlar bu dağı bircə gecədə çapın, hərəsi bir Fərhada dönər, 
səhər oyanıb baxarsan nə? O dünya ilə bu dünyanın arasını açıblar. Yaxşıyev sözünə ara verir, 
çaydan bir-iki qurtum içir. Əvvəlcə gülümsünür, sonra üzünün bu təbəssüm bəzəyini harasa 
köçürüb qətiyyətlə deyir:  
– İndi hər kəs öz işinin ustasıdır. Bir-birinin səhvini sözlə, gözlə elə düzəldirlər ki, heç 
sənin xəbərin də olmur. İndiki cavanların ən sədaqətli, ən ədalətli rəhbəri onların vicdanıdır. 
Özləri özlərini mühakimə edirlər, töhmətləyirlər, tərifləyirlər. Cavanlarımız ki, bu cür dolublar, 
cavanlarımız ki, sabaha ağlın gözü ilə belə baxırlar, onlara heyran qalıram. Biz qocalar o yaşda 
onların bildiklərinin bir faizi qədər bilmirdik. Biz o vədə yalnız kəndimizi, kəndimizin yol-
yamaclarını, bir də ayda-səyəmdə bir dəfə bazara gedən atalarımızın danışıqları, söhbətləri ilə ən 
yaxın şəhəri görürdük. Amma bunlar indi bütün dünyaya baxırlar, bütün dünyanı görürlər. Nə 
ola, istehsalat müşavirəmizdə, aylıq hesabat yığıncaqlarımızda oturub bu cavanların çıxışlarına 
qulaq asasan. Elə təşəbbüslər qaldırırlar ki, elə danışırlar ki, sən deməyə, danışmağa söz 
tapmırsan. Yaxşıyev birdən qalxır:  
– Məni bağışlayın, – deyir, – tuneldə qayaya rast gəlmişik. Qabağımızı yaman kəsib. Bir 
dəfə partlamaq istəmişik, ancaq dağıda bilməmişik. İndi gücümüzü bir də sınayacağıq. Uşaqlar 
məni gözləyirlər. Gərək dörd tamamda orda olaydım. On dəqiqə gecikmişəm. Yaxşıyev sözünü 
deyib qurtaran kimi gurultu eşidirik. Ayaqlarımızın altında döşəmə səslənir, pəncərələrin vintləri 
cingildəyir. Qayaların, dağların bir-birindən ola-ola, bir-birinə ötürə-ötürə aparıb 
uzaqlaşdırdıqları, dolandırdıqları səsi qaytarırlar, qərargaha vururlar, qərərgah sanki dağlardan 
güc alıb gələn gurultudan bir də titrəyir. Yaxşıyev otaqdan güllə kimi "məni gözləmədilər", – 
deyib çıxır. Biz pillələrlə aşağı düşəndə onu yamacla yuxarı, qara bata-bata dırmaşdığını 
görürük. Səhərdir. Köhnə qarın üstə təzə qar yağır. Sanki göydən əvvəli, axırı görünməyən tül 
pərdə sallanır, yerin çarxına dolandıqca çözələnir. Bu tül pərdəni kəsib keçən adamlar Mirbəşir 
şəhərinə bitişik fəhlə qəsəbəsinə axışırlar. Birmərtəbəli, ikimərtəbəli daş binaların arasındakı 
qurama, taxta evlərin, qabağına yığışırlar. Qalaylanırlar. Onlar hər sabah göstərişi, tapşırığı 
burada alırlar. Onlar hər sabah yaxın-uzaq sahələrə buradan uçurlar. Bura bütün sahələrin 
ürəyidir, sahələrin hamısına qan, can buradan paylanır. Dünənki uğurlu iş, uğursuz səfər burada 
yazılır. Dünən xəstələnən maşının «dərmanı-davası, həkimi» buradan göndərilir. Dünən «dişi» 
sınan ekskavatorun bütöv «çənəsi» burada sazlanır, buradan aparılır. İki-üç günə gəzib qurtara 
bilmədiyin Sərsəng su bəndinin çöllərdə açdığı qol-qanad uçarı buradan götürür, qaçarı buradan 
aparır. Buraya altı yüzdən çox adam yığılmışdır. Halay-mərəkənin birində mübahisə gedir. 
Ucadan danışan böyük dispetçer Şahbazov Zamandır. Onun sözünü arabir kəsən elektrik 
Hacıyev Sabirdir. Zaman deyir ki, papağı başımızın altına qoyub yata bilmərik; qışda soyuyub, 
yazda qızışa bilmərik. Oğul odur ki, bu günün işini sabaha qoymasın. Sabirin şaxtasında 
çalışanlar nə üçün armatur, beton hazırlayırlar, biz yox? Ora burdan on dəfə, iyirmi dəfə artıq 
 48 
soyuq deyilmi?! Zaman üzünü elektrikə tutub danışır. Danışır ki, izotermik qurğular düzəltmək 
lazımdır. Armatur tətiyənə kimi altdan istilik vermək lazımdır. Beton bərkiyənə kimi qızdırmaq 
lazımdır. Sabir etiraz etmir. Düzəldərəm, asan işdir deyir. Qoy müdriyyət göstəriş versin  
– deyir. Zaman onunla razılaşmır:  
– Birini düzəlt, yaxşı nəticəsini müdriyyət biləndən sonra heç nə deməz, əksinə, bu 
təşəbbüsü bəyənər, sənə də bir təşəkkür verər.  
– Zaman, bu əldəqayırma qurğunun xətası çoxdur, müdriyyətə qabaqca xəbər verməliyik. 
Zaman:  
– Ədə, – deyir, – nə "xətabala" salmısan, elə düzəlt ki, təhlükəsi olmasın də. Hər kəs 
gərək öz işinin bir müdriyyəti olsun. Sabir emalatxanaya yönəlir.  
– Birini bu saat düzəldərəm, aparıb sınaqdan keçirərik – deyib yönəlir… Halay 
mərəkənin biri anbarın qabağında, "QAZ-51" in yanında qurulmuşdur. Maşına maşın hissələri 
yığılır. Onlar hər bir şeyi görür, hər bir şeyi götürür. Sanki yarışa çıxıblar. Haray-mərəkənin biri 
– ən yekəsi qarajdadır. Hamı yanacaq çəninin başına yığışıbdır. Vedrələr benzinlə dolur, 
maşınlara tökülür. Soyumuş motorlar qızdırılır, çataçat salıb guruldayır. Maşınlar dal-dala 
düzülüb yola çıxır, idarənin yanında sıralanır. Fəhlələr maşınlara doluşurlar. Maşınlar qəsəbədən 
çıxır. Qurama, taxta evlərin qabağı boş qalır. Amma yüz adamın min-min izinə qar yağır. Sanki 
ayaqların qarın üstündə bitirdiyi min-min güllərə milyon-milyon kəpənək uçur, milyon-milyon 
kəpənək qonur. Bu günkü yol yoldaşım, bələdçim sol kanalın sahə mexaniki Quliyev Bəşirdir. 
Bəşirin adını dünən Rəsuldan eşitmişdim. O, bu mexanik haqqında qısa, aydın, lakin ürəklə 
danışmışdı: "O da Qasım İsmayılov rayonunun Tapqaraqoyunlu kəndindəndir. Əvvəl kurs 
qurtarıb, indi Ağdam mexanizasiya məktəbində qiyabi oxuyur. Belə adamın oxuması asandır. 
Zalım oğlu maşını, elə bil, özü düzəldib. Maşının sazlığını, nasazlığını səsindən bilir. Maşınların 
həkimidir, loğmanıdır. Eləsini görmüşük ki, motorun bir xarab olan yerini tapmaqdan ötrü söküb 
dağıdır, ələk-vələk eləyir, düzəldiləsi yeri qurdalayıb korlayır. Ancaq bunun ağlında deyəsən 
güzgü var, əlini həmin saat aparıb qoyur xarab olan yerin üstünə, quş kimi düzəldir. Belə 
olmasaydı qışda tez-tez xarab olan maşınlarımızın çoxu yaza kimi yatardı. Maşınların 
mexaniklik bir işi oldu-olmadı o, hər gün "xəstələrinə" baş çəkir, onları bir-bir yoxlayır, onların 
sabahkı dərdinin qarşısını bu gün alır". Maşınımız Tərtərin sol sahili ilə irəliləyir. Bizdən qabaq 
üç-dörd maşın getmişdir. İzlərin bəzisi köhnədir, bəzisi təzədir. Yağan quşbaşı qar köhnə izləri 
orda-burda kəsib keçən təzə izləri də köhnəltməyə başlamışdır. Gözlərimin yollardan, izlərdən 
yığılmadığını görən Bəşir mənalı-mənalı gülümsünür. Nə fikirləşdiyini, nə düşündüyünü 
soruşmaq istəyirəm. O sorğunu gözlərimdən oxuyur: – İkinci bəndin xəritəsinə baxmısınızmı? – 
deyir.  
– Xeyir.  
– Bizim idarənin divarına vurulub, gözünüzə sataşmadı?  
– Mən heç içəri girmədim. Çünki fəhlələrin danışığı, mübahisəsi o qədər maraqlı idi ki, 
onları buraxıb idarəyə gedə bilmədim. Bəşir qoltuq cibindən dörd qatlanmış sığallı bir kağız 
çıxarır, açır, gözümün qabağına tutur:  
– Nəyə oxşayır? Üzünü yaxşı köçürə bilməmişəm. Hər halda başa düşmək olur.  
– Bir beləsinə Yaxşıyevin otağında baxmışam, – dedim, – eyni deyilmi? Bəşir incik bir 
səslə dillənir: – Nə danışırsınız; o ayrı, bu ayrı. Bir az yaxşı göz yetirin, eyni şeylər deyil. Mən 
bunun fərqini görmədiyim üçün dillənmirəm, hey baxıram. Bəşir mənim bu "dolaşıqda dolaşıb 
qaldığımı" görüb deyir:  
– Bax bu dəryaça ikinci bəndin dəryaçasıdır. Bu sağ bu da sol kanaldır. İndi bunu nəyə 
oxşada bilərsiniz? Bəşirin ürəyindən keçəni tapa bilmirəm.  
– Bu dəryaça ürəyə, – deyə Bəşir şəhadət barmağını "kotalların" üstündə gəzdirir, – bu 
kanallar isə o ürəkdən çıxan yoğun, dolu qan damarlarına.  
– Bəşirin üzünə baxıram, onun gözlərində sevinc görürəm.  
– Elədir, çox oxşayır, deyirəm, – çox oxşayır.  
 49 
– Bu iki bəndin tikilişində min beş yüzdən çox adam işləyir. Hamımız çalışıb yerin 
sinəsində ürək yaradırıq. İnsan ürəyinin aşağısı altmış, yuxarısı yüz il ömrü olur, amma 
insanların yaratdığı bu ürək kim bilir neçə qərinə yaşayacaqdır… Bir ürək bir adamı yaşadır, gör 
bu ürək neçə kəndi yaşadacaqdır! Bəşir ürəyimdən xəbər verir. Onun bu müqayisəsi, bu 
bənzətməsi məni də sevindirir. Bir-birimizə baxa-baxa gülümsünürük. "Atımızın" Bəşirin işarəsi 
ilə yavaşıdığını, dayandığını hiss etmirəm. Yerə düşürük. Bir aşırıma qalxırıq. Ortadan iki 
yarılmış bu aşırımdan sağ kanal keçir. Sağ kanal buradan başlanır. Şlüzün üstündə durub 
"cızmaqara ilə məşğul" olan gəncə yaxınlaşırıq. Tanış oluruq. Bu iki nömrəli su tikinti idarəsinin 
rəisi Cəfər Kərimovdur. Qara paltosunun yaxalığı, şlyapasının günlüyü ilə qoruduğu kağızda o 
taydakı aşırımlarla bu taydakı aşırımın nisbi hündürlüyünə baxır. Onları dönə-dönə tutuşdurur. 
Layihədə göstərilən nisbi hündürlükdə özünün ölçüb müəyyən etdiyi hündürlüyü üzləşdirir, 
onların arasında fərq olub-olmadığını yoxlayır.  
– Bircə arşın hündürlük səhvi bizi neçə ay geri ata bilər. Sağ kanalın torpaq işini 
qurtarmışıq, – deyir.  
– Bu dərəni düzləyəndən sonra kanalı betonlamağa başlayacağıq. Səhvimizi kanala üz-
astar düzəldəndən sonra başa düşsək biabırçılıq olar: bütün kanal boyu yayılmış səhvi təzədən 
qazımalı olarıq. Cəfər gülümsünür. Onun iri gözlərində qaynayan bir fikrin kirpikləri ilə 
çəpərlənib sıxlaşdığını görürəm. Şlyapasını öz üstündə tac-bənd kimi saxlayan qalın qaşlarının 
qaltığında, ətli dodaqlarının bir-birinə möhkəm sıxımında deyilməmiş, daşınılmamış bir söhbətin 
açılışını duyuram. O, əlinlə bizə o taydakı yan-yana söykənmiş, arxa-arxaya verib arxalanmış 
arxalı aşırımları göstərir:  
– Oraların nisbi hündürlüyünü dünənki, srağagünkü qarda-qiyamətdə ölçmüşəm. Bəşir 
ürək döyüntüsü ilə xəbər alır:  
– Köhnə ilə təzə düz gəlirmi?  
– Çox düz gəlir, bir tük qədər də fərq tapmadım.  
– Özünü nahaqca nə qədər əziyyətə salmısan. İnsanlara inanmaq lazımdır.  
– Məsuliyyət hissi o inamı daha da artırmırmı?! Onlar əllərini bir-birinin çiyninə vurub 
gülüşürlər. Əl-ələ tutuşub dərəyə enirlər. Sağ kanal bu dərədən "adlayacaq". Bir ucu o aşırımda, 
bir ucu da bu aşırımda "qırılıb" qalan kanala bu dərədə "yamaq" vurulur. Buldozerlər tərəflənib. 
Üçü alt yanda, üçü də üst yandadır. Onlar qazıyıb, uzaqdan daşlayıb gətirdikləri çınqıllı torpağı 
aralıqda təpələyirlər. Geri çəkilib, dönə-dönə silkələyib, bərkidiblər. Adama elə gəlir ki, bu 
gördükləri buldozer deyil, altı qoçdur, kəllə-kəlləyə gəlib döyüşür, onların boğmalı nəhəng 
ulduzları isə qırılıb yerə düşür, dərədə uc-uca calanır. Bəşir buldozerlərə çox yaxın getməyib 
onların səsinə qulaq asır. Xeyli dinləyir. Sonra yamyaşıl buldozerin yanına yüyürür, əlini qaldırıb 
onu saxlatdırır. Buldozerçidən nəsə soruşur, cavab alır. Onların nədən danışdıqlarını eşidə 
bilmirik. Lakin Bəşirin oynayan, havanı qılınclayan əl-qolu, başının işarəsi ilə buldozerçini 
düşürməsi, özünün kabinəyə qalxması göstərir ki, nə isə əyilibdir, nə isə dolaşıbdır, "çapar" isə 
buna əhəmiyyət verməyibdir. Bəşir buldozerin irəli-geri çapır, sinəliyini qaldırıb-endirir, onu 
həm bərkdə, həm də boşda yoxlayır. Sonra "atı" saxlayıb paltosunu soyunur. İri-xırda açarları 
götürüb nəyisə açır, baxır, nəyisə düzəldir, bağlayır. Yerə sıçrayıb qarı ovuclayır, əllərini yuyur, 
buldozerçinin cibindən çıxarıb verdiyi əski ilə silir. Sonra yenə "atın" belinə qalxır, onu dala-
qabağa çata-çata sinəliyini oynadır. Sonra yenə yerə atlanır. Əlini buldozerçinin kürəyinə vurur, 
baş barmağını onun gözünün qabağında dikəldib dik tutur. Sonra yenə nə isə deyir, nə isə 
tapşırır. O bizim yanımıza gələndə Cəfər soruşur: – Nolmuşdu?  
– Sinəliyin qaldırıb endirici çarxı boşaltmışdı diş-dişin arasına düz geyindirilməmişdi. 
Uzaq başı bircə saatdan sonra tamam korlanacaqdı. Üstə tez düşdük. Bəşir kepqasını başından 
açıb qarını çırpır, yenə başını qoyur. Sazladığı buldozeri nəzərləri ilə izləyə-izləyə, gözlərini 
onun "yerində yeridə-yeridə" deyir:  
– Bu buldozerçi təcrübəsizdir. Buldozerçinin ki, gözü işin, qulağı da motorun olmadı, heç 
nə!.. Zərər yoxdur, yavaş-yavaş ustalaşacaq; gör-götür dünyasıdır. Bəşirin sol gözü qıyılır. Sanki 
nişan alıbdır, atacaqdır. Hiss edirəm ki, onun qulağına hansı buldozerinsə "vurduğu xaric xal" 
 50 
çatıbdır. Hiss edirəm ki, onun "tarına" hansı mizrabsa toxunubdur, səsin pərdəsini axtarır. Hiss 
edirəm ki, sahə mexaniki buldozerin hissələrinə parçalanıb, buldozerin bölüşmələrinə bölünüb, 
axtarışdadır. Cəfər də mən də qulaq asırıq. Səslərdən səsi, "bütövlükdən yarımçıq"ı seçməyə 
çalışırıq. Lakin bacarmırıq. Bəşirlə daban-dabana gedirik. Sinə çarxı bayaq boşalan göy 
buldozerin yanına gedirik. Bəşir paltosunu soyunub Cəfərin çiyninə atır. Maşını dayandırır. 
"Qabırğalarını" qaldırıb belinə qoyur. Hərəsi bir dil deyən açıq, örtülü hissələrin səsini lap 
yaxından dinləyir. Sonra geri çəkilir. Xeyli fikirləşir. Sonra buldozerçiyə başının işarəsi ilə "sür" 
deyir. Cəfər ağzını onun qulağına yaxınlaşdırır:  
– Sınan yeri var? Bəşir də eyni hərəkətlə ona cavab qaytarır:  
– Yox, porşenin biri yaxşı işləmir. Deyəsən zədələnib. İşdən sonra dəyişəcəm.  
– Cəfər gülüşünü boğazında boğa-boğa, qah-qahını dodaqları ilə qabaqlayıb qaytara-
qaytara gülür. Bu gülüşdə həqarət yoxdur, təqdir var, bəyənmə var. Bu gülüşdə qaldırma var, 
endirmə, sındırma yoxdur. bu gülüşdə "kaş hamı işə sənin təki can yandıraydı" deyilməmişinin 
yazılışı var, pozuntu yoxdur. Bəşir başına yağan bu tərif dalğasından qürrələnib lovğalanmır, 
öyünmür. Bəşir çox ağır çəkililəri havalandıran, bəzən çaşdıran bu götürümlə götürülmüşdür, 
səhv edənlər kimi peşmançılıq çəkir: bunu nə üçün dünən bilməmişəm? Nə üçün dünən 
düzəltməmişəm? Dünən! Bir günün gödək geriliyi…  
Dünən görülən işin beş-on günlük, bir-iki həftəlik, üç-dörd aylıq irəliliyi – ömrünün 
davamlı artımı! Dünən – dünəndən sonra gələn sıralanan duru, təmiz yatımı, aydın. Bəlli tutumu! 
Biz buldozerlərin dərəni dolduran səsindən özümüzü uzaqlaşdırıb "qulağımızın qabağını aça-
aça" maşına, yola sarı gəlirik. Bəşir deyir ki, maşında porşen var, köhnəni təzə ilə indi əvəz edə 
bilərdim. Çox çəkməzdi; uzaq başı iki-üç saatlıq işdir. Ancaq o yerə işdən sonra əl aparacam. O 
yerə işdən sonra əl gəzdirəcəm. Qabaqca qaçanı qovarlar. Bəlkə o birisi sağlamların içində başı 
ağrıyanı var. Bəşir gülür. Öz sözünü gülə-gülə danışır:  
– Bir aspirini vaxtında içirtməsək, baş ağrısı başı xarab eləyər, ondan sonra gəl əlləş!.. 
Maşın bizi kanal boyu irəli aparır. Vadinin sinəsini sinəsinə çəkib geri ötürə-ötürə aparır. 
Köhnəlmiş işləri təzələyə-təzələyə aparır. Bir dələmə təpənin döşünə qonub ekskavator ondan 
kündələr qazır, qar süfrənin üstünə düzür. Cərgə ilə düzür, sıralayır. Bu kündələr bir ucdan 
ağarır, iri qaz yumurtasını xatırladır. Bəşir maşını yavaşıdır, əlini kabinədən çölə çıxarır. Onun 
əl-qol sorğusuna ekskavatorçu da əl-qolla cavab verir. Cəfər:  
– Sol kanaldır, buranın da torpaq işi qurtarıb, bəzi yerlərdə hamarlama gedir. Bu kanalın 
işi asandır; yəni o birisinə baxanda asandır. Çünki bircə sinədən keçib düzə çıxır. Əyrisi azdır. 
Qalxımı, enimi azdır. Ancaq sağ kanalın işi uzundur: yer var on arşın dərindən keçir, yer var 
dağın altından adlayır, yer var dayazdır, səviyyəni çatdırmaq üçün, bayaq dərəni düzəltdiyimizi 
necə görmüsünüzsə alçaqları eləcə qaldırmalı olmuşuq. Cəfər danışır. Ürəklərinin təpərini, 
qollarının qüvvəsini ilk dəfə sağ kanala etdiklərindən danışır. Sağ kanalı qazıb "sağa" çıxarmaq 
üçün çəkdikləri çətinlikləri danışır. Bəşir ona söz atır:  
– A Cəfər, rəngini çox tünd elədin. Qaynatdığın bəsdir daha, kələfini gündən çıxart 
qurusun. Üzünü zarafatla bozardır:  
– Rəhmətliyin oğlu, bir büküm halva olasıydısa bu qədər camaat bura niyə yığılırdı? 
Cəfər gileyli-gileyli başını bulayır:  
– Bəşir, sən də belə danışanda, daha özgəsinə nə deyim?! Bəşir mənə göz vurub ona bir 
də "sataşır":  
– Bu vasvasılıq ki, səndədir, hələ çox izafi əziyyət çəkəcəksən. Dünyada heç kimin işini 
bəyənməyən, heç kimə etibar etməyən bir adam varsa, o da sənsən. İnsanlara inanmaq lazımdır. 
Səninki ürəkdir, bizimki daş-dəmir?! Ə, nolar o zadın biri belə balaca, yəni tük qədər irəli-geri 
olanda? Cəfər Bəşirin üzünə altdan, üstdən baxır.  
– Bu gün təhvil verdiyimiz işin içindən iş çıxsa bizə nə deyərlər?! Düz iş, təmiz iş, yaxşı 
nəzarət bəyəm insanlara inanmaqdadır?! Bəşir maşını yoldan çıxarır, sağa sürür, bir dikdirdən 
aşırıq, dar bir dərəyə düşürük, bu dəfə üzüyuxarı gedirik. Mən təəccüblənirəm: bizim bu dərədə 
nə işimiz var? Bəşir bizi bura nəyə gətirdi? Fikirləşmirmi qabağımızda çal-çapır olar? 
 51 
Betonçuları görəndə nə qədər səhv etdiyimi başa düşürəm. Demə, sol kanalın içi ilə 
irəliləyirikmiş…  
Bir qaldırıcı kran kanalın alt köbəsində dayanıb. Betonçular kanalın sinəsini qardan 
təmizləyirlər. Kran betonları bir-birinin dimdiyinə asıb hamar sinəyə qoyur. Betonçular o yan bu 
yana sürcüdüb, aşağı-yuxarı tərpədib ağız-ağıza, dodaq-dodağa gətiriblər, dabanı qoyub 
bərkidirlər. Burada çalışanların hansı rəisdir, hansı nəzarətçidir, hansı icraçıdır – seçmək olmur. 
Onları bir-birindən ayıran əda, qırım, təkəbbür, lovğalıq yoxdur – olsa görünərdi. Olsa ilk 
baxışda "gözə sancılar", bəbək ağrıdar, dimtənglik törədərdi. Onlar elə bərabərləşiblər ki, elə bil 
hamısı bir atanın övladlarıdır. Onlar elə taylanıblar ki, elə bil "kül tökdükləri" bir yerə hamısının, 
hamısı isə bu bircə yerindir. Əliyev Zahid – isti nəfəsi ilə taxtanı əridən, "qaynardan heç zaman 
düşməyən" bu çevik ancaq sahə rəisidir; betonçulara qoşulub işləyir – nə eybi! Təki kanalın 
sabahı həftələrdən, "adamın səbrini daraldan, ayların uzaqlığından" alınan bu günə 
yaxınlaşdırılsın! Sokolov Qədir - hər şeyə alıcı quş gözü ilə baxan, hər şeyin üstünü qırğı kimi 
alan gənclər ağır beton lövhələrin başından tutub qaldırıcı kranın dimdiyində hərləyir, 
gözustalığı ilə yatımına yönəldir. «Ver! Ver!» deyirlər. Mən onlara baxdıqca gəncliyə həsəd 
aparıram. Geri qayıdırıq. Ana yola çıxırıq. İki buldozerin gəldiyini görürük . Bəşir onları 
uzaqdan tanıyır.  
– Bayramov Mustafadır, Rıbkin İvandır, – deyir.  
– Yəqin, ordakı işi qurtarıblar, dərədəkilərə köməyə gedirlər.  
– Əşi, Mustafa ilə İvanın qabağında iş dayanar, – deyə Cəfər səslənir.  
– Əsil yarış bunlarınkidir. İşə beşcə dəqiqə tez girişməyi, işdən bir saat gec çıxmağı 
özlərinə qənimət bilirlər. Keçən həftə sement zavodunda ləngimişdim. Sonra da başımız çörək 
yeməyə qarışdı. Axşam saat səkkizdə yola düşdük. Haça təpənin yanına çatanda gördüm bunlar 
işləyirlər. Elə bildim yuxarıdan xüsusi tapşırıq alıblar, mənim də xəbərim olmayıb. Onların 
yanına buruldum. İkisi də maşını birdən saxladı. Düşdülər. Mustafa üzünü mənə tutub havanı 
danlamağa başladı:  
– Yoldaş naçalnik, bu İvanın evində elə bil it ölüb. Deyirəm, ə bəsdir, el çoxdan köçüb, 
yurdda qalmışıq, gəl biz də gedək, vecinə almır, deyir bu təpənin qoşa buynuzunu sındırmasam 
əl çəkmərəm. Deyirəm, ay zalım, saman özünkü deyil, samanlığa da heyfin gəlmir?! Deyir, 
başımı ağrıtma. Mustafaya cavab verməyə macal tapmadım. O susan kimi İvan gileylənməyə 
başladı:  
– Naçalnik, yalan danışır, öz günahını yoldaşının boynuna yıxmaq Mustafanın köhnə 
peşəsidir. Qabaqca ona mən dedim ki, camaatın içində tək biz ikimiz gözüqara çıxmamışıq, hamı 
evinə getdi, gəl biz də gedək, onsuz da gündəlik normanı yüz əllidən keçirmişik. Sözümə 
baxmadı. Mən də dəli deyiləm ki, Mustafanı özümdən qabağa buraxam. Cəfər gülür. Bəşir:  
– Elə biliblər, onları danlayacaqsan, – deyir.  
– Ona görə bir-birini "güdaza" verirmişlər. Buldozerlər yanımızdan keçəndə iki dəfə 
yavaşıyır, iki dəfə irəli sıçrayır. Bəşir əlini aynadan çölə çıxarır, havada yelləyir.  
– Salam verirlər, qoy onların salamını yaxşı alaq. Yaxşı oğlanların salamı da adamın 
canına yağ kimi yayılır. Bir ara heç kim danışmır. Sonra Bəşir dillənir:  
– Cəfər, canın haqqı, onların maşınından xəbərim olmur. Bir dəfə eşitməmişəm desinlər 
ki, burası belədir, orası elədir. Gecə-gündüzə salıb elə düzəldirlər, elə sazlayırlar özlərindən 
başqa bir ins-cins bilmir. Bir ildən çoxdur o maşınlarla çapırlar, hələ bircə dəfə də mexanik 
çağırmayıblar. İndiyənəcən hissələri özləri istəyiblər, biz də gəlməyib vermişik. Bizim işimiz də 
bu olub – vəssalam! Motora baxmaq, yoxlamaq istəyəndə də sinələrini qabağa veriblər ki, 
zəhmət çəkməyin, maşınımız gündüz bircə saat işləməsə, başımızı verərik. Düşünürəm, öz-
özümə fikirləşir, sual verirəm:  
"Görəsən, bu gənclər bu qədər həvəsi, bu qədər qüvvəni haradan alırlar? "Onları 
çalışdıran, yarışdıran maddi ehtiyaclarımı, pul ehtirasıdırmı?" Bəşirin dilindən eşidirəm ki, 
İvanın Malakan kəndində bir "xan sarayı" var, yaxşı üzüm, meyvə bağı var, Əlini ağdan-qaraya 
vurmasa o bağın mer-meyvəsini satmaqla məşğul olsa əməlli-başlı dolanar. Lakin bazara bircə 
 52 
salxım üzüm aparan deyil, çaxır hazırlayır, dostlarının-tanışlarının xeyir işlərində, bayram 
günlərində hərəsinin evinə bir çəllək pay göndərir. İvan qəribə adamdır. Deyir, düzdür, zəhmət 
çəkirəm, becərirəm, amma tək yeyə bilmirəm. Evdə qonaq olmayanda yaxşı xörək, yaxşı bişmiş 
boğazımdan keçmir. Arvad xasiyyətini elə götürüb ki, oğacın üstünə həmişə qazanın yekəsini 
qoyur. Bəşirin dilindən eşidirəm ki, Mustafanın nəinki "hər yarağı, hətta tel darağı da var. 
Köhnəsi köhnəyə qalır. Gözünün pərdəsi yoxdur, pulunu yağı malı kimi xərcləyir. Hiss eləyəndə 
ki yoldaşlarından birinin pulu yoxdur, o istəməmişdən, ağız açmamışdan aparıb onun cibinə 
zorla pul qoyur. Mustafa da belə mayalı, belə havalı adamdır".  
O yığın-yığın suallarıma Bəşirin danışdıqlarından cavab tapmıram: bu gəncləri çalışdıran, 
yarışdıran nə maddi ehtiyacdır, nə də pul ehtirasıdır; Vətən sevgisidir! O gənclərə bu qədər 
həvəsi, bu qədər qüvvəni verən Vətən məhəbbətidir!.. Buludlar qat-qat ayrılır, dənizdə üzən buz 
sallarını, buz dağlarını xatırladır. Göyün sinəsi silinir, təmizlənir, göz qamaşdıran tünd bir 
maviliklə aydınlaşır. Gün çıxır. O qarlı dağın şüası bu dağa, bu dağınkı da o dağa düşür. O 
sinədən bu sinəyə neçə ziya oxu sancılır. O taydan bu taya, bu taydan o taya neçə nur yaylığı 
atılır. Hər dərədən bir günəş boylanır, hər gədikdə min-min göz işıldayır. Dərə aşağı, dərə yuxarı 
boylandıqca milyon-milyon çınqılların alışıb söndüyünü, bir də yandığını, şölələndiyini 
görürsən. Sanki göydən yerə son dəqiqələrdə yağan qar deyilmiş, qor imiş. Hündür yallı dərənin 
enlənib-enlənib daraldığı yerə yaxın təpənin başında dayanmışıq. İkinci bənd vadinin bu boğulan 
yerində tikiləcək. Hələlik bura toxunulmamış qalıb. İnşaatçılar qabaqca kanalları çəkiblər, 
onların beton donunu geyindirib qurtarandan sonra bir-birindən uzaq sahələrə səpələnmiş, 
paylaşmış qüvvələri birləşdirib burada çalışacaqlar. Özlərinin dediyi kimi, bura əsil döyüş, vuruş 
meydanını xatırladacaq. Dəmir atların, polad qanadlıların yürüşü başlanacaq, gecə-gündüz toy 
çalınacaq, təbil vurulacaq, bu dağların özü boyda bir dağ qurulacaq, yüzlərlə qaynağın dəryaçaya 
yığılan suyundan bir böyük bulaq qaynayacaq, iki qala ayrılacaq, dodaqları çat-çat olan çöllərə 
axacaqdır.  
 
 
 
DƏNİZDƏ BİR KİTAB YAZILIR RADİO POVEST  
 
On ildir bir kitab oxuyuram. 42-ci ildən yazılan bu kitabın səhifələri həftələr, aylar, 
fəsillər, illərdir. Bu kitabın mürəkkəbi dəniz, qələmi gəmilərdir. İndi mən sizə həmin kitabdan 
səhifələr, fəsillər danışıram. 43-cü ilin bir boz yaz günüdür. Dəniz ulartılarla dolub, dəniz 
dalğalanıb, dərələnib. Dalğalar qısqanc ayğırlar kimi gəmirişir. Bir dəniz beşiyi də bu dəniz 
dərəsinin dibinə sürünür, sanki bu dərənin diqqətinə sancılacaq, dəniz dalğaları onu öz altına 
salacaq, bu beşik dənizin üzündə bir də görünməyəcək. Lakin bu dərənin dibi yavaş-yavaş 
qabarır, beşik isə onun döşü ilə yuxarı şığıyır, yekə bir dəniz dağının tozanaqlı yalını yarıb keçir. 
Bir-birilə kəllələşən, döyüşən, gah cırmaqlaşan, gah da saç-saqqal yolmasına çıxan nərəli 
dalğaların arasında çırpınan, onlarla döyüşən dəniz beşiyi "Karl Marks" gəmisidir. Pəhləvidən 
Həştərxana gedir. Yükü yemək-geyməkdir, cəmisi iki min beş yüz tondur. Yana-yana, yandıra-
yandıra gəlib Stalinqrada çatan alovu söndürənləri arayır. Çala-çala şütüyüb vətənin ortalarına 
soxulan panların başını əzənlərə aparır. Bu iki min beş yüz tonun hər qramı bir güllədir, hər 
qramı bir mərmidir, bu qram güllələnir, bu qram mərmilər nə qədər uçsa, qaçsa da yenə 
gələcəkdir. Ona görə də "Karl Marks" gəmisini hərbi gəmilər müşayiət edir. Dalğaların başını 
yaran, belini sındıran, dalğadan dalğaya balıq kimi şütüyən "Karl Marks" gəmisinin göyərtəsində 
qamçı boylu, arıq bir oğlan görünür. Küləklə süpürləşə-süpürləşə keçid körpüsünə tərəf irəliləyir. 
Karvan-karvan gəlib ötən tozanaqlar üzünü göynədir, onu göz açmağa qoymur. O, dar ağacının 
yanına çatanda dənizdən bir dalğa qalxır, körpünün altında dişlərini şaqqıldadır, qanadlanır, 
oğlanın üstündə şaqqıldayıb ötür. Oğlan körpünün o başına yüyürür, göyərtənin dalğa, tozanaq 
tutmaz yerində məhəccərdən yapışıb dayanır, aşağı–baş göyərtəyə baxır. Baxır ki, dənizdəki 
dalğalar çalır, çağırır, bir-bir baş göyərtəyə hoppanışır, qəh-qəh çəkib gedir. Baxır ki, keçid 
 53 
körpüsündən keçəndə qulağı bir səs almışdı, bu səs dalğa səsi, qasırğa səsi deyildi, o, bu səsi 
evlərində eşitmişdi. Anası yumurta bişirəndə eşitmişdi. Bu səs qazan qaynadıqca yumurtaların 
üstünə qoyulan mis qabın altından çıxırdı. Vədə həmin mis qabın bir tərəfinə qalxır, 
poqquldayırdı. Oğlan indi baxır ki, körpüdən keçəndə eşitdiyi bu səsin yerini tapsın. Dənizin 
dalğa oyunçuları baş göyərtədə bir-bir oynayıb ötəndə, bir-birini dişləyib, sinələyib meydandan 
çıxaranda həmin poqqultunu dönə-dönə eşidir. Bu poqqultu dalğaların ətəklərini qaynadır, 
dalğalarln ətəklərini iki yerdən deşir, göyə su tökülür. Oğlan şturman budqasına qalxır. Həyəcan 
siqamlı verilir. Kayutlardakı, göyərtələrdəki reproduktorların hərəsində bir kapitan danışır:  
– Gəmi çatlayıb!.. Anbara su dolur!.. Göyərtəyə!.. "Karl Marks" gəmisinə çaxnaşma 
düşür. Onu müşayiət edən hərbi gəmilər də çağrışır, onlar da təhlükəni bir-birinə xəbər verirlər. 
Hərbi gəmilərin hərəsi "Karl Marks"a bir dəfə yanaşır, hərəsi dənizə bir qayıq atır, bir qayıq 
matros atır. Bu qayıqlar bir-bir qaymaqlanır, "Karl Marks" a çəkilir. Nə qədər dənizçi fırtına, 
dalğıc kostyumu geyinir. Nə qədər dənizçinin belinə kəndir bağlanır, məhəccərlərə bəndlənir. Nə 
qədər dənizçi dalğaların altında qalıb çıxa-çıxa, dalğaları öz başlarından aşırıb, ata-ata əlləşir, 
gəminin çatına üst-üstdən neçə qat plastr yapışdırılır. Kayutlardakı, göyərtələrdəki 
reproduktorlarda kapitan yenə danışır: sanki hər kayutda, hər göyərtədə bir kapitan var. Sanki 
gəmidə kayutların, göyərtələrin sayı qədər kapitan var. Sanki bu kapitanlar şərtləşiblər, bir xəbəri 
eyni vaxtda xəbər verirlər: Eyvazova təşəkkür edirəm! Kapitan fondundan onu beş min manatla 
mükafatlandırıram. Bu ocaqçı sən idin, Ağarza! Onda on dörd yaşın vardı. Atan yana-yana, 
yandıra-yandıra gələn yanğının necə söndürüldüyünü görmədi. Səkkiz baş ailə başsız qaldı. 
Səndən kiçik beş bacının, səndən kiçik bir qardaşının, ərsiz, əlacsız ananın yaşamaq, yaşatmaq 
arzulu gözləri sənə dikildi. Sahilin dalğası səni dənizə atdı. Sən payının azını özün yedin, 
səfərdən səfərə evə gəldin, çoxunu evə gətirdin. Sən bu beş min manatı anana verəndə o, 
təəccübləndi. Çünki bir il idi dənizdə üzürdün, heç vaxt bu qədər pul gətirməmişdin. Anan ağlına 
başqa şeylər gətirmişdi. Qorxmuşdu. Sənin pis yollara düşəcəyindən qorxurdu. Ona görə də pulu 
götürə bilmədi, sanki od idi, əlini yandıracaqdı. Ona görə də sənə: – Bala, dənizdən çıx, – dedi. – 
Sahildə nə çox iş!.. Anan ağlına gələni açıq-aşkar demədi. Utandı demədi. Səni utandırmaq 
istəməyib demədi. Sənə onun nədən qorxduğunu, nə üçün belə dediyini belə demədi. Sənsə onun 
nədən nə üçün qorxduğunu, nə üçün belə dediyini, belə tapşırıldığını başa düşdün.  
– Ana, – dedin, – mükafatdır. Ananın gözləri doldu, səni bağrına basdı – yadındamı? Ana 
gözlərindəki peşmançılığı, ana qollarındakı əzəməti, ana köksündəki çırpıntını unutmazsan– 
eləmi? Sən onsuz da az danışan idin. Gəminizin hara gedib – gəldiyini isə evdə heç demirdin. 
Bilirdin ki, gəminizin necə yollardan keçib getdiyini bildirsən, anan qorxacaq, bir ana ürəyinin 
xofu beş bacı ürəyinə, bir qardaş qəlbinə dolacaq, sən hər səfərdən qayıdanda qabağına 
yüyürüşən, boyun-boğazından asım-asım olan körpələrin yalnız səni görəndə sevinən, gülən 
gözləri kölgələnəcəkdir. Sən anana on min tonluq gəmiyə dəyişdirildiyini, o gəminin odlu 
yollarla tez-tez getdiyini də bildirmədin. 43-cü ilin yayı gözlərinin qabağlndan hələ də 
çəkilməyib. O yayın bir günü ömrünün ən unudulmaz günüdür. O gündə sən ölümlə həyatın 
döyüşünü, vuruşunu gördün. Həştərxan reyzinə benzin aparırdınız. Barjlar orada sizi gözləyirdi. 
Susqun bir yay gecəsi idi. İllyuminatorların hamısına qara kağız çəkmişdiniz. Çəkmişdiniz ki, 
görünməsin. Çəkmişdiniz ki, yer davası eləyən yersizlər sizin işığınıza gəlib üstünüzdə 
ağcaqanad kimi vızıldaşmasın. Gəminiz o gecə dənizin qətran qaranlığında süründü! "Buy!" 
"Buy!" – deyə çağırışan, tez-tez yanıb sönən dəniz üzgəclərinə yaxınlaşdı, lövbər atdınız. Çox 
keçmədi ki, iki yedək gəmisinin hərəsi bir barjı çəkib gətirməyə başladı. Elə bu zaman 
üstünüzdən bir alman təyyarəsi keçdi. Dövrə vurub qayıtdı. Bu dəfə alçaqdan şığıyıb ötdü. Sizin 
üstünüzdən ötəndə fişəng atdı. Dənizin üzü işıqlandı. Kapitan Fətullayevin həyəcanlı əmri 
gəminin hər yerində eşidildi:  
– Hamı qayıqlara!… Hamı qayıqlara!.. Tez qayıqlara doluşdunuz. Bilirdiniz ki, yükünüz 
benzindir, gəminin parça-parça olması, hər parçasının bir diyara düşməsi üçün tək bircə çınqı 
bəsdir. Bilirdiniz ki, bu tək bircə çınqıdan sonra dənizin üzü də bir müddət yanacaqdır, alov ərşə 
dönəcəkdir. Alman təyyarəsi bir də şığıyanda, bir də fişəng atıb öz hədəfini aydın görmək 
 54 
istəyəndə top gurultuları eşitdiniz, qızmar mərminin alman təyyarəsinə doğru uçduğunu 
gördünüz. Sizə elə gəlmişdi ki, kapitan Fətullayev də gəmini tərk edib. Demə, o gəmidə imiş, 
ölsə də gəmi heyətini yaşatmaq üçün tək ölmək istəyirmiş. Demə, nişangahı düzəldibmiş, ölçüb-
biçibmiş. Alman təyyarəsi ötdü, bir də qayıtdı. Bir də fişəng atıb göyə milləndi. Qızmar 
mərmilər bir də şığıdı. Gəminin o yan bu yanında bombalar partladı, sular yarıldı. Qızmar 
mərmilərin biri alman təyyarəsini tutdu, təyyarədən alov qalxdı. Təyyarə yana-yana şütüdü, 
gedib uzaqda dənizə sancıldı. Yükü tez boşaltdınız. Barjları tez yola saldınız. Geri döndünüz. 
Tez qayıtdınız ki, yenə də yanacaq gətirəsiniz, sizin gətirəcəyiniz yük, dabanlanan, qoparaqlanan 
almanlara yeni bir zərbə olsun. Tez qayıtdınız ki, sizin gətirəcəyiniz yükün hər damcısı bir güllə 
olsun, bir qumbara olsun, təyyarələrimizdən almanların başına ələnsin. Geri dönəndə qəza 
sürətinə keçdiniz. Keçdiniz ki, kapitan Fətullayevin ehtimal etdiyi yeni təyyarə hücumuna məruz 
qalmayasınız. Keçdiniz ki, həm də Bakıya – yanacaq bulaqlarına, yanacaq qaynaqlarına tez 
çatasınız, tez yüklənəsiniz, tez qayıdasınız. Sən onda motorist idin, Ağarza! Maxaçqala 
rayonunda böyük mexanik baş mühərrikin birini dayandırdı. Gəminin sürəti azaldı. Kapitan 
Fətullayev maşın şöbəsinə gəldi. Soruşdu: – Niyə belə? Böyük mexanik cavab vermədi. Çünki 
onun cavabı göz qabağında idi. Çünki mexaniklər, motorçular köməkləşmişdilər, silindirin 
birinin qapağını qaldırmışdılar, porşeni dəyişdirdilər. Çünki kapitan Fətullayev mühərriklərin 
dilini mexaniklərdən pis bilmirdi, ona hər şeyi izah etmək lazım deyildi, bircə dəfə göz 
yetirməsi, görməsi bəs idi. 
– Maşın – gəminin ürəyidir! Ürəksiz yaşamaq olmaz! Kapitan Fətullayevin bu sözləri bir 
müddət sənin qulaqlarında səsləndi, Ağarza! Sənə elə gəldi ki, bu söz sənin həyat yolundur – 
kapitan göstərib. Sənə elə gəldi ki, bu söz sənin həyat vəsiqəndir – kapitan məsləhət görüb, 
oxumalısan, bu sənətə yiyələnməlisən, bu sənətlə öyünməlisən. Sənə elə gəldi ki, kapitan 
Fətullayevin bu sözü yüksəliş, pərvəriş qanadıdır: sən o qanadlarla qanadlanmalı, zirvələrdən 
zirvələrə uçmalısan. Kapitan Fətullayevin bu sözü səni dənizçilik məktəbinə çəkdi. Sən gəminin 
ürəyini oxumaqla tanımaq istədin. Sən gəminin ürəyindəkilərini elmin, təhsilin gözləri ilə 
görmək istədin. Sən bildin ki, müxtəlif öıçülü, müxtəlif çəkili, müxtəlif biçimli polad hissələrdən 
düzələn ürəyin ən iri-xırdasının əhəmiyyətinə bələd olmalısan. Bu ürəyin nə zaman nə istədiyini, 
bu ürəyin harasında qüsur, harasında zoqqultu olduğunu duymalısan. 1946-cı ildə dənizçilik 
məktəbinə girdin. Dörd il oxudun. Səni "Aleksey Tolstoy" gəmisinə göndəridilər. Həmin gəmidə 
üçüncü mexanik işlədin. Bildiyini, bacarığını neçə ay göstərə bilmədin. Çünki səndən böyük, 
səndən təcrübəli mexaniklər – ürək həkimləri, ürək loğmanları vardı, onlar sənin hiss etdiklərini 
səndən qabaq danışır, gəmi ürəyinin ağrılarını səndən qabaq duyurdular. Sən gördün ki, 
təcrübənin özü də bir məktəbdir. Sən gördün ki, təcrübə məktəbinin müəllimi, proqramı, dərsliyi 
təsadüflərdir. Sən görürdün ki, təsadüflər imtahan olur. Səndən böyük mexaniklərin neçə belə 
imtahandan çıxdıqlarını da görürdün. Bu təsadüflərin biri səni də imtahana çəkdi – yadındamı? 
Onda ikinci mexanik icazə alıb sahildə qalmışdı. Böyük mexanik xəstələnmişdi. Kapitan Pauka 
səfərə çıxmaq istəmişdi. Sənə bel bağlamırdı. Dalğalı dəniz yollarında gəminin ürəyinin 
dayanacağından, sənin heç bir iş görə bilməyəcəyindən qorxurdu. Pauka vəziyyət barədə Bakıya 
xəbər verməyə hazırlaşanda onun yanına getdin.  
– Yoldaş kapitan, – dedin. Lakin sözünün dalını gətirə bilmədin, bir müddət susdun. 
Pauka sənə baxıb-baxıb gülümsünəndə cəsarətlə səsləndin:  
– Söz verirəm. Pauka əlini çiyninə qoydu, xeyli fikirləşdi. Sanki sən gəminin mühərriki 
idin, gəlib kapitanın gözləri önündə dayanmışdın, o isə sənin gücünü ölçüb-biçirdi.  
– Yəni özünə belə inanırsan?  
– Siz də inansanız yaxşı olmazmı?  
Son sözün kapitanın inadını qırdı. Səfərə çıxdınız. Yolda tufanla üzləşdiniz. Qasırğa 
qopdu. Dəniz dalğalandı. Elə bil dənizin gözü vardı, qulaqları vardı, sənin kapitanla danışığını 
eşitmişdi, görür, səni imtahana çəkmişdi, sənin hünərini göstərməyə, səni kapitanın gözlərində 
ucaltmağa çalışmışdı. Elə bil, gəmini də ona görə atıb-tuturdu. Atıb-tuturdu ki, mühərriklərin bir 
yeri sınsın, gəminin ürəyi dayansın, sənsə bu yatan ürəyi oyadasan, bu susan ürəyi dilləndirəsən, 
 55 
danışdırasan. Tufan, qasırğa uladı, dalğaları dağa döndərdi, gəminin dalını tez-tez öz başına alıb 
pərləri üzə çıxartdı. Belə elədi ki, pərləri boşda sürətlə hərləsin, mühərriklərin üzərinə öz 
gücündən artıq yük düşsün və bu ağırlıq, bu artıqlıq altında yatsın. Lakin kapitan dənizin bu 
bicliyini başa düşdü, gəminin istiqamətini azca dəyişdi. Dalğalar gəmini o cür atıb-tuta bilmədi.  
Gəmi çox yırğalansa da bu dənizin nərəli dalğaları onu yandan döydü, yandan 
şapalaqladı. Axırda bütün gücünü sükan mexanizmində sınadı. Dişli çarxları sındırdı. Sükan sözə 
baxmadı, tufan, qasırğa gəmini istədiyi səmtə aparmağa başladı. Sən onda sarsıldın – yadındamı? 
Kapitanın dilxor baxışları altında sıxıldın – yadındamı? Bütün gəmi heyətinin çıxış axtaran, çarə 
tapmağa çalışan gözləri sənə dikilmişdi – yadındamı? Sən sənə baxışların gözündə qasırğaya əsir 
düşən gəminizi gördün.  
Bu gəmi sahilə sarı aparılırdı, sualtı qayalara dəyirdi, deşilirdi, anbarlara su dolurdu, bu 
gəmi yavaş-yavaş batırdı. Sən sənə baxışların gözündə dalğaların nərə çəkib gülə-gülə, qah-qah 
çəkə-çəkə sahilə doğru döşlədiyi gəminizi görürdün. Bu gəmi sahil qayalarına çırpılır, dağım-
dağım olurdu. Sənin sarsıntın, donuqluğun uzun çəkmədi.  
Motorçuları başına yığdın, reduktoru sökdün dişli çarxları dəyişdin. Deyilişi necə 
asandır! İki saatdan çox çəkən əzabı ikicə cümlə necə yüngül göstərir! Amma sən işi nizama 
salıb qurtaranda özün də heyrət etdin! Çünki tamam su içində idin, pərdə çimmişdin. Çünki 
matorçuların hamısı mazuta boyanmışdı, onların yalnız gözləri ağardırdı. Çünki sən gəmini də, 
böyük bir heyəti də qəfil gələn ölüm-itim hədəli təhlükədən ikicə saatdan bir az çox çəkən vaxta 
xilas etmişdin. Onda sən özünü ölümlərdən necə güclü bildin – unutmazsan! Onda sən bundan 
sonra da gələn, gəminin ürəyini dayandırmağa gələn ucuz ölümlərin belini motorçularla 
köməkləşib sındıracağına inandın! Öz gücünə inandın! Biliyinə, qüdrətinə inandın! Sən o anları, 
o dəqiqələri xatırladıqca "birlik", "dostluq" sözlərinin məna dərinliyi, hünər əzəməti sənin 
gözlərinin önündə Şah dağı kimi dayanır. Gəmi doka qaldırılıb. Gəminin bəzi polad lövhələri 
dəyişdirilir, yan killərin əzik yerləri kəsilib atılır, yeniləri ilə əvəz olunur. Gəminin gövdəsi 
rənglənir, göyərtə mexanizmləri yoxlanır, köhnə hissələr təzələnir. Maşın şöbəsində də qızğın iş 
gedir. Hər baş mühərrikin başına bir dəstə adam yığışıb. Hər baş mühərrikin üstündə bir dəstə 
adam çalışır. Bir mühərrik vint-vint, hissə-hissə sökülüb, silinib, baxılıb, nizamla yığılıb.  
Elə yığılıb ki, biri o biri ilə dəyişik düşməsin. Belə yığılıb ki, elə biri o birinə qarışmasın, 
uzun müddət axtarılmasın. Korlanmışlar, xarab olmuşlar da bir tərəfə komlanıb. Komlanıb ki, 
sazlarla qarışıb getməsin, motorçuları əlavə əziyyətə salınmasın. Digər mühərrik də sökülüb, 
lakin iri hissələr, iri vintlər xırdalarla bir yerdədir, səliqəsiz yığılıb. Vintlər, hissələr öz yerinə, öz 
yuvasına düzgün qoyulmaya da bilər. Bu mühərrikin təliminə gəminin ikinci mexaniki başçılıq 
edir. Səliqə ilə iş görənlərə isə Ağarza başçılıq edir. Böyük mexanik Borodin bir kənarda 
dayanıb onlara baxır. Görür ki, Ağarza texnoloji xəritələri, işin etaplarını göstərən, 
istiqamətləndirən qrafikləri divardan asıb. Görür ki, Ağarza xəritəsiz, qrafiksiz iş görmür, ona 
görə də çaşmır., ona görə də "Əlinin papağı Vəlinin başına" qoyulmur. Görür ki, bir işini iki 
eləməməkdən ötrü hər vintə, hər hissəyə dönə-dönə baxır, dönə-dönə yoxlayır. Görür ki, 
tələsmir. Tələsmir ki, səhv buraxar, bu bir dəqiqəlik, beş dəqiqəlik səhvini günlərlə düzəltməyə 
çalışar, hədər vaxt itirər, artıq əziyyət çəkər. Hər işi tələsə-tələsə görən, özü də xəritəsiz, 
qrafiksiz iş görən, öz biliyinə, öz təcrübəsinə arxayınlaşıb çalışan ikinci mexanik bu profilaktik 
təmiri on iki günə qurtardı. Ağarza isə on günə. Borodin ikinci mexanikin işində nə qədər nöqsan 
tapdı, mühərrikin bəzi hissələrini bir də sökdürdü, göstərə-göstərə bir də təmir elətdirdi. 
Təriflənəcəyini güman etməyən Ağarzaya isə beş-altı söz dedi:  
– Sən bu gəminin böyük mexaniki olacaqsan! Mən təqaüdə çıxanda səni öz yerimdə 
qoyub gedəcəm. Borodin yenə də nə isə demək istədi, lakin demədi. Amma sən onun 
demədiklərini gözlərindən aldın, gözlərindən oxudun Ağarza. Onun:  
Təqaüdə tez çıxacam. Təqaüdə çıxmağıma nə qalıb ki!…" – fikrini oxudun. Onun: "Sən 
ki, belə artımlısan, sən ki, belə gəlimlisən, mən getməmişdən qabaq da böyük mexanik ola 
bilərsən…" – düşüncəsini oxudun. Onun: «Deyəsən, sənə bir pay verib səndən iki pay alıb 
gedəcəm, cavan oğlan!" – duyğusunu oxudun. Bu son sözlər səni lovğalandırmadı, səni 
 56 
qürrələndirmədi, əksinə, utandın. Sənin gələcəyinə inamla baxan böyüyün gözlərindən gördüyün 
qibtə, həsəd hissləri sənə layiq olduğundan artıq edilən qiymət kimi utandırdı, başını aşağı 
saldın. Bu gəmi "Profiktern" idi. Sən bu gəmiyə 1952-ci ildə göndərildin. Bu gəmidə dördüncü 
mexaniklikdən böyük mexanikliyə yüksəldin. Bu mürəkkəb mexanizmləri əzbər bildiyin bir şerə 
bənzətdin, bildin ki, necə sıralıdır, necə bölgülüdür. Bildin ki, necə vurğulu, necə durğuludur. Bu 
misralar mavi yollarda düz oxumayanda, bu misradakı sözlər dalğalı yollarda yaxşı 
səslənməyəndə maşın şöbəsinə getməmişdən bildin ki, həmişə köklü sazının hansı simi boşalıb, 
hansı simi kökdən düşüb. Sənə tapşırılan gəmi ürəyinin necə döyündüyünü yatanda da hiss etdin. 
Bu ürək düz döyünməyəndə oyandın, hələ baxmamışdan bildin ki, bu ürəyin nəyi çatmır. Bu 
mürəkkəb mexanizmlər sənə adidən adi, sadədən sadə göründü. Ona görə də bu baş və köməkçi 
mexanizmlərə yeni qüvvə vermək, gəminin sürətini artırmaq haqda düşünməyə başladın. 
Hesabladın ki, gəminin sürətini saatda on mildən on iki milə qaldırmaq – gündə beş saat istismar 
vaxtına qənaət etmək deməkdir. Hesabladın ki, bu qənaət beş gündə bir gün, beş səfərdə bir səfər 
qazanmaq deməkdir. Hesablamaların ki, bu hesabla bir ildə yetmiş səfər qazanmaq olar. 
Hesabladığın yetmiş səfərdə yeddi yüz min ton neft sənin gözlərində bir dəryaçaya bənzədi. Bu 
dəryaçanı gözlərinlə vətənimizin uzaqlarına köçürdün. Bu dəryaçadan ton-ton götürüb 
kolxozlara, sovxozlara payladın. Bu dəryaçadan ton-ton götürüb hava gəmilərinə payladın.  
Bu dəryaçadan ton-ton götürüb payladığın yanacaq topların dəmir atlarını, səmaların 
qitədən qitəyə, iqlimdən-iqlimə uçan səma gəmilərini hərəkətə gətirdi. Sən hər saatda qazandığın 
ikicə milin hesabına tarlalarda yarışan nə qədər səhra gəmisi gördün, nə qədər əkilməmiş xam 
yerlərin zəmi-zəmi dalğalandığını gördün. Düşündün. Çox keçmədi ki, Xəzər gəmiçilik idarəsi 
belə bir təklif irəli sürdü. Bu təklifin nəzəri əsasları göstərilmişdi. Lakin həyata keçirmək asan 
deyildi, çünki çox böyük çətinlikləri vardı: hərəkətdə olan hissələri tez-tez gözdən keçirilməli 
idin. Hissələrin necə sürtündüyünü, necə yeyildiyini və yeyilmə sürətini təyin etmək lazım idi. 
Buna isə şərait imkan vermirdi. Fırtınasız keçinmədiyiniz hər səfərdə bir yerdən tutmadan 
yerimək, bir yerə söykənmədən durmaq belə mümkün olmayan zamanlarda bu dəqiq ölçüləri 
götürmək, müqayisələri tutuşdurmaq, nisbətləri müəyyən etmək tək adam işi deyildi, buna 
kömək lazım idi – yoldaşlıq köməyi!.. Sən öz fikrini mexanik yoldaşlarına açdın – onlar etiraz 
etmədilər. Poladdan düzəldilmiş ağır pərləri yüngül latun pərlərlə əvəz etdiniz. Polad pərlər bir 
dəqiqədə yüz on iki dəstə fırlanırdı. Latun pərlərin dövretmə sayı isə yüz otuz altıya çatdı. Əvvəl 
saatda on mil qət edən gəminin bundan sonrakı sürəti on iki mil yarıma qalxdı. Sizin bu 
müvəffəqiyyətiniz Xəzərin bir çox böyük gəmilərində də tətbiq edildi. SSRİ mülki dəniz 
donanması nazirliyinə xəbər verildi. Nazirlik sizin bu təşəbbüsünüzü alqışladı, Ağarza, səni isə 
ölkə gəmiçiliynin ən yaxşı mexaniki hesab etdi. 42-ci ildən bəri neçə zaman keçib. Sənin 
mürəkkəbi dəniz, qələmi gəmilər olan ömür kitabına neçə fəsillər yazılıb. Bu fəsillərin biri 
uzaqlarda yazılıb. Orada yazılan bu fəslin hər cümləsi xəbərlərlə Bakıya uçub, Xəzərin hər bir 
gəmisində oxunub. Budur, səni idarəyə çağırırlar. "Hər şeyi təhvil ver gəl", – deyirlər. Nə üçün 
çağırıldığını bilmirsən. Rəisin yanına gəlirsən. İki il "Qırmızı Sormovo" gəmi tərsanəsində 
olacaqsan. Bəlkə də az. Bu, işin gedişindən asılıdır. Rəisdən eşitdin ki, orada Xəzər gəmiçiliyi 
üçün Sovet İttifaqında ikinci olan Sovet Türkmənistanı adlı nəhəng gəmi bərənin tikintisinə 
başlanacaq. Eşitdin ki, bu bərə Bakı ilə Krasnovodsk arasında bir körpü olacaq. Eşitdin ki, bu 
gəzərki körpü bu dəmiryolundan otuz yüklü vaqon götürüb o dəmiryoluna düşürəcəkdir. Eşitdin 
ki, bu körpü otuz yüklü vaqondan əlavə beş yüz sərnişin də götürəcəkdir. Sən həmin körpünün 
tikintisində əvvəldən axıracan iştirak etməli idin, hazır olanda onu təhvil almalı idin. Sənə nə 
qədər böyük etibar edilmişdi, sənə nə qədər inanmışdılar. İnanmışdılar ki, bu nəhəng körpü yeni 
avtomatik cihazlarla, qurğularla təhciz ediləcək. İnanmışdılar ki, bu nəhəng körpünün çox 
mürəkkəb ürəyi olacaq. İnanmışdılar ki, bu mürəkkəb ürəyin hərəsi bir dil deyən hissələri olacaq, 
bu hissələrin təzə səsləri.  
Təzə nəfəsləri olacaq. İnanmışdılar ki, bu avtomatik cihazların, qurğuların, bu nəhəng 
ürəklərin harasında nələrin olduğunu qabaqcadan biləcəksən, görə-görə tanıyacaqsan, tanıya-
tanıya onların təbiətinə bələd olacaqsan, nə zaman nə istədiyini unutmayacaqsan. İnanmışdılar 
 57 
ki, bu nəhəng balinanın, bu nəhəng balığın ürəyindən başına gedən yolların haralardan keçdiyini 
gözlərindən silməyəcəksən. İnanmışdılar ki, gəmi istismara veriləndən sonra zavoddan 
mütəxəssis çağırmayacaqlar. "Burası elə oldu, orası elə oldu" – deyə heç vaxt kömək, məsləhət 
istəməyəcəklər. İnanmışdılar ki, bu körpə sənin gözünün qabağında, sənin dərya qırağının, dəniz 
diqqətinin içində böyüyəcək, Xəzərdə üzəndə onun nə demək istədiyini lallar, dilsizlər anası 
kimi hamıdan tez başa düşəcəksən. Düz fikirləşməmişdilərmi, Ağarza? Sən bu nəhəngin 
tikintisində iştirak etdin, təhvil aldın. Bu nəhəngdə dörd il üzdün. Bu dörd ildə bir dəfə də 
mütəxəssis çağırılmadı, yeni cihazları, yeni qurğuları, yeni mühərrikləri elə işlətdin ki, gəmi-bərə 
buna görə bir dəfə də olsa əsaslı təmirə dayanmadı. Xırda təmirləri özünüz başa vurdunuz, hər il 
on altı min manatlıq təmir vasitəsinə qənaət etdiniz. 1966-cı ildə qapını bir şad xəbər döydü, 
qapını bir şad xəbər açdı. Bu, gündüzün xəbəri idi, sən gecə eşitdin. Bu, gündüzün quşu idi, 
sənin başına gecə qondu. Bu, iyirmi iki illik fəaliyyətinin, bu iyirmi iki ildə dalğalı, qasırğalı 
dəniz yollarında yazılan bir zəhmət kitabının sonsuz fərəhi idi. Sosialist Əməyi Qəhrəmanı adına 
layiq görülmüşdün. Sən indi Qara dənizdə, Aralıq dənizində üzürsən, Ağarza! Sən indi ölkəmizin 
hüdudlarından kənarda Xəzər gəmiçiliyini təmsil edən "Naxçıvan" gəmisində böyük 
mexaniksən. Sənin Xəzərdə başlanan, çox səhifələri, çox fəsilləri Xəzərdə yazılan, Xəzərin 
dalğalı yollarında yazılan kitabının yeni fəsilləri Qara dənizdə, Aralıq dənizində yazılır. Sənin bu 
kitabına hələ çox fəsillər yazılacaq. Çünki zəhmətlə ucalanların, əməklə yüksələnlərin şöhrəti 
böyük olur, silinməz olur, unudulmaz olur.  
 
 
ƏMƏYİN BƏHRƏSİ  
 
(RADİO POVEST)  
 
Duman qoyun-quzu sürüləri kimi bölüklənib, dərələrdə yatıb onların hərəsini sənin, 
sübhün şirin yuxusundan mışıldayan körpələrinin bir yumşaq yorğanına bənzətdim, mənim 
bacım! Çən ayrım-ayrım olub, hər bölümü bir meşə güngörməzində ilişib qalıb – onları sənin 
küləklər ötmüş başından yaylaqlara oxşatdım, mənim bacım! Şam dərəsinin göz qaraldan 
dərinliyindən axan çay sənin dodaqlarından qopmuş eydirmələri oxuyur: gün saraldı, sən 
gəlmədin, harda qaldın mənim bacım? Qaş qaraldı, gecə keçdi, sübh açıldı, sən gəlmədin. 
Gözləməkdən yoruldum mən, axı sənə nə oldu ki, sən gəlmədin mənim bacım! Meh meşələrə 
daraq çəkir, yarpaqlar bunu pıçıldayır, hər bir budaq bir saz, hər yarpaq bir taziyan… ağaclar 
ozan olub sənin bənzətmələrini oxuyur, mənim bacım! Aşırımlarda yelli, selli gədiklərdə, 
mamırlı daşlarda, düymələnən yollarda sənin o çətin günlərini gördüm, mənim bacım! 
Kəndimizn ağsaqqlı Pənah əmi danışdı. Sənin üzünü görənə kimi gördüm. Dağlarda bir qara yel 
əsdi. Heç belə yel görməmişdin, mənim bacım! Bu yel ağacların bircə, tək bir saralmış yarpağını 
da tərpətmədi. Yel bircə, tək bircə tozu da oynatmadı. Bu yel ataları apardı, dayıları, qardaşları 
apardı, mənim bacım! Bu yel gərənlərin altından dirəkləri çəkdi, dayaqları əydi, mənim bacım! 
Bu yel sənin də atanı apardı, yadındamı? Özünün əvəzinə "qara kağızı", gələn atanı…  
Bu yel siz ana-balanı bir payız günündə, yarpaqlar saralıb töküləndə qabağınızda bir inək, 
beş qoyunla, bircə dəst yorğan-döşəklə doğma Piçənis kəndindən çıxarıb Şamkəndə gətirdi, 
yadındamı? Onda sənin on bir yaşın vardı. Anan Həvva eşitmişdi ki, sovxozda işləyənə gündəlik 
çörək verirlər, un, yarma payı verirlər. Yaşamaq istədiniz, mənim bacım! Həyatın o küləklə 
sərtləşən, amansızlaşan qanunu, boz üzlü təbiəti, çörək dərdi sizi o dağdan bu dərəyə endirdi, 
mənim bacım! Gəlib gördünüz ki, o külək bu kənddə daha bərk əsir– unutmazsan! Gəlib 
gördünüz ki, bu kəndin davaya gedən təkcə kişiləri deyil, anaların, bacıların, gəlinlərin gecə 
çıraq işığında toxuduqları yun corablar, yun əlcəklər, yun canlıqlar da döyüşə göndərilir. 
Unutmazsan! Gəlib gördünüz ki, mis qazanlar, mis çömçələr, mis qalaqlar, mis aşsüzənlər, mis 
sinilər də cəbhəyə göndərilir – unutmazsan! O gün sizi hərə bir tərəfə çəkdi – sən uçum-uçum 
uçunurdun, ananın qoltuğunun altına qısılmışdın, göynəyən, sızıldayan ayaqlarının birini 
 58 
qaldırıb, birini qoyurdun. Anan da buza dönmüşdü, o səni, sən də onu üşüdürdün. Sizi o küləkli 
günün şaxtasımı titrədirdi, mənim bacım? Yox! Yox! Yox!!! Siz o küləkli günlərin yollarında 
ümidinizi itirmişdiniz– tapdınız…  
Sizi hərə bir tərəfə çəkəndə, öz evində yer-yataq vermək istəyəndə tapdınız, mənim 
bacım! Sizi gözləriniz üşütmüşdü, ürəyiniz isitdi, eləmi? O zaman qanadının sındırıldığını 
unudub uçmaq istədin, o zaman canın oda dönmüşdü, nəfəsində qarları, buzları əritmək, çayları 
oyatmaq, bulaqları ayıltmaq, onları ağ günlərinin, atalı günlərinin saz havası üstə oxutmaq, 
istədin, eləmi? O zaman qollarını açıb o mehriban kənd camaatını birdən qucaqlamaq, bağrına 
basmaq, öpmək istədin, eləmi, mənim bacım! Sizi hazır, qurulu evə gətirdilər – öz eviniz oldu, 
ona "bizim ev" dediniz. Yan-yörənizdəkilərə "qonşularımız" dediniz. Sənin nə qədər "xalaların", 
"bibilərin" tapıldı. Hərəsi də səni bir cür oxşadı. Anan dedi ki, qəribsevən camaatdır. Anan dedi 
ki, yıxılanın qolundan qaldıranlardır, təntiyənin əlindən tutandırlar. Siz bir oldunuz onlar, yüz. 
Yüz qayğının içində yaşadınız. Bir kədər yüz sevincə neylərdi! Bu qayğılar, bu nəvazişlər qışda 
sənin ən isti yorğanın oldu, ən qalın paltarın oldu, yavan çörəyinə yavanlıq oldu. Sən neçə qışları 
belə yola saldın. Sabir sənin tayındır, tuşundur, indi ömür-gün yoldaşındır, doqquz uşağın 
atasıdır. O zaman sizin təzə yurdda qonşunuz idi. Təkcə evləriniz yox, taleləriniz də yaxın idi. 
Sabir dünyaya göz açan gün anası həyatdan köçmüşdü. Atası isə ömrünü iki il sonra 
tamamlamışdı. Sabir nənəsi Yetərin kölgəsində qalmışdı. Nənəsinin tor görən gözlərinin 
qaranlığında, işıqlı ağlının aydınlığında qalmışdı – özün bilirsən. Nənəsi onu öz uydurmaları ilə 
ovundurub yatırdıb, öz axşamları ilə oyatdı – özün bilirsən… Az südlə, çox nağılla böyütdü. 
Özün bilirsən, mənim bacım! Sabirlə tez-tez pencər yığmağa gedərdiniz. Dağların döşündə 
yarışırdınız, ötüşürdünüz. Şam dərəsinin yollarından aşmayan dünyanızdan çıxırdınız. Üstündə 
quş da səkməyən pencərliklər tapa-tapa dünyanızı böyüdürdünüz. Pencərliyi gözəyarı 
bölürdünüz. Çox payını sən özünə götürürdün – Sabir inciməzdi. Ancaq gülürdü. Sən də 
gülürdün. İkiniz də utanırdınız: sən – "artıqtamahlıq" elədiyindən, o, – bunu gülüşlə açıb 
ağartdığından… Sonra ikiniz də bir ucdan yığmağa başlayırdınız, mənim bacım! Dünyanızdan 
çıxdığınız, xam pencərlik axtara-axtara uzaqlaşdığınız o bir gün yadınızdadırmı, mənim bacım? 
Balaca çiyin xurcununuzun bir gözünü təzəcə doldurmuşdunuz. Üstünüzü çən aldı, dünyanızın 
beş addımlığını güclə görə bildiniz. Qaranlıqlaşan dünyanızda qorxdunuz. Ancaq bir-birinizdən 
utandınız, bunu dilinizə gətirmədiniz – axı öz aranızda az öyünməmişdiniz, gecələr meşənin 
ətəyinə tək-tənha gedib odun gətirməklə, su gətirməklə…  
Duman çəkilir – dediniz. Xurcununuzun o biri gözünü də doldurdunuz, gözlədiniz – 
dünyanızın üzü açılmadı. Oturub gözlədiniz – dünyanın əyninə geydiyi tuman-köynəyi 
soyunmadı. Bir az gedib dayandınız. Boylandınız, hansı tərəfə üz tutacağınızı bilmədiniz. Yenə 
oturdunuz. Yerə şeh çilənir, güllər, çiçəklər sığallanırdı. Sabir: "Şərqiyə, – dedi indi gör sənə nə 
toxuyacam". Sabir durdu, bir qucaq çiçək yığdı. Onların ən uzunundan "əriş düzəldi", toxumağa 
başladı. Sən dedin: – çiçəkdən səbət hörmək olmaz! O güldü: səbət hörmürəm, sənə kofta 
toxuyuram. Sən onun əllərinə baxdın, "qoftanın" bir qarışı hazır olana kimi baxdın. Xoşuna 
gəldi. Astarı "saya" idi, üstütündə isə qantəpər gülləri, qaymaq çiçəkləri qatarlanmış düzüm 
olmuşdu. Qalxdın, sənin çöhrən gül-çiçək təki açılmışdı. Birdən səs eşitdiniz. Sevinciniz uçub 
getdi. Fərəhiniz donub qaldı. Görmədiyiniz qoyun sürüsü bölüklənmişdi. Onlara canavar 
təpinmişdi. Bir dəstəsini sizin on addımlığınızdan qovub aparırdı. Siz, qoyunların ürküşüb sel tək 
yanınızdan axdığını gördünüz. Siz hətta canavarın birini də gördünüz. O sizin lap 
yaxınlığınızdan güllə kimi keçdi, çağırmaq istədiniz, ikinizin də nitqi tutuldu. Hardasa tüfəng 
atılanda, dağlar bu səsi alıb qaytara-qaytara bölüklənib qaçan qoyunların dalınca düşən 
canavarları qabaqlayanda siz yaydan çıxan ox kimi götürüldünüz. Hansı səmtə, hansı yana 
getdiyinizi bilmədiniz. Yolunuzu bir meşə kəsdi. Yol, cığır axtardınız, tapmadınız. Bir çəklimə 
rast gəldiniz, mənim bacım! Elə bir çəklim ki, iz yox idi, bu il ona ayaq dəyməmişdi, dırnaq 
basılmamışdı. Fikirləşdiniz ki, bu çəklim köhnə olsa da, sizi aparıb bir kəndə, bir binəyə çıxarar. 
Getdiniz, xalılı dağ döşlərinin, xalçalı dağ sinələrinin şehi ilə yuyunub, yaşıllıqda ağara-ağara 
gəzən ayaqlarınızı gah daş çapdı, gah talaşa incitdi. Yel əsəndə, ağaclar yırğalananda, duman, 
 59 
çən karvanlanıb keçəndə, meşə pıçıltılarla dolanda necə sevindiniz, yadındadırmı. Dizlərinin 
özü-özünə necə qatlandığı, necə ah çəkib oturduğun yadındadırmı? Sabirin "Dumandan canımız 
yarım saata qurtaracaq", – deyib yanını yerə verdiyi kürəyini ağaca söykədiyi yadındadırmı? 
Meşədən çıxdınız. Öz kəndinizə, öz evlərinizə yaxınlaşdınız. Günəş buludu bircə yerdən 
deşmişdi, kölgələr örtmüş kəndi işıqlandırmışdı. Seyrək yaşıl damcıları gümüşlənib evlərin 
üstünə ələnirdi. Hamı çölə çıxmışdı. Uşaqlar atılıb-düşür, çığrışır, ora-bura qaçışırdılar. Böyüklər 
bir-birinə göz aydınlığı verirdilər: "Faşistləri yaman hala salıblar. Afat çəyirtkələri qaçırlar, 
qaçırlar!.." Sən bu şadlığı görsən də, bu sözləri eşitsən də donuq idin, mənim bacım! Anan 
xəstələndi. Fərmanın inəklərinə ot daşıyanda bərk tərləmişdi. Əyni yuxa idi. "Soyuq alıb" 
dedilər. Sabirin nənəsi gəlib belini, kürəyini ovdu, küpə saldı, əvəlikli əriştə bişirib yedirtdi, 
kəklikotu çayı içirtdi, "İkicə-üçcə günə yaxşılaşıb qalxacaq" – dedi. Lakin anan tez sağalmadı, 
tez qalxmadı, düz ay yarım yatdı, mənim bacım! Hamı dedi ki, işə çıxma, candan çox düşmüsən, 
üzülərsən. Sovxozun "böyükləri" də məsləhət gördülər ki, "nəzərə alarıq, payınızı kəsmərik 
dolanarsınız, canına qulaq as, bir də yıxılsan, səni qaldırmaq çətin olar". Sənin ürəyindən keçirdi 
ki, ananın inəklərini yemləyəsən, sağasan, "minnətli çörək" yeməyəsiniz, evinizə "havayı" 
qazanc gəlməsin, gətirilməsin, mənim bacım! Bu fikrini anana açdın.  
Yox– dedi, – bacarmazsan. Özümüzün bir inəyimizi sağmağına baxma. Bizimki cırdır, 
bir keçicə südü olur, onların hərəsinin altında gərək xeyli oturasan. Hamısı küsəyəndir, 
dəymədüşərdir, hər adamı yaxın qoymur, südünü tez çəkir. Hərəsinin bir eydirməsi, hərəsinin bir 
tumarı, bir sığalı var. Sən hələ uşaqsan. Sən anana inandın, onun sözündən çıxmadın, mənim 
bacım! Amma eşidəndə ki, Sabir naxırçılıq eləyir, gecələr fermada qalır, inəkləri yemləyir, bir də 
həvəsləndin. Dizə çıxan qarı yara-yara onların evinə ayaqyalın qaçdın. Sabir fermadan təzəcə 
gəlmişdi. Səhər idi. Yarma sıyığı yeyirdi. Yetər qarı o xörəkdən sənə də bir qab çəkdi, qolundan 
tutub zorla oturtdu. Lakin sən yemədin. Yetər qarı sənin qabağına qoyduğu xörəyin ağzını ayrı 
bir qabla örtdü, süfrəyə bükdü: "Dur bunu anana apar, qoy isti-isti yesin" – dedi. Sən qalxmadın.  
– Sabir, mənə bir cüt çarıq tikərsənmi?  
– Niyə tikmirəm?!  
– Elə bu saat, xörəyini yeyib qurtarandan sonra…  
– Hə… Sabir sənin fikrini başa düşmədiyi üçün ürəyin darıxdı. Nə üçün belə tələsdiyinin 
səbəbini soruşmadığına dözə bilmədin.  
– Mən də gedib, anamın inəklərini sağacam. Fermada işləyəndən bəri özünü kişi kimi 
aparan Sabir sənin bu sözünə zarafatla güldü, mənim bacım! Sən pərt oldun. Sənin boyunu 
gözləri ilə ölçən, qüvvəni nəzərləri ilə hesablayan, sonra narazılıqla başını bulayan Sabirin 
qabağında şax durdun, mənim bacım! Çünki hünərin boyundan böyük idi. Çünki ürəyinin təpəri 
görkəmindən uca idi, mənim bacım!  
– Sən mənə çarıq tik.  
– Onsuz da sənə çarıq lazımdır, – deyə Sabir qalxdı, yükün altından bir zol gön çıxartdı, 
ondan bir cüt çarıqlıq kəsib götürdü, ölçdü, biçdi, köşə çəkib tikməyə başladı:  
– Deyirdi qışdır, evdə gecə də gündüz də ocaq qalamalısınız. Ona görə də tez-tez 
meşədən odun şələsi daşımalısan. Qarda, qiyamətdə ayaqyalın gedə bilməzsən. Sən çarıqları 
geydin. Ananın yun şalını başına saldın. Anan sənin kürəyini də örtdü, şalın uclarını belinə 
dolayıb daldan bağladın. Ananın gözünü aldatmaq üçün əlinə bir çatı da aldın – guya meşəyə, 
odun gətirməyə gedirsən, mənim bacım. Amma fermaya yollandın. Günorta sağımının vaxtına az 
qalmışdı. Sən evimizdən xeyli aralı olan tövlənin örtülü qapısının ağzına çatanda sağıcıların 
eydirmələrini eşitdin, dolmuş məmələrdən sərniclərə axan südün qıjıltısını eşitdin. Qapını açıb 
içəri girdin. Ananın inəklərini də, sərnicini də tanıyırdın. Böyrü batıq, sərnic ananınkı idi. Şalı 
açıb arakəsmənin üstünə atdın. Sərnici götürüb "Mərcanın" yanına getdin. "Mərcan" boynunu 
əyib, sənə tərs-tərs baxdı. Fısıldadı. Quyruğunu bulayıb, buynuz çaldı. Yerini dəyişdi, oyana 
çəkildi. Sən qorxdun, sonra mehribanlıqla duz verdin, çiynini, sağrısını qaşıdın. Ananın Mərcana 
oxuduğu eydirməni astadan inəyin qulağına oxudun. Mərcan gözlərini yumub, şirin-şirin kövşək 
çaldı, belini çökəltdi. Sən eydirməni oxuya-oxuya sərnici dizlərinin arasına sıxdın. Bir az süd 
 60 
sağdın. Barmaqların uyuşdu, əmcəklərdən çətin yapışdı. Sağdın, duruxa-duruxa sağdın, lakin 
eydirməyə ara vermədin, mənim bacım! Ürəyindən keçdi ki, kaş əllərin, barmaqların da dilin 
kimi yorulmaz, səsin kimi boğulmaz olaydı, mənim bacım! "Maral" inək isə səni yaxın qoymadı: 
fıs-fıs fısqırdı, buynuz göstərdi,özünü ora-bura vurdu, az qaldı arakəsməni dağıtsın, boğazındakı 
kəndiri qırıb qaçsın. Sən oni sığalla, tumarla yavaşıdıb eydirməsini oxuya bilmədin, mənim 
bacım! Sənə bayaq asan görünən işin çətinliyi qarşında keçilməz sədd aşılmaz bənd kimi 
dayandı. Maralın qonşusu, "Qaragözə" yaxınlaşdın. "Maralın" qorxusu şıltaqlığı ona da 
keçmişdi, o da eşələnir, tərs-tərs baxır, fısıltı ilə "gəlmə" deyirdi, mənim bacım! Amma sən əlini 
yavaş-yavaş uzatdın, onun başını tumarladın. Sən arakəsmənin içinə keçdin, yavaşıtdın, sağdın. 
Arakəsmədən çıxanda sağınçıların yan-yana dayanıb sənə baxdıqlarını gördün. Özünü itirdin, 
sərnic əlindən düşdü, süd yerə dağıldı. İlk peşmançılıq!.. Sağınçıların biri əlini əlinə vurub 
qaqqıldadı. Özün dedin ki, sənə rişxəndlə gülənlərin adlarını çəkməyim.  
– Sağıcımıza bax!.. Gör kənd nə günə qalıb ki, Allahın Şəfiqəsi də süd bulağının başına 
çıxıb, a-a-az!.. O sağcının necə bozardığı, necə qıcqırdığı hələ də yadındadır, mənim bacım! 
Onun dediyi son sözlər hələ də qulaqlarındadır, mənim bacım! Sən donub qaldın. Haqlı sözə, 
haqlı tənbehə nə deyəydin mənim bacım! Dillənə bilmədin. Amma Mümkünat xala o sağınçını 
danladı. Dedi ki, sən o yaşda olanda heç özünkünü sağa bilmirdin, qol-qanadını niyə sındırırsan? 
Siz gec xəbər tutdunuz, mən onu "Mərcan" sağanda görmüşəm. Yaxşı eydirmə oxuyurdu. İnəyi 
usta sağınçı kimi xumarlandırır, yuxuya verirdi. Əmcəkləri də sərrast tutur, sərrast sıxırdı. Yaxşı 
sağınçı olacaq. Mümkünat xalanın sözləri sənə qanad verdi, mənim bacım. Onun səsində ananın 
səsi, onun nəfəsində ananın nəfəsi vardı. O gün ananın inəklərini Mümkünat xala sağdı. Sənə 
dedi ki, evə qayıtma, axşama kimi inəkləri özün yemlə, onların arasında ol, qoy səni səsindən 
tanısınlar. Səsini tanımasalar, eydirmələrinə yatmayacaqlar; gah səni burunlayacaq, gah da 
südünü çəkəcəklər. Sağıcının da ki, üzünü süd ağardır, bilirsən. O biri sağınçılar səndən ferma 
müdirinə deyicilik elədilər. Sən inəklərin axurunu təmizləyəndə ferma müdiri gəlib qolundan 
tutdu, tövlədən çıxartdı: «Bizə ana uşağı lazım deyil, plan doldurmalıyıq, get direktor icazə 
versə, gələrsən», – dedi, mənim bacım! Arxanca Mümükünat xala gəlirdi. Sən pərt olmuş halda 
idarəyə yollandın. Sovxozun direktoru Məhəmməd dayı stolun dalından cəld qalxdı, təşviş içində 
sənə yaxınlaşdı.  
– Anan necədir, bala? Yoxsa… yoxsa… O sorğusunun dalını deyə bilmədi. Çünki anana 
ölüm yaraşmırdı, sənin anadan da yetim qalmağını istəmirdi, mənim bacım! Kişinin ürəyi 
qopmuşdu, o, təkcə sizə yox, hamıya beləydi, mənim bacım – özün bilirsən! Sən isə elə hey 
hönkürür, hönkürür, hönkürürdün, sənin ayağına gəlmiş dağ boyda kişinin qəlbini dardan 
qurtarmağa dilinin gücü çatmırdı. Yaxşı ki, yaxşı ki, Mümkünat xala söz açdı, kişini toxtatdı, 
yoxsa sənin dillənə bilməməyin onun hər əsgər ailəsinin dərdini çəkə-çəkə yuxaltdığı ürəyini bir 
az da yuxaldacaq, çağaraya döndərəcəkdir, mənim bacım!  
– Məhəmməd qardaş, sağıcılar ferma müdirinə gileylənəndə mən ordaydım. Nə qədər 
dedim, sözümə baxmadılar. Şərqiyə gedib anasının inəklərini sağırdı. Kim anasının qarnında 
öyrənib ki. Gör-götür dünyasıdır, vallah, bir-iki ildən sonra Şərqiyə onların hamısını ötəcək. 
Sağıçılıqdan az-çox başım çıxır. Mən gəldim ki, sizə deyim, demə qız məndən qabağa düşüb. 
Məhəmməd dayının üzündəki don açıldı, gözlərindəki təlaş çəkildi, bəbəkləri işıqlandı, 
dodaqlarına təbəssüm qondu, mənim bacım!  
– Yaxşı, daha ağlama, bu saat gedib onlara tapşıraram. Tapşıraram ki… Onlara nə 
deyəcəyimi özüm bilirəm. Deyəcəyəm, çox söz deyəcəyəm!… Məhəmməd dayı həmin dəqiqə 
fermaya yollandı. Sən Mümkünat xalanın üzünə baxdın. Gözlərinlə "sağ ol" dedin. Qarın üstə 
yağan qarlı ferma yoluna birinci sənin izin düşdü. Sabir su qızdırmışdı. Sən ondan vedrəyə töküb 
inəklərin əmcəklərini yumaq istədin. Sabir qoymadı: – tələsmə, hələ vaxt var. Sağıcılar gələndə 
gördülər ki, inəklərini sağıb qurtarmısan. Hamı təəccübdən yerində dondu. Mümkünat xala 
boynunu qucaqlayıb, üzündən öpdü. – Mən zəndimdə yanılmamışam dedi. Sağıcılar, elə bil, bir-
birini səsləmişdi, hamısı birdən gəldi. Hələ tövləyə girməmişdən inəklər onların səslərini, 
nəfəslərini aldılar, imrəndilər. Taxta döşəməni döyəcləyən, sürüşən dırnaq səsləri, şarıltı eşikdə 
 61 
eşidildi. Qapı açılanda hər tərəfdən neçə inək başı dikəldi, neçə inək gözü zilləndi. Göz işlədikcə 
uzanan tövlədə – inəklər boğazlarını quruldadır, kövşək çalırdılar. Sabirlə sən közləşən, arabir 
bir-birinin üstünə dartınan Xınalı ilə Sarqıza baxırdınız. Sabir soruşdu:  
– Bunları necə barışdıracaqsan? De görüm beynimə batırmı. Sən fikrini açmadın, gödək 
cavab verdin:  
– Darıxma görərsən. Bir müddət danışmadınız, sonra sən dilləndin: 
– Jmıx verməyin vaxtına çoxmu var? Sabir qapıdan çıxdı, naxırçıların daxmasına getdi, 
saata baxıb gəldi. Hələ iki saat var. Saat nəyə gərəkdir ki, yem paylamağın vaxtını inəklər ondan 
da düz göstərirlər. Sən təəccübləndin mənim bacım! – Necə göstərirlər? – dedin. Güldü.  
– Elə saat kimi göstərəndirlər bəs əqrəbləri hanı. Sabir də sənə bu sirri açmadı:  
– Darıxma görərsən – dedi Öz cavabını özünə qaytardı. Gözlərini qımışan, bic-bic 
gülümsünən Sabirin üzünə dolandırdın. Gözün onun gözlərində ilişib qaldı. Baxışın onun 
baxışlarında dolaşıb qaldı. O, göz qapaqlarını endirəndə öz titrək alovu ilə tövlənin iki qatar 
sütunlarının kölgələrini divarlarda oynadan çırağın işığında Sabirin bığ yerinin tərlədiyini 
gördün. Üzünün sıx, sarı tüklərinin qaraldığını gördün. Bayaq uçub gedən gur səsi divarlardan 
qulaqlarına qayıtdı.  
"Mənəm, – dedi, – mənəm, – mənəm!". Bu "mən"lər sənin ürəyinin simlərinə toxundu, 
ürəyinə anlamadığın, lakin bütün şirinliyi ilə iliklərinə işləyən bir hava çaldırdı. Bu hava səni 
təsəvvür etmədiyin, ağlına gətirmədiyin bir aləmə apardı. Orada sən özünə baxdın, Sabirə 
baxdın, indiki bəzəkli otaqlarınızı gördün. Sabir qapılarınızın açıldığı, pəncərələrinizin baxdığı 
səmtdəki axar-baxarda naxırı yaylağa yaymışdı, təpədə oturub tütək çalırdı. Onun tütəyinin səsi 
mehin qanadlarında uçub, açıq qapılardan, açıq pəncərələrdən içəri dolur, sənin laylalarına 
qarışıb yırğalandığın beşikdəki uşağı mışıldadırdı. Səni bu aləmdən ordan-burdan qalxan, 
gərnəşib bel-buxununu şaqqıldadan inəklər qaytardı, mənim bacım. Səni öz xəyali dünyandan 
Sabirin "mənəm" deyən, ürəyinə qapı açıb girən səsi qaytardı, mənim bacım!  
– Şərqiyə, mən dediyimi indi görə bilərsən. Bax, bir-bir durur şapaşap salır, burunlarını 
axura uzadırlar. Mən öz dediyimi belə göstərdim. İndi görək sən neyləyəcəksən.  
– Sabir yenə qımışdı, əlavə etdi: – Mən gedim naxırçıları oyadım, gəlsinlər, bunların 
yemlərini paylayaq. Sən də getdin, mənim bacım. Yeməkxanadan bir uzun təknə gətirdin. 
Naxırçılar hər axura yarım vedrə islanmış jımıx tökdülər, inəklərin səhərdən axşamədək 
yedikləri otun, yoncanın tökülüb axurlarda qalmış gülləri, yarpaqları ilə qarışdırdılar. Lakin sən 
Xınalınında, Sarğazın da payını alıb təknəyə yığdın. Bu iki inəyin çatısını uzatdın. Arakəsmənin 
orta siyirtməsini çəkib çıxartdın, təknəni Sarğızla Xınalının arasına qoydun. İkisi də bir yerdə 
yemək istəmədi; kəllə-kəlləyə gəldilər. Sən onların hərəsinin boynuna bir yumruq vurub, təknəni 
götürdün, qıraqda yerə qoydun, onları barmağınla hədələdin. Ayıb olsun, utanın! Adam olun! 
Adam balası kimi bir yerdə yeməsəniz, sizə bax bircə çimdik də jmıx verməyəcəyəm, 
qonşularınız yeyəcək, siz də beləcə baxa-baxa qalacaqsınız. Sabir güldü:  
– Ay sənin dediklərini qandılar hay…  
Elə qanan olsaydılar, daha niyə heyvan olurdular. Sarğız sağ qonşusuna baxdı, dartındı, 
çatısı başını çəkib saxladı, arakəsmədən o yana keçməyə qoymadı. Xınalı sol qonşusunun payına 
şərik çıxmaq istədi, lakin ona da həddini tanıtdırdı, ikisi də burnunu axurlarında gəzdirdi, 
ağızlarına bir şey getməyəndən sonra, geri qanrıldılar. Yanıqlı səslə mələşdilər, sənin üzünə 
peşman-peşman baxdılar, mənim bacım! Sən onları bir az da çox yalvartmaq istədin, qışqırdın: 
– Ağlınızı başınıza top eləməyincə verməyəcəyəm! İnəklər sənə iki qırıq mələrti ilə cavab 
verdilər, mənim bacım! Sanki deyirdilər: bağışla, Şərqiyə!… Sən təknəni götürüb onların 
qabağına qoydun. Bir-birinə göz ağartmadılar. Buynuz-buynuz gəlmədilər. Bir-birini 
burunlamadılar, hərəsi təknənin bir tərəfindən yeməyə başladı. Lakin ikisi də gözlərini yumub 
yeyirdi. Bu sənin ürəyincə deyildi, mənim bacım! Hər əlini onların birinin çiyninə qoydun:  
– Yox, qardaş, – dedin, – belə barışmaq olmaz. Yeməyin xatirinə barışanları mən 
sevmirəm. Adam gərək adamın gözünün içinə baxsın. Baxa bilmirsə, demək ürəyindəkini 
ürəyində saxlayıb, atmayıb, itirməyib. Yox, qardaş, mən belə barışmağa barışmaq demərəm. 
 62 
Barışırsınız adam kimi əməlli-başlı barışın. Yoxsa körpüdən keçməkdən ötrü bir-birinə 
toxunmayan düşmən kimi barışmayın. İnəklər yeyib yaxınlaşa-yaxınlaşa buruna gəldilər, lakin 
itələşmədilər, arada qalan azacıq jmıxı bir-birinin ağzından ala-ala təknənin qıraq-bucağını 
yaladılar. Yem qurtarandan sonra öz yerlərinə – geri çəkildilər, gözlərini açdılar. Belə dolaşıq 
barışıq səni heç "açmadı", mənim bacım! Bir ovuc yumşaq duz tapdın, yarısını Sarğızın, yarısını 
da Xınalının boyun-boğazına səpələdin. Onlara qabaqca əlini, sonra da bir-birinin boyun-
boğazını yalatdın. Sabirin dili "gödəlmişdi", daha sənə əvvəlki kimi söz atmırdı, əvvəlki kimi 
gülmürdü, rişxəndlə baxmırdı. İnəklər barışandan, dostluğu, qonşuluğu pozmayandan bir həftə 
sonra ikicə kəlmə dedi:  
– İnəklərin müəllimisən! Sən bu adı öz üstünə götürmək istəmədin: – iki küsülünü 
barışdırana müəllim deməzlər, Sabir! Çünki qabaqda səni hələ çox çətinliklərin gözlədiyini 
bilirdin. Sən hələ özünü ağlına gətirdiyin sınaqlardan, ağır imtahanlardan çıxarmamışdın, mənim 
bacım!  
… Sənin işin fermanın inəklərini, öz inəklərinizi sağmaqla, öz qoyunlarınızın altını 
kürüməklə, təmizləməklə, gündə üç dəfə onların qabağına ot tölməklə, onlara ilıq su verməklə 
bitmirdi, tamamlanmırdı. Sənin bunların hamısından ağır, bunların hamısına bərabər bir qayğln 
vardı: səhər sağımı ilə günorta sağımının arasında meşəyə qaçmaq, çox zaman qurşağa çıxan 
qarda-tarda yıxıla-dura qaçmaq, hər gün evə iki şələ quru odun, çır-çırpı gətirmək, mənim 
bacım! Sən o quru odunların qarın altında ayaqlarınla tapırdın, əlinlə üstünün qarını kürüyürdün, 
birini "ala dağdan, birini də qara dağdan" gətirib çatının arasına yığırdın. Evə çatana kimi neçə 
yerdə yıxılırdın, dərənin dibində sürüşürdün, iməkləyə-iməkləyə çıxırdın. Küsülüləri barışdıran 
gecə Sabir sənin iş yoldaşın oldu. Çox dedin ki, tək gedərəm, qorxmuram, evimiz uzaqda deyil, 
budu, burdadır. Amma sənin belə sözlərin onu qaytara bilmədi. Külək ulayır. Qar tozanağı sizi 
göz açmağa qoymurdu, üzünüzə qırma kimi dəyib göynədirdi. Tez-tez ayağın sürüşürdü, səni 
gah gədiklərdə güclənb gələn külək yıxırdı, gah da yolun tapdalanıb bərkiməmiş boşnaq qarları. 
Sabir hər dəfə qolundan tutub səni qaldırırdı, onun barmaqlarından canına şaxta keçirdi, sazaq 
yayılırdı. Bu şaxta, sazaq gecə sən yatağa girəndən sonra odlara, çınqıllara çevrilirdi, səhərə 
qədər sənin özünə də xoş gələn bir əzabla ürəyini yandırırdı.  
… Evdə yarılmış, doğranıb səliqə ilə qapının dalına yığılmış neçə qucaq odun gördün, 
mənim bacım! Anan yatmayıb, sənin yolunu gözləyən xəstə ananın üzünə baxdın: kim gətirib bu 
odunları? Həvva xala sənin bu sorğunu gözlərindən oxudu:  
– Sabir gətirib, Allah ona kömək olsun, – dedi.  
– Allah ona xoş iqbal versin. Sabirin nəzərlərini öz üzündə hiss etdin. Onun gözlərinə 
indi də baxmaq istədin. Baxmadın; ananın yanında dolaşmaqdan qorxdun. Sabirin o gecə 
qətiyyətlə dediyi sözlər hələ də qulaqlarındadır, mənim bacım!  
– Daha sən odun gətirməyə getməyəcəksən! Ananın solğun, yorğun üzü bir işıqlı, ziyalı 
təbəssümlə bəzəndi, sən isə başını aşağı əydin, gözlərini yerə dikdin, yanaqlarının alışıb 
yandığını hiss etdin, mənim bacım! O gecə Sabirin barmaqlarından canına yayılan şaxtanı, 
qanına paylanan sazağı da odlara, çınqıllara çevirən bu söz oldu, eləmi? Aradan illər ötdü… 
Şamdərəsində bir səs gəzdi, qapıları, aynaları açıb keçdi: "Raykomun katibi gəlib, iclas olacaq, 
kluba yığışın!" Aradan illər ötdü… Şam dərəsində dolaşan səs "Kirov" sovxozunun fəhlə və 
qulluqçularını kluba tələsdirdi. Raykom katibinin nədən ötrü gəldiyini heç kim bilmirdi. Hamı 
təəccüblənmişdi. Danışırdılar ki, yoldaş katib Muradxan Cabbarov bekara şeydən ötrü gəlməz, 
yəqin əfsər məsələdir. İntizarın sonu yaxınlaşdı. Hamının suallı nəzərləri səhnədəki qırmızı 
örtüklü stolun arxasında dik dayanmış katibə zillənmişdi. Katibin gözləri isə yığıncağa 
toplaşanların arasında kimi isə gəzirdi. Onun gözləri səni axtarırdı, mənim bacım, nəhayət tapdı, 
dilləndi:  
– Yoldaşlar, hamınıza məlumdur ki, qış aylarında biz çox vaxt telefonla görüşürük, 
telefonla danışırıq, hər xırda məsələdən ötrü "Kirov"a gəlmirik. Laçından Şamkəndə belə havada 
gəlib-getməyi özünüz məndən də yaxşı bilirsiniz. Lakin yolumu qar-qiyamət kəssə də dünən belə 
qərara aldım ki, mütləq gəlməliyəm. Məni məcbur edən nə idi? Muradxan müəllim sözünə ara 
 63 
verdi. Baxındı. Fikirləşdi. Laylanıb, halaylanıb gözünün üstünə düşmüş telini sağ əlinin 
barmaqları ilə dala daradı. Dünyanı, bütün dünyanı qucaqlamaq, bağrına basmaq istəyirmiş kimi 
uzun, qüvvətli qollarını yana açdı:  
– Dünya boyda sevinc!.. Dünya boyda fərəh!.. Sizin, bizim, uşaq görkəmli, lakin el 
qeyrətli, el hünərli Şərqiyə Vəliyevanı Laçın rayon partiya, zəhmətkeş deputatları soveti icrayyə 
komitələri və rayonun bütün fəalları adından təbrik etmək arzusu!… Muradxan müəllim əl çaldı. 
Şapan səsləri klubun divarlarını titrətdi. Katibin: "Yoldaşlar!" – deyə müraciət etməsi salonu 
sakitliyə çağırırdı.  
– Şərqiyə xanım neçə ildir ki, sovxozumuzda birincilik qazanır, bu il isə on inəyin hər 
birindən 3341 kiloqram süd sağıb, rayonumuzun ən qabaqcıl sağıcılarını da arxada qoymuşdur. 
Klubda qopan gurultu, belə sevinc seli görməmiş ürəyinin döyüntüləri, çırpıntıları qulaqlarını 
batırdı, mənim bacım! Muradxan müəllim, sovxozun direktorunun, ilk partiya təşkilat katibinin, 
sovxozun qocaman sağıcısı Mümkünat xalanın daha sonra nələr dediklərini eşidə bilmədim. Onu 
gördün ki, onların hər birinin çıxışının axırında əl çalırdılar. Onu gördüm ki, sovxozun fəhlə və 
qulluqçuları gülümsünə-gülümsünə sənə baxırlar. O gün sənin üstünə nə qədər göz işığı 
düşmüşdü, mənim bacım! Sən o vaxta kimi bu qədər göz-günəşin, göz-ulduzun sənin gözlərində 
sayrışdığını, onların işığının səndə kəsişdiyini, səndə çarpazlaşdığını görməmişdin, mənim 
bacım!… Sən belə məclisi, belə alqışı on inəyin hər birindən 4744 kiloqram süd sağdığın 1965-ci 
ilin axırında da gördün.  
Sən belə təbriki on inəyin hər birindən 4750 kiloqram süd sağdığın 1966-cı ilin yekun 
yığıncağında da eşitdin. Sən bunların hamısından şirin, unudulmaz alqış, sevinc selində 1965-ci 
ilin göstəricilərinə görə "Sosialist Əməyi Qəhrəmanı" adına layiq görüldüyün təntənəli 
yığıncaqda, toplanışda da üzdün. Sən əməyin insanı necə ucaltdığına, necə yüksəltdiyinə, 1967-
ci ildə Azərbaycan SSR Ali Sovetinə deputatlığa namizəd göstərildiyin, seçicilərlə görüşdüyün, 
seçildiyin günlərdə də inandın, Şəfiqə!.. Sənə nə qədər adam etimad göstərdi, inandı, səs verdi, 
mənim bacım!.. Xalqın etimadını qazanmaqdan da böyük şərəf-şan olarmı, mənim bacım?! Sən 
indi nə hünərlə çalışırsan; müvəffəqiyyətlərə, qələbələrə arxalanıb arxayınlaşırsan, ağ günlərin 
əlini sıxa-sıxa gələcəyə inamla baxır, yorulmaq nə olduğunu bilmir, zəngin təcrübəni balaca 
sağıçı qızın Qüdrətə də öyrədir, onun da əmək, zəhmət dünyasında pərvəriş tapıb öz qanadları ilə 
uçmağını arzulayırsan, mənim bacım!..  
 
 
KÖLGƏ  
 
1 Gün batmışdı. Göyün üzünə səpələnmiş topa buludlar qaynayıb bir-birinə qarışırdı. 
Soyuq külək əsirdi. Qoca çinarların budaqlarında qalmış təkəmseyrək uçuntulu yarpaqlar qopub 
havada süzür, bazarın qabağını əriş-arğaca döndərən adamların başına, çiyinlərinə qonurdu. 
Höcətlə Gülzar bazarın qırx-əlli addımlığındakı körpünün yanında durub minik gözləyirdilər. 
Yolun o tayında isə dal-dala iki yük maşını dayanmışdı. Maşınlara pambıq kisələri yüklənmişdi. 
Orada eynəkli bir oğlan var-gəl edirdi. Bu Məhi idi. O, tez-tez Gülzara baxır, illərin arxasında 
qalan illərin bu vaxtsız-vədəsiz oyanışından ürək ağrısı çəkə-çəkə irəli-geri addımlayır, Süsənə 
oxşayan bu qıza xəlvətcə nəzər sala-sala gəzişir, oradan uzaqlaşa bilmirdi. Sürücülər bazardan 
aldıqları ayın-oyunları götürüb gələndə qaş qaralırdı. Onların ikisi də kök idi, ikisi də yoğun idi. 
İkisi də qarnını qabağa qatıb itələyə-itələyə yeriyirdi. Onların biri Höcətgilin yanında yavaşıdı, 
Gülzara əmlik quzuya baxırmış kimi göz yetirdi.  
- Qəşəng qız, hara? Onsuz da axşamdır, bu vədə yola çıxmazlar. Axşamın xeyirindən 
sabahın şəri yaxşıdır. Allah qarğamayıb, evimiz-eşiyimiz var, qal qonağım ol. Hər nə istəsən bax 
mənim bu gözlərim üstə. Candan şirin şey yoxdur, - bax bu əziz canımı da istəsəniz - qurbandır 
sizə!  
- Zəhmət çəkmə, öz maşınımız var, indi gələr. Höcət yalan danışdı ki, bu zırramanı 
başından birtəhər rədd eləsin. Lakin sürücü onun karsızlığını bayaqdan anlamışdı. Sürücü bic-bic 
 64 
güldü: - Bunun nə zəhməti var, xalaoğlu?.. Bu qəşəng qız hara gedir belə? - Bura! Sürücü başını 
döndərib dala baxmağa macal tapmadı, boynunun dalına balta küpü kimi vurulan yumruq onu 
üzüqoylu yerə yıxdı. O biri sürücü qucağındakı şeyləri kabinəyə atıb yoldaşına qəhmər çıxmaq 
istədi. Lakin bu qamçı Məhi ona da aman vermədi: bağırdı, yay kimi yığılıb açıldı, kəllə ilə elə 
vurdu ki, sürücü dalı-dalı enib maşına dəydi. Özünü doğrultmamış Məhinin yumruğu boynunun 
kökünə dəydi, onun ağzı yerdən torpaq götürdü. Camaat hay-küyə yığışanda, milisioner fit verib 
adamları aralaya-aralya aralığa girəndə orada nə Gülzar vardı, nə də Höcət. Onlar sürücülərə 
"dərs verən" naməlum adamın işarəsilə "əl-ayağa" keçməmiş aradan çıxmışdılar. *** Höcət o 
namuslu adamla görüşmək, dostlaşmaq, hətta onu qucaqlayıb öpmək arzusu ilə üç-dörd axşam 
idi ki, bazar tərəfə gəlir, oralarda gəzinirdi. Məhini üzdən tanıya bilməzdi. Gülzarın da, onun da 
yadında hardansa peyda olan və tezcə də qeybə çəkilən Məhinin gözləri qalmışdı. Axı, Məhinin 
gözləri gecələr yalquzaq gözü kimi yanırdı. Höcət onu yalnız gözləri ilə tanıyıb tapacağını 
fikirləşmişdi. O, gözləri yanan oğlana bu axşam da rast gələ bilmədi. Şəhərin içərilərinə doğru 
getdi, boş-boşuna gəzindi. Küçələrdən get-gəl seyrələndə evə üz tutdu. Hava sakit idi. Göydən 
əlçək-əlçək qar ələnirdi, sanki işıqlı küçələrdə saysız-hesabsız ağ kəpənəklər uçuşurdu. Höcət 
küçədən çaylağa sarı burulanda onun yanından bir "Volqa" keçib beş-on addım qabaqda dayandı. 
Maşından bir adam düşdü. Bu adam zil qara paltosunun çal dərili boyunduruğunu qaldırıb 
əllərini cibinə qoydu, arxayın-arxayın addımlamağa başladı. Onun başında çal dəridən papaq 
vardı, qoltuğunda lülələnmiş bir qəzet görünürdü, güzgü eynəyinin gümüşü sağanağı küçə 
lampalarının işığı altında par-par parıldayır, işıqdan işıq alır, işığa işıq qaytarırdı. O, küçələrin 
kəsişdiyi yerə çatanda, başını azacıq döndərib arxaya ötəri bir nəzər yetirdi. Duruxdu. Sonra 
əvvəlki salğalı yerişlə yoluna davam etdi. O, geri qanrılanda Höcət onun gözlərinin birini gördü. 
Bu bircə gözün ocaq kimi yanmağı Höcəti çaşdırdı: "Bəlkə, eynəyinin parıltısıdır? - deyə öz-
özünə düşündü. - Geyimindən, görkəmindən ona oxşamır. Düzü, o adam elə tez yoxa çıxdı ki, 
mən ona yaxşı-yaxşı baxa bilmədim. Bunun əli qalındır, cibi doludur, özü də nərmə-naziyin 
biridir. Belə adamda elə qeyrət olmaz, olsa-olsa gücü dilinə çatar". Güzgü eynəkli adam 
Höcətgilin evi olan səmtə gedirdi. Qəribə idi ki, o öz həndəvərində yaşayanların hamısını üzdən 
tanıdığı halda, bu güzgü eynəkli adamı birinci dəfə görürdü. O, buralara qonaqmı gedirdi, 
qonaqmı gəlmişdi? Məhi qolunu qəsdən tərpədib qoltuğundakı qəzeti yerə saldı. Əyilib onu 
götürəndə dala baxdı. Qəddini düzəldib sola döndü, çaylağın kənarı ilə dəmiryol körpüsünə 
qədər uzanan, bir yanı açıq əyri-üyrü küçə ilə irəliləməyə başladı. O, qəzeti götürəndə Höcət 
onun yanan gözlərini görüb sevindi, özünü saxlaya bilməyib addımlarını yeyinlətdi. Arxadan 
səsləndi: - Bir dəqiqə olarmı? Eynəkli adam "eşitmədi". Höcət ona bir az da yaxınlaşdı:  
- Sizdən bircə kəlmə söz soruşmaq istəyirəm. Məhi yenə dayanmadı. Höcət onun 
bərabərinə birdən çatıb birdən də gerilədi: 
"Bəlkə o deyil?" Məhi ayaq saxladı, özünə nəzakətli, nəcabətli bir adam görkəmi 
verməyə çalışa-çalışa dilləndi: - Bağışlayın, məni çağırdınız?  
- Bəli! Məhi sağ əlini sinəsinə qoyub: 
- Bağışlayın, fikrim dağınıq idi, - dedi. - buyurun. Eşidirəm sizi…  
- Məni tanımırsınız? Eynəkli adam çiyinlərini çəkdi:  
- Çox təəssüf ki, tanımıram. 
- Amma mən sizi bir adama oxşadıram.  
- Maraqlıdır? Höcət Məhinin qartal qanadlarına oxşar qaşlarına, quzğun dimdiyini 
xatırladan burnuna, dik almacıqlarına, danışarkən görünən saz balta dişlərinə baxdıqca ona elə 
gəldi ki, bu yaxşı geyim bir pərdədir, bu həlim səs, bu təmkin, bu nəzakət bir alıb-aldatmadır, 
heç də onun güman etdiyi gücsüz-vecsiz nərmə-naziklərdən deyil.  
- Mənim yanımda bir qız vardı…  
Qıza sataşdılar. Siz də onları döydünüz. Elədirmi? Məhi batıq ovurdlarını köpürdərək 
təəccübləndiyini bildirdi:  
- Mən? Düzü, ömrümdə adam döyməmişəm. Mənim təbiətim buna yol verməz. Mən 
adamı sözlə başa salaram, işdir başa düşməsə, heç danışmaram. 
 65 
- Niyə danırsınız, pis iş görmədiniz ki!.. Məhi: - Adama yumruqla cavab vermək 
köhnəliyin qalığıdır, - dedi. 
- Mən çox şadam ki, öz fiziki üstünlüyümü başqasının başında sınamağı bacarmıram… 
Xudahafiz!.. 2 Sanatoriyanın dirriyi qəsəbənin alt tərəfindəki düzənlikdə idi. Düzənliyin başında 
ördək yumurtasına oxşar bir təpə vardı. Deyilənə görə həmin təpəni bu yerlərdən keçən Osmanlı 
tubaylarının hərəsi bir at torbası torpaq tökməklə yaratmışdılar. Məhi bu təpənin başında yanları 
açıq yay çardağı tikmişdi. Pərdilərdən özünə taxt düzəltmişdi. Taxtın üstünə ot döşəmişdi. Köhnə 
əsgər şinelini çardağın dirəyindən asmışdı. Dirriyin ayağında pambıq tarlası uzanırdı. Sahələri 
bir-birindən arx ayırırdı. Pambıq tarlasının o başında kirəmidli düşərgə görünürdü. Kolxoz 
maşınları gəlin və qızları sübh tezdən bu düşərgəyə gətirirdi. Günəş Şah dağının dalından qalxar-
qalxmaz kolxozçular tarlaya dağılışırdı. Başı ağ çalmalı, ağ köynəkli, boyun-boğazı açıq, sinəsi 
yanıb qapqara qaralmış Məhi isə təpənin başından aşağı enir, dirriyin içində hərlənir, kalışları 
qopardır, seyrəltmə aparırdı.  
O, dirriyi gecə suvarırdı. Suyu ləklərə elə paylayırdı ki, ondan bir damcı da qırağa 
çıxmırdı. Məhi bu gecə suyu alaqdan təmizlədiyi ləklərə bölüb təpənin başına qalxdı. Şineli 
üstünə salıb yatdı. Gündüzün bürkülü, xəfə havasından sonra gecənin sərinliyi onu 
xumarlandırdı. O, həmişəki vaxtda oyana bilmədi.  
- A qardaş, sənin insafın yoxdurmu? Bizim əməyimizi niyə zay eləyirsən? Dirriyi də 
selləmə suvararlarmı? Məhi şineli atıb sallağı oturdu. Üzünü səs gələn tərəfə çevirmədi. Dirəyin 
haçasından asdığı güzgü-eynəyi gözünə taxdı, köynəyinin çırmalı saxlamaqdan büzüşmüş 
qolarını aşağı çəkdi, brezent ayaqqqabılarını geyindi, sinəsini iki əlli yapışdığı belin sapına 
dirəyib duran qıza sarı yeridi. - Bacı, nolub? Qız əl-qolunu ölçə-ölçə: - Bundan artıq nolacaq, - 
dedi. 
- Bu gün kətmənləmə aparmaq istədiyimiz yerin hamısını lehməyə basdırmısan. İndi biz 
orda, o palçığın-zığın içində necə işləyək, hə? Məhi yatandan sonra su çoxalmış, ləklərin 
qulaqlarını qıra-qıra, ovub uçura-uçura ara arxına tökülmüş, oradan da pambıq tarlasına 
dağılmışdı. Məhinin bundan xəbəri yox idi. - Bacı, o mənim ləhməm olmaz. Görəsən…  
- Səninkidir! - deyə qız dabanını yerə vurub qışqırdı. - Lehmə boyu baxa-baxa gəlmişəm. 
Sən şirin-şirin yatanda, su başdan artıb, bilməmisən, "Allaha pənah" deyib səhərəcən yuxu 
bişirmisən. A qardaş, "Allaha pənah" zamanası deyil, ey! Ağlın var, gözün var, gördüyünü qoyub 
niyə görəcəyə gedirsən? Su ləkləri çimdirə-çimdirə dirriyin ortasından keçib pambıq şırımları ilə 
axır, düşərgənin qabağındakı çalaya dolub göllənirdi. Məhi qızın havayı deyinmədiyini görüb 
günahkar adam səsilə dedi: - Bağışla, bacı. Nolar, qonşunun qonşuya ziyanı da dəyər, xeyiri də. 
Gedər bostan xorası, qalar üzün qarası. Sımsırığını sallamış hikkəli qızın qaşqabağı açıldı.  
- Di yaxşı, mənə beş-altı soğan ver, yadımdan çıxıb evdən gətirməmişəm.  
- Baş üstə! Amma ikicə dəqiqə gözlə, suyu arxa kəsim.  
- Ondan xatircəm ol, arxın ağzını palçıqlayıb gəlmişəm Məhi qızı tanımışdı. Ona görə də 
çalışırdı ki, başına bəla gözlərini göstərməsin. Qız isə Məhinin gözlərinin üstünü örtən, adamı 
güzgü kimi göstərən eynəkdə öz əksindən başqa heç bir şey görə bilmirdi. - Xiyar da yığımmı? 
Qız gülümsündü, moruq kimi qırmızı dodaqları açıldı: 
- Nolar … Məhi beş xiyar dərib qızın önlüyünün içinə atdı. - Müdirimiz yaman adamdır. 
Qızın qaşları qalxdı.  
O, müdiri Məhinin nə mənada adlandırdığını başa düşmədi. - Necə yəni? Məhi təsərrüfat 
müdirinin əlindən bir yeyib beş götürmüş adam narazılığı ilə başını buladı:  
- Dili zəhərdir. Adamı ilan kimi çalır.  
Dediyi sözlər güllə kimi adamın bu tayından girib, o tayından çıxır. Qız soğanları da, 
xiyarları da önlüyündən çıxarıb ehmallıca yerə qoydu.  
- A qardaş, istəmirəm. Adam belə şeydən ötrü özünü hər itə-qurda söz yeri elətməz! 
Qarın boğazdan aşağıdır. Sanatoriyanın təsərrüfat müdirindən hələ heç kim inciməmişdi. Onun 
əlindən həmişə yaxşılıq gəlirdi. Hamını xoş dillə dindirirdi. Təqsirkara elə baxır, günahkarı elə 
 66 
danışdırırdı ki, pis işdən onların özləri utanırdılar. Məhi indi onu özü qəsdən pisləyirdi ki, qız 
dirrikçinin belə şeylərə görə işdən qovulacağını fikirləşib bir də buralara gəlməsin:  
"O gədədən canımı birtəhər qurtarmışam. Qıza yaxşı üz göstərsəm, dirriyə ayaq açar, 
məni bu gün olmasa sabah tanıyar, burda işlədiyimi o gədəyə xəbər verər, o da tənbəllik, 
ərincəlik eləməyib bura gələr, yenə də sorğu-sual, yenə də söz alış-verişi başlanar". Məhi özü də 
bilirdi ki, Höcət ona hörmət eləmək istəyir. Lakin o, kazarmanı, Rəhimi, kameranın divarlarına 
yazılmış sözləri unutmamışdı. "Adamın başına nə gəlsə, dostdan gələr", - deyə tək gəzməyi, tək 
yaşamağı hər cür dostluqdan, hər cür yaxınlıqdan üstün tutmuşdu. İndi ona görə də bu qızı 
dirrikdən də, dirrikçidən də, təsərrüfat müdirindən də iyrəndirib qaçırmağa çalışırdı. 
- Bacı, keçib daha, bu dəfə apar, bir də…  
Qız dirrikdən cəld çıxdı, sanki ləklərin arasında ilan görmüşdü. - Mən minnətli çörək 
yeməmişəm, qardaş… - Bunları sənin adına yığmışdım, gərək bu dəfə aparaydın. Məhi bu 
sözləri qonaq evdən çıxandan sonra dil-ağız eləyən adam kimi ədəb xatirinə söyləmişdi. Bilsəydi 
ki, bu boşboğazlıq qızı saxlayacaq, heç bir də dillənməzdi. Məhi əyilib xiyarları götürəndə 
eynəyi yerə düşdü. Əlindəkiləri qızın ətəyinə atıb eynəyi götürdü, cəld götürdü, gözlərinə taxdı. 
Nə fayda, Gülzar onun gözlərini görmüşdü. Gözlərində yanan ocağı görmüşdü. Məhini - o axşam 
onun namusunu çəkən oğlanı tanımışdı. "Deyəsən məni tanıdı, - deyə Məhi qızın ona heyrətlə 
baxdığını görüb düşündü. - Cəhənnəmə tanısın. Üstümə diri ilan salsalar da boynuma 
götürmərəm. O oğlan gəlməsin, lap istəyir Allahın bacısı oğlu gəlsin, sözüm birdir: mən deyiləm 
- vəssəlam! Çox baş-ayaq vursalar, dərilərini boğazlarından…" Gülzar bayaqdan bəri bir yerdəcə 
dayanmışdı, tərpənməmişdi. - Bacı, azdırsa gəlim beş-altısını da yığım verim. Az da aparsan, çox 
da aparsan, adı birdir. Qız dillənmədi. Məhi ürəyində deyinə-deyinə hirslə dirriyə cumdu, xeyli 
xiyar yığıb başını qaldıranda, qızı orada görmədi. Gülzar qanadı açılmış quş kimi uçub tarlaya 
getmişdi. Məhi o gündən qaranlığını qavqardı. Öz-özünə danışdı, sual verdi, cavab aldı. Özündən 
də ağıllı bir Məhini həmişə yanında hiss etdi. Onunla məsləhətləşdi. Aldığı cavabı yüz götür-
qoydan keçirdi. Onun ağır, yatağan fikirlərinin altından dumanlı, dolaşıq düşüncələrinin 
arasından bir güman ayrıldı. Bunlar Məhini çulğaladı. O, bu hissin gücünə, qüdrətinə, bu 
duyğunun təsirinə, nüfuzuna heyrətləndi. Bir unudulmaz üzü qayğılı qəlbində gəzdirən adam 
kimi həm sevindi, həm də narahat oldu. Məhi bu acı sevinci, bu şirin nigarançılığı sözə 
çevirmək, onları rəngləyib dilinə gətirmək istədi. Lakin bu duyğu kələflərindən qopardıqlarının 
hamısı elə bil onun beynindən uçdu, qaranlığa cumdu, əlçatmazda, gözəgörünməzdə əriyib 
Məhini təəssüflərin əl-amanında qoydu. Məhi "Bu nə idi?" - deyə papağını başından alıb aparan 
boğanağın dalınca baxan adam kimi göylərə qızın mismar təki çalınmş ulduzlara baxdı. Təpənin 
döşündə oturdu. Aydınlıq gecənin süd gölündə çimən kirəmidli düşərgəni gördü, şırıl-şırıl axan 
suyun səsini eşitdi. - Ay dirrikçi! Məhi deyindi: - Tərəvəz ki çıxdı, gəlib-gedənin əlindən canım 
boğazıma yığılacaq. Verirsən olmur, vermirsən də heç olmur. Bu tənbəl uşağı tənbəl vaxtında 
yerə bir ovuc toxum səpmir ki, yaz əkinçisi, qış dilənçisi olmaya. - Ay dirrikçi! Səs uzaqdan 
gəlirdi. Məhi nə qədər göz gəzdirdisə, çağıranı görə bilmədi. - Cavab verməyəcəyəm, - deyə 
Məhi kinlə ağız-burnunu əydi. - İşin var bəri gəl, qabağına yüyürüb səni qucağıma almayacağam 
ki! - Ay bacıoğlu! A atam balası! Dirriyin günbatan tərəfindən keçən yol boyu uzanan 
qamışlıqdan bir atlı çıxdı. Məhi acı-acı güldü: - Kişinin oğlu öz atasının bostanına gəlib, ata 
yükləyəcək. Sənin özün öləsən ki, gözünə tutmağa heç zəy də vermərəm. - A dirrikçi! Gözüm 
yaxşı görmür, a başına dönüm, hardasan? "Gözün yaxşı görmür, gecənin bu vaxtında nə 
gəzirsən, a gorbagorun oğlu!" - A dirikçi! Hardasan, a qurban olum! Məhi könülsüz-könülsüz 
hay verdi: - Burdayam, əşşi, nə deyirsən? Kişi atı təpəyə sarı məhmizlədi. Atdan düşüb onu 
təpənin döşünə hörüklədi. Əllərini dizlərinə verə-verə təpənin başına qalxdı, salamlaşıb oturdu. 
Köhnə arxalıqlara oxşar uzun, büzmə ətəkli pencəyinin cibindən kisəni çıxarıb əyrisap qəlyanına 
tənbəki doldurdu. - Bacoğlu, ismini bağışla. Qocanın ədəb-ərkanla söhbətə başlaması Məhinin 
fikrini dəyişdi: "Tərəvəzə gəlməyib, nə isə ayrı sözü var". - İsmim Hacıdır, əmi. - Hə, - deyə 
qoca öz düşüncələrini təsdiq edirmiş kimi səslənib soruşdu: - Yoldaşın yoxdur? "Belə şeyləri 
bilmək bunun nəyinə lazımdır?" - Hə. İndi buranı yiyəsiz qoyub bizə gedə bilərsənmi? "Bu qoca 
 67 
kimdir? Bu məni evinə nə üçün çağırır? Bəlkə bir qarın çörək verib sonra da tərəvəzdən dartıb 
bazarda satmaq istəyəcək? Bu loxma boğma olmazmı? Belə adamı əldə saxlamaq yaxşıdır: həm 
sənə xeyir verər, həm özünə. Ancaq işin üstü açılar, cibimi doldurmaq istədiyim yerdə özümü 
bada verərəm. Çətini ora düşməkdir. Elə ki, ətəyin onların əlinə keçdi, yeddi-arxadönənini 
dirildib ayağa qaldıracaq, təzə işi bir yana qoyub köhnə kök - köməncləri axtaracaq, üzünə gülə-
gülə evini altdan-altdan elə yıxacaqlar ki, heç özünün də xəbərin olmayacaq. Mən bura 
varlanmağamı gəlmişəm?! Dəni dəyirman üyüdər, insanı tamah çürüdər. Başımı daldalamağa 
gəlmişəm. Bu vaxtacan özümü pis tanıtmamışam. Bu yuvama da su bağlasam özümə bunun kimi 
gözdən-qulaqdan uzaq sığınacağı bir də çətin taparam". - Bacoğlu, nə çox fikir elədin, yəni bu 
bir o qədər müşkül işdir? Məhinin hazır heç bir sözü olmadığından dillənmədi. - Bacoğlu, ağlına 
özgə şey gətirmə. Özümüzünkü başlı-başına qalıb, heç bəyənib yeyən də yoxdur. Gülzar neçə 
aydır səndən danışır. Səndən danışanda dili ağzına sığmır. Şəhərdə bir kişilik eləmisən, ananın 
südü, atanın çörəyi sənə halal olsun! Məni Gülzar göndərdi ki, - qızımdır, - dədə, get onu qonaq 
gətir. Mən də balamın xətrini qırmadım. Necə də qırım, yarı yaşdan ötəndən sonra bir şam 
tapmışam. - Mən hara, şəhər hara! Heç bilmirəm şəhər hansı cəhənnəmin dibindədir. Gedin 
itiyinizi özgə yerdə axtarın. Qoca dikəldi, papağını başına, qəlyanını cibinə qoydu. - Bacoğlu, 
niyə acığın tutur, sənə yaman bir söz demədim ki!.. - Neynim, elə söz danışırsan adamın lap 
gülməyi tutur. - Sənin gülməyin belə olanda ağlamağın hansıdır? - Əmi, axı, adama öz sözünü 
deməyəndə acığı tutur… Qoca arıq əlini topa saqqalına çəkib başını buladı. Ayağa qalxdı: - 
Bacıoğlu, mən bu sinnidə kişi ordan bura sənin ayağına gəlmişəm. Gərək yaşıma hörmət 
qoyaydın. Mən sənin başına bir pislik açmaq istəmirdim ki, qulağıma ağır-artıq eşitdirdin? - Axı 
sən dediyin adam mən deyiləm, ay əmi, mən deyiləm! - Sən olmasan da, cavabın… Bağışla, səni 
narahat elədim. Gecən xeyrə qalsın! Allahın amanında!.. Qoca təpənin döşü ilə aşağı enib atın 
hörüyünü açdı, onu çökək bir yerə çəkib yəhərin üstünə qalxdı. Atı qamışlığa tərəf sürdü. 
Qocanın dağ havası ilə dirriyə gəlib aran havası ilə dirrikdən getməsi Məhini sevindirdi: 
"Adamın ağzına üstünə belə vurarlar. Qızına sataşanın boynunun dalına bir yumruq küpəmişəm 
də! Ayrı bir qələt eləməmişəm ki! Dalımca gah o dılğır gədə düşür, gah da bu ərinməz oğlu 
ərinməz əntər vaxtında gəlib vələzallıq eləyir. Qoymayacaqlar durduğum yerdə duram. Sabah-
birigün də o düdəmə gələr. Qız ona xəbər göndərəcək, o da qısırəmən dana kimi ayaqlarını bir 
orda yerə vuracaq, bir də burda. İşə düşmədim! Öz-özümə eləyəni el də yığılsa, eləyə bilməz. 
Ataların goruna qurban olum, onların hansı sözü öz yerini tutmayıb ki, bu da tutmaya. Mənə 
deyən gərək, ay axmağın yekəsi, sən bir elə camaatın içində gözü qara çıxmışdın?! Başını 
dürtməyə bir deşik axtardığın vaxt niyə dəmir yeyib göyə poxururdun?! A qarğa, məndə qoz var, 
deyirdin?! Təəssübkeşlik… tək sənəmi qalıb?! Bazara girdin gözüqıpıq, sən də ol gözüqıpıq. O 
dılğır gədə bura gəlsə, gərək ona elə bir gözağartması verəm ki, geri yanına baxmayıb qaça. Bəs 
necə! Görmürsən milçək kimi vızıldaşıb üstümə uçurlar?! Qocanın alımını yaxşı verdim. O 
gədəyə də bir təppəcə gələrəm, gəldiyi yolu yanılar". Məhi eynəyini dirəyin haçasına keçirdi, 
taxtın üstünə uzanıb gözlərini yumdu. Lakin ürəyi bir də doldu. Məhi onun sözlərləmi, 
hirslərləmi çulğalandığını ayırd edə bilmədi. Amma bu duyğular necə doluluq idisə, ürəyinin 
boşalmasını arzulamadı. Lakin bu duyğular, bu sözlər ləmbə arxın gillənən, irəli axmaq əvəzinə 
geri qayıdıb dəhnəni dağıdan suları kimi Məhinin iradəsinə, dilinə güc gəldi. Məhi onlara bu 
dəfə də yol-yolağa vermədi. «Bu nə haldır? Elə bil ürəyimin içini qazıyırlar. Gah üşürgələnirəm, 
gah da istidən darıxıram. Yoxsa bu da bir xəstəlik hillətidir? Axı, canımın ağrıyan yeri yoxdur! 
Allah, məni yorğan-döşəyə salma! O gün xəstələndir, o gün də öldür ki, meyidim, aralıqda qalan 
cəsədim sərgi malı kimi adamların tamaşasına qoyulmasın. Deyirlər ki, Allah sirr açmayıb. - 
Məhi göz qapaqlarını araladı, ucsuz-bucaqsız güllü yorğan kimi görünən ulduzlu göylərə baxdı, 
əlinin birini cavab tələb edirmiş kimi havaya qaldırdı: - Bu doğrudurmu, ay Allah? Doğrudur? 
Belədirsə, nə üçün açılmamış sandıq, tökülməmiş pambıq qalmayıb? - O, əllərini iç-içə 
yapışdırıb sifətinin altına qoydu. Adamlar, hadisələr, əhvalatlar qaranlıq daxmanın dar 
bacasından içəri düşən günəş işığında qaynaşan tozlar kimi oynaşdı, axışdı. Aləm onun 
gözlərində sürətlə fırlanan dəyirman daşına çevrildi. İnsanlar bu dəyirman daşının üstünə 
 68 
toplaşdı, kiminin əlində bir dağar, kiminin dalında bir çuval, bir xaral… hər kəs öz qabını 
dənlikdən daşın çanaq boğaz ağzına axan buğdanın altına tutmağa, doldurmağa çalışdı. Dava 
düşdü. Onlar bir-birini itələdilər, yıxdılar. Ağlayan da oldu, gülən də oldu. - Ay Allah, adamları 
bir-birinə düşmən edəcəkdin, onları niyə yaradırdın? Deyirlər ki, sən təksən, nadirsən, aqilsən, 
heç bir şərikin yoxdur, bu doğrudurmu? Yo-o-ox!!! Görünür, ayrı bir məşğulatın yoxdur, bizim 
başımıza bu oyunları gətirirsən ki, oradan baxıb tamaşa eləyəsən, tək darıxmayasan, hə? İndi ki 
belədir, niyə özünü əziyyətə salıb meymunları xəlq eləyirdin, ilahi! Bizi ki, meymunların yerinə 
qoyacaqdın, onları neynirdin, ilahi! Allah da kef üçün belə insafsızlıq eləyəndə, yerdəkilərə nə 
deyəsən! - Məhi əllərini göyə qaldırıb xitabən: - İlahi, varsanmı? - dedi. İnkar, asi dolu səsindən 
özü də vahimələnib pıçıldadı: - Yoxsan!!!" Məhinin ürəyi sıxıldı, tərlədi. Ona elə gəldi ki, Allahı 
dandığı üçün onu incidirlər, bu saat məhşər ayağına çəkib dindirəcək, mizan-tərəzi qurub günah 
və savablarının vəznini yoxlayacaq, ona haqq divanında divan tutacaqlar, əgər tövbə deməsə… 
"Dilimə düyün düşsün! Tövbə! Tövbə! Yüz tövbə! Min tövbə!.." Məhi canının sıxıntıdan 
qurtardığını hiss etdi. Elə bil onu - asi düşmək vermişdi, tövbə etmək də alıb apardı. Məhi öz 
halının belə tez dəyişilib yaxşılaşdığına güldü: "Mənə deyən gərək, ay səfeh, sən ki canının üstə 
belə əsirsən, niyə…" O, fikirlərini bir ehtiyatkarlıqla qırıb dilini dəyişdi: "Tövbə!" Məhi 
kirpiklərini qucaqlaşdırdı. Təsəvvüründə çiyin-çiyinə söykənmiş iki dağın arasındakı dərə, 
dərədəki kənd, kəndin girəcəyindəki ev canlandı. Evdən beli bükülmüş, əli əsalı bir qarı çıxdı. 
Qarının çuxura düşmüş gözləri işıqsızdır, nursuzdur, qəmli-ələmlidir. O, əsaya dirənə-dirənə 
həyətə gəldi. Uçuntulu əlləri ilə günün altına sərilmiş ev şeylərinin arasında baxımsız qalan, üstü 
tozlu ağac sandığın qapağını qaldırdı. Oradan bir bağlama çıxartdı, açdı. Qat kəsmiş şalvarı, 
pencəyi zivədən asdı, özü də onların kölgəsində oturub şirin-şirin mürgülədi. Günəş qüruba 
endikcə kölgə uzandı, yerini dəyişdi. Qarı oyandı, əsasını yanında sürüyə-sürüyə uşaq kimi 
kölgəyə tərəf iməklədi. "Yazıq ana!" Məhi ah çəkib qalxdı, çardağın başına dolandı. O hara 
baxdısa, anasını gördü. Çuxura düşmüş bulanıq, yorğun, mürgülü gözlər, uçuntulu əllər, yerlə 
sürünən iflic vurmuş qılçalar unudulmaz bir şəkil kimi, bir cism kimi Məhinin gözləri 
qabağından silinmədi. "Gürşadın yansın fələk!" Məhi dizləri üstə düşdü. And içib kimisə 
inandırmağa çalışırmış kimi əllərini qoşalayıb irəli uzatdı: - Ay ana, mən neyləyim!.. Başım öz 
əlimdə deyil, ay ana! Mən sənə oğul olmadım, dərd oldum, azar oldum, ay ana! Sənə ah-nalədən 
başqa bir şey verməyən bu azarı bətnində niyə böyütdün, döşlərindən halal süd verib bu haramı 
niyə böyütdün, ay ana, ay ana! Məhinin bədəni lərzəyə gəldi. Onun sinəsindən öküz böyürtüsünə 
oxşar hönkürtülər qopdu. 3 Maşından yerə hoppanışan qızların yaylıqlarının ucu, tumanlarının 
ətəkləri yelləndi, sanki bir bölük ağ, sarı, çil toyuq qanad çalıb tardan töküldü. Onlar ikibir-üçbir 
olub tarlaya dağılışdılar. Ağ koftalı, qara yupkalı br qız cərgələrin arası ilə dirriyin ayağına sarı 
gəlirdi. Onun bir əli çiynindəki kətmənin sığallı, işıltılı sapından yapışmışdı, digər əlində isə 
bağlama vardı. Qızın başına örtdüyü ağ, şaxlı yaylığın bir ucu qaz qanadının çəpinə bitən tək 
lələyi kimi onun boynunun dalında dik durmuşdu. Sinəsinə atdığı hörükləri sağa-sola 
yırğalanırdı. Məhi ara arxının iki-üç addımlığındakı soğan ləkinin alasını çəkirdi. O, maşınların 
gurultusunu eşitsə də, hər gün gördüyü adamların gəlişi ilə bu dəfə heç maraqlanmamışdı. Başını 
qızın səsinə qaldırdı: - Sabahınız xeyir! - Aqibətiniz xeyir! Gülzar kətməni yerə atıb çöməldi. 
Qılçalalarını bir-birinə sıxıb bağlamanı açdı. Balaca mis qazanın qapağını götürdü. Qazandan 
buğ qalxdı. O, nimçəni, fincanı, çaydanı yerbəyer eləyib kətməni çiyninə aldı, gedə-gedə bir-iki 
kəlmə söz deyib kəpənək kimi tarlaya uçdu. - Günorta qabları aparmağa gələcəm. Məhi çoxdandı 
belə ev xörəyi yemir, belə ev çayı içmirdi. Çolpalı aşın, zəncəfilli, darçınlı çayın ətri onun ağzını 
sulandırdı. Məhi özünü Gülzardan, onun atasından, Höcətdən dansa da, bunu bacarsa da, 
xörəyin, çayın xoş qoxusunu ciyərlərinə çəkdikcə, zəfəranlı, pambıq kimi yumşaq buğda 
çörəyinə baxdıqca nəfsi ona güc gəldi. Məhini iki dəfə çalıb, alıb ötən hisslər, onun anlaya 
bilmədiyi duyğular elə bil bu xörəyin, bu çayın ətrilə bir də oyandı. Bu hisslər qaşığı ona 
göturtdu, aşı nimçəyə çəkdirdi, xörəyi şirin-şirin yedirtdi, çayı can dərmanı kimi qurtum-qurtum 
içirtməyə başladı. - Kirli paltarın varsa, ver aparım yuyum. Qabları aparmağa gələn Gülzarın bu 
qayğısı da Məhinin bir yanına aldı. - Yoxdur. - Hamısı təmizdir? - Hə. - Utanma, mən də sənin… 
 69 
Məhinin gözlərində hər şey ilğım-ilğım dalğalandı, axdı, səyridi, dumanlandı. O, Gülzarın nə 
zaman getdiyini hiss etmədi. Axşama kimi kefli adam təki hərləndi. Qaş qaralanda, dağların 
dalından qalxan ağ, topa buludlar məxmər göylərə yayılıb lələklənəndə: "Abırlı-isbatlı 
paltarlarımı şəhərdə qoymuşam, - deyə düşündü. - Burda qaraçı libasında gəzirəm. Gərək bir 
dənəsini gətirəydim. - Köynəyini, şalvarını soyundu. - Görəsən, səhərə qədər quruyarmı?" 4 
Hamar, bəyaz buludlar göyün üzünü qaymaq kimi tutmuşdu. Tarla düşərgəsinin arxa tərəfindəki 
qatar dərələrdə kəkliklər ötürdü. Tarladan çıxan səksəkəli dovşanlar özləri rəngdə bozaran 
çöllərə qaçışırdı. Düşərgənin dalındakı qovaqlarda qarğalar qarıldaşırdı. Arxın qırağına qonan 
sığırçınlar uçuna-uçuna mahnı oxuyurdu. Günəşin şüaları buludları ordan-burdan deşib tarlada 
narıncı talalar əmələ gətirəndə, maşınlar dərələrdən keçib düşərgənin qarşısında dayandı. Qızlar 
küləyin bir güldən qoparıb ətrafa səpələdiyi ağ ləçəklər kimi yamyaşıl tarlaya dağılışdılar. Məhi 
üzünü qırxmış, hələ yaxşı qurumamış paltarlarını geyinib taxtın üstündə oturmuş, xəyala 
dalmışdı: "Yaxşı qızdır. Deyəsən, o yassar gədə almaq istəyir. O vədə qızı yola salmaq istəyəndə 
qırımından belə qandım. Amma, adamın üstündə Allah var, qız onun tayı deyil. Qızın mənə quşu 
yaman qonub… Hə, deyəsən yavaş-yavaş sarsaqlamağa başlayıram? Mən hara, evlənmək hara. 
Qaçağa qaç deyiblər, gizlən, başını orda-burda birtəhər girlə deyiblər". Məhi həm hakim olurdu, 
həm də cani. Canini amansız hakim kimi dindirəndə, müqəssirin dilinə dil verib ona çıxış yolu 
göstərirdi. O getdiyi yolu görməyincə tamahın, həvəsin "qulu" olmazdı. "Əski-üskü" iyi gələn 
yerdən uzaqlaşar, suyu dizdən aşan "çaya" girməzdi. Adamlar bir-birinin üzünə yalandan gülür. 
İnsanların hamısının qarnı qurtlu, ürəyi ilan-çəyanlıdır. İlangəzdirənlərin isbatlı-başlı torbası 
olur, onların həm özlərini görürsən, həm də ilanlarını. Amma bunlar elə ilangəzdirənlərdir ki, 
səni çalmayınca tanıya bilmirsən. Qaçaqların hansı arvad felinə, dost kələyinə düşməyib?! 
Mənim ağılsızlığıma bax! Gör şeytan məni yoldan necə çıxarırmış?! Mənim kündəmin o qayanın 
başında nə işi var ki, o da güt gedə. Mən Məhi deyiləm, Hacıyam, Hacı! Məhi Tiflis qazamatının 
kəmərində boğulub ölüb. Onun ölümünə fermanın mundar olmuş bir heyvanının ölüm aktına qol 
çəkilən kimi qol çəkildi. Məhi o gündən yoxdur. Ancaq onu tanıyan olsa, Məhi dirilər: o dəfə 
yalandan ölmüşdü, kağızda ölmüşdü, ancaq bu dəfə gerçəkdən ölər. Arvad alsam bir yerə kül 
tökməliyəm". Məhi enişli-yoxuşlu, güneyli-qüzeyli fikirlərinin axırını bu yana, bu səmtə çıxarıb 
bir də düşünəndə qarşısında Gülzarı gördü. Gülzar bağlamanı taxtın üstündə tələsə-tələsə açdı: - 
Bu qaymaqdır, bu qabdakı da bal, qarışdır ye. Atam səndən yaman inciyib. - Mən buranı yiyəsiz 
qoyub necə gedəydim? - İndi oğru yox, əyri yox, kimdən ehtiyat eləyirsən? Məhi udqundu. 
Gülzar gülə-gülə tarlaya yüyürdü. Bu görüşdən Məhinin yadında girdə bir sifət, peyvənd alça 
kimi iri, göy gözlər, ağ koftanın altında quzu mürcəmi kim titrəyən sinə, bir də onun bildirçin 
parıltısını andıran gülüşü qaldı. Məhi: "Şeytan!" - deyə onun arxasınca baxıb gülümsündü. Lakin 
üz-gözünü tezcə də turşudub deyindi: "Hırıldama!" Məhi bir müddət tarlada kəpənək kimi uçan 
Gülzarın arxasınca boylandı, öz-özünə məzəmmətlədi: "Ağlın olsun, səninkini Allah yetirib". 
Gülzar dörd gün görünmədi. Məhi tez-tez düşərgəyə, tarlaya baxdı. Nəzərləri gəlinləri, qızları 
arasında onu arada, onu axtardı. Təsəvvüründə qızı danışdırdı, onun biləyindən tutdu, özünə sarı 
çəkdi, sinəsinə sıxdı. Təsəvvüründə qızı oynatdı, aldatdı, aradan çıxıb qaçdı. Təsəvvüründə qız 
onu axtardı, tapdı, Məhiyə beş-altı kəlmə söz dedi. Bu sözlərin hərəsi bir gullə olub onun ürəyini 
deşik-deşik elədi: "Mən elə bilirdim sən kişisən. Demə, quruca qaraltın varmış". Məhi dörd gün 
beləcə düşündü, qızla beləcə qaçdı, beləcə tapılıb danlandı. Beşinci günün axşamı təpənin 
yanında bir "Volqa" dayandı. Maşından Gülzar düşdü, Höcət düşdü, uzun bir oğlan düşdü. 
Höcətin uzungünlüklü şapkası, xrom çəkməsi, kalife şalvarı vardı. Belinə iki dilli kəmər 
qurşamışdı. O, Məhinin əlini köhnə dostlar kimi sıxdı: - Nə var, nə yox? Keflər, hallar!.. 
Necəsən? Məhi ağızucu iki kəlmə söz dedi: - Sağ ol. Belə … gördüyün kimi… Məhinin bu 
könülsüz cavabı Höcəti gerilətdi. O, qızın yanında sözünün yerə düşəcəyindən qorxub çəkinə-
çəkinə dedi: - Qardaş, bu xalam qızı səni qonaq çağırır. Zəhmət çəkib gedə bilsən, yaxşı olardı. 
Məhi dillənmədi. Gülzar o, "yox" deməmiş dilləndi: - Maşınla gedəcəksən, maşınla da 
qayıdacaqsan. Kəndimiz də uzaq deyil, yaxındadır. Budur, bax, bu təpələrin dalındadır. Sən 
qayıdanacan da dirriyə bu əmim oğlu keşik çəkər. Məhinin ürəyi çırpındı: "Əl çəkin! Cəhənnəm 
 70 
olun!" - deyib bağırmaq, iki yumruqdan ötrü onun ayağına gələn bu adamlara pis üz göstərmək, 
qovmaq istədi. Lakin Gülzarın uçuntulu "quzu mürcimləri", səsindəki mahnı, gözlərində oxunan 
nəğmələr, çiyələk dodaqlarında oynaşan təbəssüm Məhini çəkib maşina apardı. Qız sükanın 
arxasına keçəndə o heyrətləndi: "Bu qız balaca adam deyilmiş, döşündə qızıl ulduzu da var. 
Qəhrəmandır, əmək qəhrəmanıdır. Mən səfeh də ona xor baxmışam. Yəqin böyüklərlə oturub 
durur. "Volqa" təzədir, heç yağı da əməlli-başlı silinməyib. Görünmür, bunu da ulduzla bir 
veriblər. Mənimkini Allah yaxşı yetirib… Başıma qızıl alıb gəzərəm…" Maşın qatar dərələrdən 
keçirdi. Dovdaq ayaqlı pürənlər bir-birinə söykənib yolu hər iki tərəfdən çəpərləmişdi. İşığa 
çıxan bir dovşan toplu yolda torpaq ata-ata qaçır, lakin "Volqa"nın tilsimindən qurtara bilmirdi. 
Məhi düşünürdü ki, qızın işığından bu axşam o da çıxa bilmədi. Düşünürdü ki, işıq qaranlıqda 
yaşayanlar üçün qorxuludur, "mən bu işığa nə üçün düşdüm - tutularam, ələ keçərəm". 
Düşünürdü ki, qaranlıqda qaldığım bəsdir, bu qaranlıq məni bezikdirib, könlüm işıq istəyir, 
ürəyim, üzüm işıq istəyir. Qoy bu işıqda yaxalanım, bu işıq mənə kömək edəcək: qaranlıqdan 
qaranlığa göndərilsəm də, kəndirimin ucu bu işığın əlində olacaq, bu işıq çəkib məni o quyudan 
üzə çıxaracaq. Düşünürdü ki, öz qaranlığını bu işığa danışmalıdır, bu işıqda işıqlanmalıdır. Bu 
işığın ümidləri, inamları ağır idi, bütün tərəzilərə girir, bütün tərəzilərdə Məhinin gözünü 
qorxuzan ağırlıqların hamısı ilə çəkiyə girir, hamısını çəkirdi. Bu işıq həmişə tərəzinin bir 
gözündə qalır, bütün mətahlar, bütün alınıb-satılanlar tərəzinin o biri gözünə yığılır, onunla 
taylanır, onunla tarazlanır. Bu işıq əyriləri düzəldən idi. Bu işıq müşküllər açarı idi. Bu işıq 
körpü idi, o tayın həsrətini bu tayda çəkə-çəkə qalanları keçirən idi, intizara son qoyan idi. Bu 
işıq hər gün Məhinin yanına gəldi. Hər gün ona çay gətirdi, çörək gətirdi, dadlı-dadlı xörəklər 
gətirdi. Bu işığın nəyə gəldiyini hamı eşitdi, hamı bildi. Qızlar, gəlinlər Məhiyə o işığın qaranlığı 
kimi baxdılar. Arvadlar Məhiyə o gündüzün gecəsi kimi baxdılar. Briqadir, kolxoz sədri, o 
kəndin cavanları Məhiyə öz qohumları kimi baxdılar. Onu dindirdilər yaxınlar kimi… Onu 
danışdırdılar Gülzarla bir yerə kül tökəsi, Gülzarla bir evdə çıraq yandırası adam kimi… Kəndin 
ağsaqqalı, qarasaqqalı ona "bizim bacı" dedilər. Gülzarın atası onlara üç gün üç gecə toy 
vurdurdu. Toya rayonun böyükləri də gəldilər. Toya Gülzarın uzaq, yaxın rayonlarda yaşayan 
bacılıqları, qardaşlıqları da gəldilər. Kolxoz sədri Məhiyə hələlik yüngül bir vəzifə verdi. Adına 
"kolxozun yaxşı işçisi" dedilər. Məhi maşın sürməyi bilirdi, vəsiqəsi vardı, Gülzarla işə qoşa 
getdilər, qoşa gəldilər. Hərdən Höcətgilin qonağı oldular: "Volqa"nı Nizami küçəsindəki üç 
nömrəli mənzilin yanında saxladılar, Höcəti də götürüb Göy gölə qalxdılar. Onların qabağını 
kəsən, onlardan kağız-kuğuz istəyən olmurdu, yolları düzünə də, tərsinə də keçib gedirdilər. 
Hamı bilirdi ki, "Qəhrəmanın maşını"dır. "Qəhrəmanın maşını"na qoruq-qaytar yox idi. Lakin 
bir axşam Gülzargilə bir oğlan gəldi. Dedi ki, qəhrəmandan oçerk yazacaq. Onu kolxoz sədri ilə 
partkom gətirmişdi. Gülzar onlara toğlu kəsdirdi. Məhi toğlunu dəridən beşcə dəqiqəyə çıxartdı. 
Tez kabab bişirdi. Yemək-içmək hazır olanda özü də gəlib qonaqlarla oturdu. Lakin 
qəhrəmandan yazmaq üçün gələn qonağın göy gözü onu üşüdürdü. Göy sözləri, göy sorğuları 
onun canına titrətmə salırdı. Bu neçə ayda, bu neçə ildə uçuntu, sarsıntı görməyən canı heç kimin 
hiss etmədiyi tufanı bir sim təki tutmuşdu, ulayırdı. Gülzargilə mərkəzlərdən gəlib-gedən çox 
olmuşdu. Lakin onların heç biri dəftərini belə açıb, dəftərini belə doldurmamışdı. Onların heç 
biri Məhiyə belə baxmamışdı. Onların heç birinin baxışı Məhini belə soyutmamışdı. Bu qonağın 
göy gözləri Məhidə nəsə görür, Məhidən nəsə götürürdü. Məhi onun göy gözlərrində tutuşdurma 
görürdü. Göygöz qonaq dəftəri qatlayıb qoltuq cibinə qoyanda oradan qatlaqlı beş-altı kağız 
çəkdi, araladı. Nəyəsə baxdı, xeyli fikirləşdi. Qonağın dal tərəfində güzgülü şifoner vardı, 
şifonerin güzgüsü onun nəyə baxdığını Məhiyə göstərirdi. Bu Məhinin köhnə bir şəkli idi. O, bu 
şəkli hərbi komissarlığa vermişdi. Məhi o gecə işıqla bir xoşbəxtlik tapmışdı, itirdi. Necə asan 
yaşadı, necə yaxşı yaşadı, heyif ki, xəyalla qurulan bu bir dünya bir cüt göy gözlə, bircə şəkillə 
heç oldu, puç oldu getdi. … Gülzar iki gündən sonra dirriyə gəldi, Məhinin çardağında qoca bir 
kişi gördü. - Əmi, Hacı tezmi gələcək? Qoca əlini qulağının dalına verdi: - Hay?.. Gülzar kişinin 
ağır eşitdiyini bilib aşağı əyildi, ağzını qocanın qulağına tutdu: - Hacı, Hacı!.. Hara gedib? Qoca 
əllərini yellədi: - Getdi… - Hara getdi, ay əmi?.. - Deyirlər atasının qara xəbəri gəlibmiş. Gülzar 
 71 
maşını sanatoriyaya sürdü. Təsrrüfat müdiri dedi ki, dünən gecə gəldi, məni yuxudan oyatdı, 
üzül-kəsilini eləməmiş getdi. Qayıtmayacaq. Bir ünvan qoyub. Amma mən nə rayon tanıyıram, 
nə də elə kənd adı eşitmişəm. 5 Məhi ağlına gətirdiyi "bəla" başının üstünü almamış aradan 
çıxmağa alışmışdı. Həmişə qorxu, səksəkə içində yaşayan bu adam deyirdi ki, kənddə hər şey 
gözə tez görünəndir. Deyirdi ki, seyrəklikdə itən asan tapılar. Deyirdi ki, balıq dəryada böyüyər, 
şəhər boz-bulanıq seldir, həmişə burulur, həmişə gurhagurla axır, onun içində çör-çöp axtaran 
kimdir, xırda-para şeylərə fikir verən kimdir?! Deyirdi ki, kənd dəmirçixanasında vurulan gürzün 
səsi hər evdə eşidilir, hamı da bu guppagupun hardan gəldiyini bilir, şəhər isə nəhəng kürədir, 
içinə hər nə düşsə korun-korun əridir, itirir, gözünün gözlüdən xəbəri olmur. Deyirdi ki, ağlı olan 
burda ömrünün axırınacan adam kimi yaşayar, yaxasını ələ verməz, başının üstündə yellənən 
daşın kəndirini dəliliklə, axmaqlıqla kəsib özünü öldürtməz. Məhi qonaqlıqdan qayıtdığı günün 
səhəri başının üstündə belə bir "daş"ın yelləndiyini gördü. Gördü ki, sarı qızın qoluna girib 
dirriyüə tərəf gəzməyə çıxan oğlan onun yerlisi, uzaq qohumu Alıdır. O da əsgərliyə Məhi ilə bir 
getmişdi. Sonra ayrılmışdılar. Alı Məhinin başına gələnləri eşitməmiş, bilməmiş olmazdı. 
"Üzümə bircə dəfə baxsa bəsdir, məni o saat tanıyacaq. Tanıdı, demək, Tiflis həbsxanasında ölə 
Məhi dirilib". Məhiyə görə Gülzar da "bir daş" idi. Bu daşlar səssiz yırğalanmayacaq, toqqaşıb 
səslənəcəkdir. Məhi başını bu daşların altından salamat çıxarmaq üçün bir gecənin içində aradan 
çıxdı, şəhərə gəldi, tünlüyün "salamatlığına" sığındı. Məhi şəhərdə sonsuz bir qarının evində 
olurdu. Bu ev çayların qırağındakı beş-altı mənzilin arasında idi. Bu evlərin hamısının qabağında 
tənək vardı. Tənəklər otaqların damlarına da dırmaşmışdı. Yaz olanda otaqların damı-daşı tənək 
yarpaqları ilə örtülürdü ki, uzaqdan baxanda hər mənzil yaşıl bir çadrı xatırladırdı. Bu evlərin 
gündoğanında dəmir yol körpüsü salınmışdı. Körpünün alt tərəfində isə üzüm bağları uzanırdı. 
Qarı, Məhini oğulluğa götürmüşdü, bu şərtlə ki, öləndə onu vəsiyyət etdiyi kimi basdırsın. O, 
namaz qılıb oruc tutan, "Allahın yolunda düz duran" bir adam olduğundan onu "Xudavəndi 
aləmin buyurduğu kimi" dəfn etməyin təhrini Məhiyə öyrədib deyərdi: - İndi ara qarışıb, din-
məzhəb itib. Meyidimin üstünə onların birini buraxsan, onların biri əlini cənazəmə uzatsa, 
üçümü, qırxımı, ilimi şərafətli verməsən, hər çərşənbə axşamı molla çağırıb bir ağız "Quran" 
oxutmasan, bir yağlı xörək bişirtdirib yerdən-göydən nazil olan ruhumu sevindirməsən, soxamı, 
pəs-püsümü yetim-yesirə paylamasan, xeyir-ənsənəmi aclara yedirtməsən, onlara şərbət 
içirtməsən, qəbrimin üstünü mən deyən kimi götürtməsən mənim yanıma üzüqara gələcəksən, 
Allahın dərgahında o sifətindən kəsib bu sifətinə, bu sifətindən kəsib o sifətinə yapışdıracaqlar. 
Bu, kafirlik damğasıdır. Bu, Əmirəl möminin birinci divanıdır. Sonrakı divanları … Allah 
göstərməsin!.. Məhi Cahan nənəni onun arzuladığı kimi dəfn edəcəyinə söz verib and içsə də 
qarı dönə-dönə tapşırırdı: - Elə eləməsən, əlinin üstündə əl olmayan o kişi sənə qənim olacaq, - 
deyə Məhini bir daha qorxudur və öz andını pozan naxələf bir adamın belini Allahın necə üfürüb 
sındırdığını nağıl edirdi. Cahan nənə, "ara qarışan zaman ərinin ətəyindən tutub Arazın o 
tayından" keçmişdi. Şəhərdə onun qohumu, qançəkəri yox idi. Ərinin dostları da gəlməyə-
gəlməyə yad olmuşdular. Onun iç-içə iki otağı vardı. Otağın biri Məhinin "məşqulat" otağı idi. 
O, yeyib-içəndən sonra "məşğulat" otağına keçir, yazıb-pozur, qalın kitablara baxıb "gözlərinin 
qarasını apara-apara imtahanlara hazırlaşırdı". Məhi Cahan nənənin evində neçə il idi ki, 
"imtahana" hazırlaşır, lakin nədənsə hər dəfə hamısından "çox oxuyub əzbərlədiyi kimyadan 
kəsilirdi". - Nənə bəxtim yenə gətirmədi. Deyəsən özümü nahaqca yoruram. Hardadı məndə o 
bəxt ki… bəxtim olsaydı, yetim qalardımmı, ay nənə! Çırtla-pırtı bilməyənlər qiymət alır, amma 
mən bir beli qırıq üç üzü də görə bilmirəm. - Fikir eləmə, nənən qurban, Allah kərimdir, gələn il 
kömək edər, girərsən. "İmtahan" vaxtı qonşuların heç biri gəlib Məhiyə mane olmurdu. 
"İmtahanlardan" sonra isə o, gecələr "işləyir", gündüzlər yatırdı. Qonşular onunla yenə də kəlmə 
kəsə bilmirdilər. Məhi gözünün özündə olması, "dilinin ağzında təmiz saxlaması" ilə qonşuların 
hörmətini qazanmışdı. Nəinki qonşular, heç Cahan nənənin özü də onun harda işlədiyini 
bilmirdi. - Nənə qurban, harda işləyirsən? - deyə Cahan nənə soruşanda isə Məhi rus dilində elə 
bir qəliz söz işlədirdi ki, o da qarının yadından tezcə çıxırdı. Məhi bir neçə günlüyə yayınmaq 
istəyəndə Cahan nənəyə deyirdi: - Nənə, məni ezamiyyətə göndərirlər. - Hara? - Rayona. - Haçan 
 72 
qayıdacaqsan? - Nə deyim, Allah bilir, nənə! İşimi tez qurtarsam, tez. - Get, Allah köməyin 
olsun! Məhi yaşadığı yerdə heç kimə toxunmurdu. İldə bəzən bir, bəzən də iki dəfə "ezamiyyət" 
götürüb uzaq şəhərlərə gedirdi. Aynaların pərdələrindən, balkonların yer-yöndəmindən, qapıların 
qayırımından, ora girib çıxanların əyin-başından, geyim-kecimindən "qalınlığı" bilinən evlərə 
girirdi. Özü də lap axşamdan girirdi. Qapını hər yerdə onun üzünə tez açırdılar. Fikirləşirdilər ki, 
qaranlıq təzə qarışanda evə oğru gəlməz. Məhi içəri dost kimi, tanış kimi, yaxın adam kimi 
gülümsünə-gülümsünə girirdi, salam verirdi, evdəkilərin hamısını maraqlandırıb dayanırdı. Onlar 
düşünürdülər ki, görəsən, bu hansı qohumlarıdır? Bu təəccüb, bu heyrət otaqlara yayılır, 
otaqdakıların hamısını Məhinin başına yığırdı. Bundan sonra Məhi üzünü bozardır, hamını 
yerindəcə qurudur, heç kimi əl-ayaq tərpətməyə qoymur, sonra deyirdi: - Heç kim yerindən 
tərpənməsin. Tərpənsəniz özünüzü ölmüş bilin. Puldan paradan nə var gətirin. Verməsəniz 
hamınızı qıracam. Versəniz heç kimə dəyməyəcəm. Ev yiyələri sevinirdilər, bu "səxavətli 
qonaqdan" pul-para əsirgəmir, azdan-az, çoxdan-çox gətirib ona veridilər. Məhi iki ayağını bir 
başmağa dirəyib "Yox, azdır" demirdi. "Beş dəqiqə tərpənməyin, tərpənsəniz, ayrı cür 
qayıdaram, ayrı cür xudahafizləşərik" tapşırıb qapıdan öz evindən çıxanlar kimi çıxırdı, bircə 
dəqiqədən sonra küçədəki insan selinə qarışır, qeybə çəkilirdi. Məhi qənaətçil idi. Bir-iki dəfə 
"qol çəkib aldığı əmək haqqı" onun bir ilinin çıxarını ödəyirdi. O bu pulun hamısını Cahan 
nənəyə birdən vermirdi. - Nənən qurban, yaman az pul alırsan, - deyə Cahan nənə gileylənirdi. - 
Əməyi sağdış əməyinə dönmüşlər, sənin pulunu niyə artırmırlar? Məhi zarafata salıb gülürdü: - 
Nənə, müvəqqəti çətinlikdir, dözmək lazımdır. Cahan nənə qəbul imtahanlarının nə zaman 
başlanıb, nə zaman qurtardığını bilmirdi. Lakin ilin qora bişirən ayında şəhərin kənddən-
kəsəkdən gələn coma-cocuqla dolduğunu, onların qapı-qapı düşüb ev axtardıqlarını görəndə 
anlayırdı ki, "yazıq Məhinin qara günləri" çatıb. O, Məhinin sonuncu "ezamiyyətdən" 
qayıdandan sonra əlinə kitab almadığını görüb təəccübləndi: - Ay oğul, niyə oxumursan? - Nənə, 
oxumaqdan yorulmuşam. Daha nə qədər oxuyarlar! Bir adam tapmışam, deyir ki, bu il vaz keç, 
gələn il nə olur-olsun, imtahansız-filansız düzəldəcəm. - De Allah kərimdir. Məhi təkrar edirdi: - 
Allah kərimdir. - Nolar, yaxşı fikirdir. Allah yaxşıların köməyində olsun. - Belə yaxşıdır, nənə. 
Mən də bu il çox işləyib qazanaram ki, bir az ona verəndə bir az da özümüzə qalar. - Hə, ay oğul, 
çörək kəsməyəni heç qılınc da kəsməz. Məhi yenə gündüzlər yatır, qaş qaralanda "işə" gedir, evə 
bir də gecə tən yarı olanda qayıdırdı. Göyün üzü tutulmuşdu. Yarpaq belə tərpənmirdi. Deyəsən , 
yağış yağacaqdı. Bazarın qapıları bağlanmışdı. Get-gəl azalmışdı. Hava həmişəkindən tez 
qaraldığı üçün küçə işıqları hələ yandırılmamışdı. Ötün keçən maşınların gözləri səkilərdə 
kölgələr uzadır, səkilərdə kölgələr düzəldir, kölgələri daş divarlarla yapışdırıb çəkə-çəkə geri 
atırdı. Taksilər körpünün yanındakı meydançada dalı-dalı süzülürdü. Meydançanın üst tərəfinə 
xeyli adam yığılmışdı. Onlar şəhərə ayın-oyun almağa gəlmiş bir kəndin adamlarına oxşayırdılar. 
Hərəsninin yanında bir-iki ağır çamadan, bağlama vardı. Heç bir miniyə əl qaldırmır, heç bir 
minik saxlatmırdılar. Deyəsən öz maşınları vardı, onun yolunu gözləyirdilər. Məhi taksi 
dayanacağında durub bu adamların arasında, çamadanının üstündə oturmuş ağ şapkalı, ağ 
köynəkli, qara toqqalı kişiyə baxırdı. Məhinin gözü onu bayaqdan almışdı. Məhi bayaqdan bəri 
iki-üç dəfə onun o tərəf bu tərəfindən keçmişdi. Keçmişdi ki, yaxından baxsın, yaxından görsün. 
Görmək istəmişdi ki, birdən aldanar "əlindən çıxan daş" özgəyə dəyər, yadı öldürər. Görmək 
istəmişdi ki, günahkarın yerinə günahsızı öldürər. Bu kişinin həmən Rəhim olduğuna heç bir şək-
şübhəsi qalmayandan sonra taksi dayanacağına çəkilmişdi, fikirləşməyə başlamışdı. O, bir istədi 
ağına-bozuna baxmasın, ora getsin, bıçağı Rəhimin ürəyinə saplayıb qeybə çəkilsin. Lakin belə 
əzabsız ölümü ona rəva görmədi. Düşündü ki, onun canının yarıdan çoxunu diri-diri almalıdır. 
Düşündü ki, əvvəlcə dilini kəsməlidir. Qanla dolub boşalan ağzına baxa--baxa danışmalıdır, necə 
"satqınlıq" elədiyini söyləməlidir, sonra gözlərini çıxarıb yerinə duz tökməlidir, düşmənin 
iniltisinə, fəryadına qulaq asmalıdır. Sonra qaçmaq imkanı verməli, sonra bu korun yaşamaq 
üçün göstərdiyi oyunlara tamaşa etməlidir. Axırda isə Rəhimi bir də tutmalı, boğub buraxmalı, 
nəfəsini tez kəsməli, bu "kefin" sonunun isə onun ətindən parça-parça ət kəsə-kəsə 
tamamlamalıdır. Lakin Məhi onu bir o qədər adamın arasından kənara necə çəksin, necə 
 73 
təkləsin? Məhi fikirləşdi ki, bir də belə fürsət ələ düşməyəcək. Fikirləşdi ki, ötən payızda da 
ərincəklik elədi, Rəhim gedən maşının dalınca taksi salıb onu düzdə tutardı. Fikirləşdi ki, bu 
gündən sabaha ümid yoxdur, ürəyindəki qisası qiyamətə aparmasın. Fikirləşdi ki, Rəhimi istədiyi 
kimi öldürüb, istədiyi kimi ləzzət ala bilməyəcək - bir yoldaş lazımdır. Rəhimin "xəyanətindən" 
sonra öz-özünə dönə-dönə söz vermişdi ki, Allaha da sirr açmasın, onun da dostu var. Rəhimin 
"satqınlığından" sonra tövbə demişdi. Demişdi ki, dil başa bəladır, adamın başına nə gəlsə öz dili 
gətirər. Demişdi ki, bir də belə qələt eləmərəm, bir də özüm öz dilimlə quyu qazmaram. Dilin 
quyusu yaman dərin olurmuş. Bütün cəzaların vaxtı, vədəsi var, çəkib qurtarırsan, amma dilin 
dustaqlığı, dilin məhbusluğu adamın ömrü qədərdir. Bu yerdə Məhinin yadına Höcət düşdü. Axı, 
onun harda yaşadığını bilirdi. O gecə… Gülzar onu qonaq aparan gecə Höcət keflənib 
"qardaşımsan" deməmişdimi?! Deməmişdimi evimiz filan yerdədir, üç otağımız var, birini 
səninki hesab eləyirəm, haçan gəlsən özününkü kimi yatıb-dura bilərsən. "Yox, əlac yoxdur, 
gedim Höcəti gətirim, qoy bu dəfə mənə kömək eləsin. Rəhimin axırına çıxandan sonra onun da 
kütahını kəsərəm", - deyə düşünən Məhi Höcətgilə sarı üz tutdu. Tələsə-tələsə yol boyu 
fikirləşdi: Allah elə eləsin ki, biz gələnə kimi Rəhim getməyə: … Məhi lap daldakı taksidə 
əyləşdi. Sürücü soruşdu: - Xaloğlu, hara? - Bir az gözləyək. Bir dostum var gəlməlidir. İndiyə 
vədələşmişik, nədənsə gecikib. Sürücü artık-əskik heç bir söz deməyib şapkasının dalını qaldırdı, 
pəsdən-pəsdən oxumağa başladı. Məhi aynanı yatırtdı. Necə yanaşmağı, necə inandırmağı 
öyrətdiyi Höcətə baxa-baxa onların danışdıqlarına qulaq asmağa başladı. Məhi Höcəti əmin 
etmişdi ki. əsgərlik dostumdur, körpünün altında görüşüb sonra sizə gedəcəyik. Mən ona 
demişdim ki, Rəhim, dava qurtarandan sonra səni bir adam öldürmək istəyəcək, amma səni onun 
əlindən mən alacam. İndi, Höcət, guya sən onu öldürmək istəyirsən, mən də Rəhimə ömür 
verirəm. Qiyamət görüş olacaq… Bərk qorxandan sonra yemək-içməyin ləzzəti ayrı olur. Külək 
ağacların budaqlarını bircə dəfə yırğalayıb kəsdi. Şimşək çaxdı. Göy guruldadı. Əvvəlcə seyrək, 
sonra isə gur yağış yağmağa başladı. - Rəhim müəllim, axşamınız xeyir. Rəhim müəllim qalxdı, 
Höcətə baxdı, tanıya bilmədi. Höcət sözlərinin arasını kəsmədi. - Nə var, nə yox? Keflər, hallar!..  
- Kefiniz yaxşı olsun, - dedi. Höcət gülümsündü: - Gedəyin qonağımız olun. Rəhim ona 
diqqətli, davamlı bir nəzər saldı. Höcət lap onun çənəsinin altına girdi:  
- Tanımadınız? Məmmədin oğluyam, sizin cəbhə dostunuzun. Rəhim gözlərini döydü. - 
Yenə tanımadınız? Rəhim şəhadət barmağını burnunun ucuna qoyub fikiriləşdi. Höcət aranı yenə 
boş qoymadı:  
- Nə tez yaddan çıxartmısınız?  
- Hansı Məmmədin? Çənəsindən yaralananınmı? Höcət:  
- Xeyr, - dedi, - dizinin gözündən yaralanan Məmmədin. Rəhim barmağını yenə burnuna 
aparıb xeyli düşünəndən sonra gülümsündü:  
- Hə, tanıdım, tanıdım… sənin adın Kamildirmi?  
- Bəli, Kamildir.  
- Yazığın oğlu Kamil deyib Kamil eşidərdi. Maşallah, yekəlib yekə kişi olmusan. Atan 
necədir, əldən çox düşməyib ki? O zaman yarası ağır idi, qılçasını kəsməyiblər?  
- Sağlığınıza pis deyil, sazdır. Yox, kəsməyiblər.  
- Bəs məni necə tapdınız? Axı üzümü bir dəfə də görməmisiniz. Höcət sual altda qalmadı. 
Məhinin verdiyi "saqqızı" çeynəməyə başladı:  
- Keçən payız qaranlıq qarışanda atamla bazardan çıxıb evə gedirdik. Siz onda bir 
maşının üstündə getdiniz. Bizi görmədiniz, sizi mənə atam tanıtdı, elə onda da bu paltar 
əyninizdə idi. Rəhim keçmiş günləri xatırlayıb köksünü ötürdü. O günləri ki, hər kəs öz tikəsini 
yarı bölüb yoldaşına verərdi. Məhi də o dostların biri idi.  
- Rəhim müəllim, yağışın altında niyə dayanmışıq? - Yox, sağ ol, sən get. Maşın gələr 
indi yola düşərəm. Qalsam, sabah dərsə çatmaram. Qismət olsa, bir dəfə gələrəm, doyunca 
söhbət edərik. Məndən atana salam söylə. - Öz maşınımız var, işıqlaşanda apararam. Atam 
sizdən o qədər danışıb ki, daha nə deyim… bilsə ki, sizi buraxmışam, abrımı alacaq. Höcət 
çamadanını götürüb taksiyə gedəndə Rəhim müəllim də onun arxasınca addımlamalı oldu.  
 74 
…Taksinin biri sağa şütüdü, digəri sola. 6 Milis şöbəsinin rəisi Zakirin kefi yaxşı 
olmayanda özünü nərdin leylacı sanan Xansuvar əmigilə gəlir, gecənin bir vaxtına qədər hay-
küylə, hərbə-zorba ilə zər atırdılar. Zakir udanda papiros çəkməkdən sinəsi xışıldayan arıq, quru 
qaynatasını cinlədib onu deyindirirdi. "Qələbə" Xansuvar əminin tərəfinə keçəndə isə onun 
sümükləri də oynağa gedirdi: əsib coşa-coşa yekəxanalanır, zəri atdıqca əllərinin, başının 
hərəkətilə onu hədələyib şeş qoşa istəyirdi. Zakir uduzduğu üçün dilxor olmazdı. Qaynatasının 
azarkeşliyi ona ləzzət verər, dolaşıq işlərin, açılmamış sirlərin, tapılmamış izlərin fikir və 
düşüncələrindən yorulan başını bu şən oyunçunun "şəbehləri" ilə ayazıdardı. Xansuvar əminin 
aman-zaman bir övladı vardı. Özü demişkən onu da Zakir aparıb kişinin öz ağzını öz əlinə, öz 
evini öz işıqsız gözlərinə möhtac qoymuşdu. O, günün çoxunu çayxanada keçirir, özü kimiləri ilə 
oturub getmişdən-gəlmişdən danışır, "gidi dünyanın işləklərini" sadalayır, tay-tuşlarını ağız 
açmağa qoymur, hal alıb halvadan gedirdi. Nizaminin "Yeddi gözəlini", Füzulinin "Leyli və 
Məcnun"unu, Caminin "Yusif ıə Züleyxa"sını, Sədini, Hafizi əzbərdən bilir, yeri gələndə 
onlardan deyib, kürreyi-ərzin də eşq ilə yarandığını söyləyirdi. Kim hardan desə, Xansuvar əmi 
ordan kəsirdi. Sinəsi sözlə dolu idi. Buna görə də "Qızıllı Xansuvar" deyirdilər. Məhi dünən 
axşam gəlib bu çayxanaya girmiş, Xansuvar kişi ərşdən-kürşdən danışanda böyür-başındakıların 
pıçıldaşdıqlarını eşitmişdi: - Bu kişi kimdir? Nə yaman yaxşı danışır?  
- Pa!.. Sən hələ onu tanımırsan? Ona "Qızıllı Xansuvar" deyərlər. Amma yazıq təkdir, bir 
qızı var, o da ərdədir. Neynəsin, yatana kimi gününü çayxanada keçirir. Məhi çayxananın yan-
yörəsində hərlənmiş, Xansuvar əmi çıxıb gedəndə onu gözdən qoymamış, kişinin evinin yerini 
öyrənmişdi. Yadında yaxşı qalan "Qızıllı… təkdir…" sözləri ona təzə iştah açdırmışdı. 
Fikirləşmişdi ki, hər adama "qızıllı" deməzlər, bunda yəqin çoxdur. O sarıları ələ keçirsəm, 
dünyanın bəla dərdindən qurtararam, orda-burda xərcləyə-xərcləyə ömrümün axırına kimi kef 
çəkərəm, daha ildə iki-üç dəfə başımı dəyirmanın pərinə vurmaram. Fikirləşmişdi ki, Allah yaxşı 
yetirib, özümü içəri verə bilsəm, sarıları almağa nə var!.. Ondan sonra məndən ötrü hər yer 
cənnətdir. Burda bir gün də qalmaram. Başımı alıb gedərəm. Bir həftə bu şəhərdə, bir ay o 
istirahətdə… Məhi istəmişdi ki, Xansuvar əmi qapını açanda özünü çatdırsın, kişinin dalınca 
içəri təpilsin, lakin həyətdə nərd oynayan qonşuları görüb qayıtmış, küçələrdən əl-ayaq 
çəkiləndən sonra yenə gəlmiş, tapıb gətirdiyi dəmirlə Qoşa qapını o yan-bu yana basıb 
aralayacağı, açacağı niyyəti yenə baş tutmamışdı, çünki kimsə çöldə yatmışdı. Bu gecə isə yağış 
yağırdı, həyətdə heç kim yatmazdı. O, çöldən arxayın olacaqdı. Həm də Rəhimi aldadıb onun 
çənginə gətirən Höcəti heç yana buraxmamışdı. Bir-birinə bitişik, bir-birinə yapışıqlı, bir həyətli 
mənzillərin birinə yoldaşsız, köməksiz girmək olmazdı. Məhi Höcəti qabağa verəcəkdi, onun 
boynunun dalını kəsdirəcəkdi. "Xalı" tutsa, Höcətin başından bir tük də çəkməyəcəkdi. Axı, 
"sarıları" yığandan sonra buralarda bənd olmayacaqdı ki, "gədə" də ağzından qaçıra, onu tutdura. 
Zakir bu axşam da qayınatasıgilə gəlmişdi. Onlar gecə yarıyacan nərd oynadılar. - Daha bəsdir, - 
deyə Xansuvar əmi ayağa qalxdı. - Zəif oyunçusan. Yataq. Zakir pencəyini geyinmək istəyəndə 
Xansuvar əmi:  
- Getmə, - dedi.  
- Ev evdir də, nə təfavütü var, ora olmasın, bura olsun. Evdə yetimlərin ağlaşmır ki! 
Zakirin arvad-uşaqları yaylaqda idi, ona görə də qayınatasının sözündən çıxmadı. Onlar yastığa 
baş qoyanda saat iki idi. Gecənin sakitliyini ara verə-verə yağan yağışın şırıltısı, bir də hərdənbir 
ötən maşınların gurultusu pozurdu. Xansuvar əmi yaşıl işığı həmişəki kimi yanılı qoyub 
yatmışdı. İşıqda yata bilməyən Zakir isə qonaq otağına keçmişdi. Xansuvar əmi bir şaqqıltı 
eşidib gözlərini açdı, elə-belə baxdı, heç bir şey görə bilmədi. Həmin şaqqıltını bir də eşidəndə, 
dirsəkləndi. Qapını aralamışdılar. İçəri meymun əlinə oxşar bir əl, çöp kimi nazik bir bilək 
uzanmışdı. Bu əl qapını daldan bağlayan zəncirin ucunu yuvasından çıxarmağa çalışırdı. 
Xansuvar əmi bir istədi hay-küy salıb onu qovsun, ancaq fikirləşəndə ki, bu əli tutmaq lazımdır, 
cınqırını çıxarmadı. Qaçaq-quldur dalınca at çapıb onu orda, bunu burda yaxaladığı, onları beli 
sınmış ilan kimi "yalmandırdığı" vaxtları yadına saldı. Elə bil ömründən-günündən gedən o təpər 
geri qayıtdı. Elə bil oynar-kişnər atının üzəngisini basdılar, Xansuvar əmi yəhərin belinə quş 
 75 
kimi qalxıb buxara papağını gözünün üstünə endirdi, havalı köhləninə bir tərkim vurdu, at dal 
ayaqları üstə qalxıb kişnədi, ox kimi irəli şığıdı. Xansuvar əmi çarpayıdan yavaşca qalxıb o 
günlərin yadigarı olan rəşməni divardakı mismardan aldı. Ələ, biləyə baxdı. Əli necə utmağı, 
siyirtməni o biləyə necə keçirtməyi ölçüb-biçdi. O biri otağa keçdi, Zakiri tərpətdi. Zakir 
əndikdi:  
- Ha!.. Xansuvar əmi əlinin ağzının üstünə qoydu:  
- Sss… Zakir əli ilə soruşdu: nolub? Xansuvar əmi onu çəkə-çəkə ara qapının ağzına 
gətirdi, zənciri irəli, geri itələyib dartan əli göstərdi, nə edəcəklərini qaş-gözü, əli ilə başa saldı. 
Onlar ayaqlarının ucundan bu biri qapıya yaxınlaşdılar. Zakir bir ayağını qapının çərçivəsinə 
dirədi, həmin əldən tutub onu var gücü ilə özünə sarı dartdı. Oğrunun qolu çiyninəcən içəri girdi. 
Xansuvar əmi siyirtməni onun biləyinə keçirdi, üst-üstə beş-altı düyün vurdu. - Qapını 
güllələyəcəklər, bura qaç, - deyə Zakir qayınatasının qolundan tutub o biri otağa çəkdi. Zakir 
havaya bir güllə atıb şəhərə çaxnaşma sala bilərdi. Lakin o, belə etmədi. Fikirləşdi ki, oğrunun 
biri ələ keçib, onun bir qoşun yoldaşı olsa da yaxalanacaqlar. Oğru dartınır, biləyini bururdu. 
Dərisi soyulub qapıda qalan qolundan qan axırdı. Bu qan qolunun balıq ətinə döyülmüş "Allah, 
sən məni dostdan saxla, düşməndən öz-özümü qoruyaram" sözlərinin üstünü örtürdü. Qapının 
çölündə səslər eşidilirdi. Bu səslər bir-birini yıxmağa çalışan iki güləşən adamın süpürləşməsinə 
oxşayırdı. Bundan sonra xırıltı gəldi, sanki hərami yer su sorurdu. Siyirtməyə salınmış qol 
çırpına-çırpına səyridi, qatıb ağaca döndü. Hava ağarmağa başlayanda eşiyə çıxan qonşular 
qışqırışdılar. Zakir qapını açdı. Başsız bir oğlan meyiti içəri yıxıldı. 7 Rəhimin qətli ilə Höcətin 
ölümü arasında heç bir əlaqə görünmürdü. Rəhimi oğrular öldürmüş olsaydılar, onun cibindəki 
yüz manat pulu, çamadanındakı parçaları, qolundakı qızıl saatı aparardılar. Halbuki, onun bir 
çöpü də tərpənməmişdi. Höcətin başını isə öz oğru yoldaşı kəsmişdi, buna heç bir şəkk-şübhə ola 
bilməzdi. İş işə qarışmışdı. Zakir şübhəli adamları nəzarət altına almışdı. Öz qabından, öz 
qabağından yeməyənlərin evə nə zaman gəldikləri, evdən nə zaman getdikləri, küçədə, bazarda, 
iş yerində kimlərlə görüşdükləri, kimlərlə söhbət etdikləri öyrənilirdi. Zakir evlər idarəsi 
müdirlərini də bu işə cəlb etmişdi. Onlar hər evə baş çəkir, guya mənzillərin təmirə ehtiyacı 
olub-olmadığı ilə maraqlanır, heç kimi şübhələndirmirdilər. Milis rəisi bütün gücünü bu işin 
yolunda qoymuşdu. Şöbəyə çatdırılan yeni-yeni xəbərlərlə o qədər məşğul olurdu ki, bəzən 
qaranlığın nə zaman qarışığını, sabahın necə açıldığını hiss etmirdi. O, şəhərin qırx 
kilometrliyindəki kəndə - Rəhimgilə üç dəfə getmiş, onun arvadını, qohumlarını, müəllim 
yoldaşlarını danışdırmış, "namus üstə güdaza gedən" bu adamın kimə sataşdığını, kimə xəyanət 
etdiyini, məktəbdən qıraqda nə kimi işlərlə məşğul olduğunu müəyyən etməyə çalışmışdı, lakin 
bu zülmətdə heç bir işıq tapa bilməmişdi. Kənd camaatının danışdığından belə çıxırdı ki, Rəhimi 
kiməsə oxşadıb öldürüblər. Tənəklərin arasından quzusuna ot yolarkən onun öldürüldüyünü 
görən qoca da caniləri tanımamışdı. Ancaq qocanın dediyinə görə qatilin biri söyürmüş, deyirmiş 
ki, axırı belə olar. Sən ki, məni ana üzünə həsrət qoydun, payın budur. Qocanın söylədikləri ilə 
Rəhimin qohumlarının verdiyi izahat düz gəlmirdi, bir-birini tutmurdu. Hər halda, qocanın 
dediklərində bir həqiqət vardı. Zakir onun düşməninin adını necə öyrənsin? Rəhimlə o naməlum 
adam arasındakı ədavəti hansı yolla, kimin köməyi ilə aydınlaşdırsın? Həmin kənddə Rəhimi 
gözü götürməyən, onün üzünə yalandan gülüb fürsət axtaran pərdəli bir adam olsa, müəllimin 
qohumları onu tanıyardılar, Zakirdən danmazdılar, görünür, qatil oralı deyildi. Bəs ayrı adamla 
Rəhimin nə "alış-verişi". Zakir onun keçmişi ilə də maraqlanmış, Rəhimin müəllimləri, bəzi 
tələbə yoldaşları ilə görüşüb söhbət etmişdi. Onlar "bu təmiz suyun bulandığına" inana 
bilməmişdilər. Zakir düşündükcə fikir, xəyal axtarışlarının məchul genişliyində azır, ehtimal, 
güman hüdudsuzluğunda çaşır, elmin, təcrübənin verdiyi imkanlara əl ata-ata özünü yorur, 
yuxuya gedirdli. Telefon zəngləri, qapını döyüb içəri girmək üçün icazə istəyənlərin səsləri onu 
tez oyadır. O, qaranlıqda qalan qaranlığı yenidən axtarmağa başlayırdı. Lakin onun ehtimalları 
bir-birini çəkib açmır, bir-birini bağlamırdı. O düşünməkdən təngə gəlir, bəzən az qalırdı ki, bu 
fəxri vəzifədən çıxmaq üçün nazirliyə ərizə yazsın. O, belə fikirləşəndə ağlına gələn bir sual 
qabağını kəsirdi. Çətinlikdən qaçırsan? Zakir bu qərarını ikrahla dəyişir, kinlə işə girişir, 
 76 
ürəyindəki tutqun kədəri əridib şövqə, həvəsə çevirərək işıqla xəyalın qanadlarında, yeni 
gümanların qaranlığında uçurdu. Belə hallarda onu xoş bir hava bürüyürdü, sanki şad xəbərlər 
onun dövrəsinə ehtiras və inamla fırlanırdı. Zakir özündə bir yüngüllük hiss edir, ayağa qalxır, 
stolun arxasından çıxır, uçmaq üçün qanad çalıb sürünən qartal kimi qapıya doğru gedir, ona 
ümid, inam gətirən bu havanı sinəsinə çəkirdi. O, ikinci dəfə belə bir hal keçirəndə qapı astaca 
döyüldü. - Gəl! İçəri qucağı uşaqlı, arıq, qarayanız bir gəlin girdi. Bu, Rəhimin arvadı Qayimə 
idi. Zakir yatmış uşağı onun qucağından alıb divanın üstünə qoydu. Qayimə doluxsunmuşdu. 
Zakirə elə gəldi ki, ərinin müsibətindən sonra alma kimi büzüşən bu gəlini dindirsə ağlayacaqdır. 
Zakir: - Otur, bacım, - dedi, - otur. - Stolun arxasına keçdi. - Yəqin, təzə xəbər var. Qayimə 
pencəyinin cibindən bir dəftərçə çıxardıb stolun üstünə qoydu. - Rəhimin xatirə dəftəridir. Bunu 
kitabların arasından tapmışam. Sizə lazım olan xatirə otuzuncu səhifədən başlanır. Zakir gözəl 
yazılmış qalın dəftərin vərəqlərini çevirə-çevirə həmin səhifədə dayandı, oxumağa başladı: 
"Gəncəli Məmməd dizinin gözündən yaralanmışdı. Dağdərəli Məhi qolundan yaralanmışdı, 
yarası yüngül idi. Mən torpağın altında qalmışdım, bir balaca beynim silkələnmişdi. Çəmənli 
Hacının da tikəsi tapılmadı. Yazıq Məmmədin yarası ağır idi, qılçasının birini kəsəcəkdilər, 
bilmədim kəsdilərmi. Kamil deyib, Kamil eşidirdi. Deyirdi oğlum Kamilin üzünə bircə dəfə 
baxıb ölsəm, dünyada gözüm qalmazdı. Məhiynən məni qospitaldan bir buraxdılar… Qaranlıq 
bir qış gecəsiydi. Bir həftə idi ki, ara vermədən qar yağırdı. Çöldə çovğun ulayırdı, içəridə radio 
cəbhə xəbərləri verirdi. - Yaman gəlirlər!.. Mən özümü yuxuluğa vurdum, Məhiyə cavab 
vermədim. O əlini uzadıb məni astaca tərpətdi: - Yatmısan? - Yox! - Radioda deyilənləri 
eşitdinmi? - Eşitdim. - Buralara çatmağa bir şey qalmayıb. Köpək uşağının qabağını saxlaya 
bilmirlər. - Saxlayacaqlar, hələ şirə verirlər. - Haçan? Ölkənin çox yarısını əldən verəndən 
sonramı? - Tələsmə, hər şeyin vaxtı var. Məhi gileyləndi: - Müəllimsən də, müəllim! Sənə 
aldatmağın təhərini institutda elə öyrədiblər ki, bütün nəfəsin yalandan gedib-gəlir. - Bu yalan 
deyil, inamdır. Məhi istehza ilə dedi: - İnanıram. Bizim səsimizi eşidən kazarma növbətçisi gəlib 
xəbərdarlıq etdi. Biz bir müddət danışmadıq. Sonra Məhi yenə pıçıldadı: - Mənə yoldaşlıq 
eləyərsənmi? Gəl qaçaq! Bircə ay daldalanıb başımızı salamat saxlasaq, müharibə qurtarar. 
Bunun axırıdır. Mən dillənmədim. Onu dilə tutmaq, başa salmaq lazım idi, lakin kazarma belə 
uzun söhbətlərin yeri deyildi. - Yolu-rizi yaxşı bilmirəm, yoxsa sənə üz vurmazdım. Səhər ona 
çox dedim, az eşitdi, fikrindən dönmədi. Düşündüm ki, qaçsa həm onun cəzası ağır olar, həm də 
bunun hərəkəti cəbhəyə oğul yola salan ata-anasını utandırar. Ona görə də diviziya komandirinin 
siyasi hissə üzrə müavininə xəbər verdim. Xəbər verdim ki, onu başa salarlar, tərbiyələndirərlər. 
Məhini komandirin yanına çağırdılar. Biz isə cəbhəyə yola düşdük. Müharibə qurtarandan sonra 
Dağdərəsindən bir adama rast gəldim. Davadan söz düşdü. O danışdı ki, dayım oğlu Məhi 
qaçmaq istəyibmiş, yoldaşı onu satıb. Məhini qazamata salıblar. Məhi ordan da qaçmaq istəyib, 
amma çirkab kəmərində boğulub ölüb. Mən Məhini tanıdığımı bildirmədim, ancaq bu qara xəbər 
ürəyimi yandırdı. Öləndə sinəmi yarsalar, ürəyimin başında bircə bu peşmançılığın dağını 
tapacaqlar". Rəngi-ruhu üstünə gəlmiş Zakir papiros çəkə-çəkə otaqda xeyli var-gəl etdikdən 
sonra oturdu: "Düyün açılır". Lakin ikicə dəqiqə keçməmiş onun sifəti kömür kimi qaraldı. 
Qalxıb pəncərənin qabağına gəldi, pərdələri aralayıb həyətə baxdı. Pıçıldadı: - Çirkab kəmərində 
boğulub ölüb… Onun bu pıçıltısını Qayimə də eşitdi. 8 Məhi Höcətin başını öz pencəyinə büküb 
hasarın üstündən aşaraq bağa keçəndə göyün üzü ayazımışdı, dan ulduzu doğmuşdu. O, beş-altı 
addım atandan sonra dizləri tutuldu. Yerimək istədi, lakin ayaqları dolaşdı, yıxıldı. Kəsik baş 
pencəyin arasından çıxıb yerə dığırlandı. Məhi uçuna-uçuna qalxdı, başı pencəyə büküb 
qucağına aldı, irəli getməyə çalışdı, bacarmadı. Hər şey onun gözlərinə iki göründü, çataqlı, 
yapışıqlı göründü. O, bu dəyirman daşının üstündən qırağa sıçramaq, bu fırlanan dünyadan 
uzaqlaşmağa can atdı, irəli, geri ləngərləndi, gözlərini açıb yumdu, yenə də hər şeyi qoşa gördü, 
cüt gördü. Gözlərinə görünənlərin hamısı sağdan sola sürətlə fırlanmağa başladı. Məhiyə elə 
gəldi ki, o, yerdə deyil, nəhəng bir dəyirman daşının üstündədir, bu daş onu fırlayıb-fırlayıb geri, 
Qızıllı Xansuvarın həyətinə atacaqdır. Məhi bir də yıxıldı. Kəsik başı möhkəm tutub 
buraxmadığından sinəsinin altında qaldı və onun ürəyinin başını elə ağrıtdı ki, bayaqkı 
 77 
sarsınıtılar bunun yanında yalan oldu. Məhi yerdən qalxa bilməyəcəyini güman edəndə arxadan 
xışıltı eşitdi. Elə bildi gələn var. Elə bildi üstünü alıblar. Cəld qalxdı. Geri baxdı. Gələn yox idi. 
Meh əsmiş, budaqlar yırğalanmış, yarpaqlar çırpınıb otların üstə şeh çiləmişdi, ağlı başına 
gəldikcə zehni aydınlaşdı, çayı üç-dörd dəfə yarıb bu taydan o taya keçdi ki, izinə it salsalar 
onun iyinə götürə bilməsin. Sonra yenə bağa girib hərdənbir daldalandığı yerə tərəf götürüldü, 
heydən kəsilənəcən yüyürdü və birdən yox oldu, sanki yer yarılıb onu öz altına saldı. Bu qədim 
tuneldə göz-gözü görmürdü. Onun içində daş-kəsəklər, çala-çuxurlar vardı. Çala-çuxurların 
bəzisi su ilə dolmuşdu. Məhinin ayaqları toxunan daşların bəzisi sıçrayıb bu gölməçələrə düşür, 
tuneli kəsilmək bilməyən tutqun bir uğultu ilə doldururdu. Bu səslər Məhini vahimələndirirdi. O, 
bu səslər kəsilənə kimi ayaq saxlayır, sonra ehtiyatla irəliləyirdi. O xeyli getdi. Duruxa-duruxa 
getdi. Tunelin tağından qopan kərpic tappıltı salanda dayandı. Ona elə gəldi ki, burda kimsə 
var… Ehtiyatla yerimək istəyən bu adam büdrədi, gölməçəyə yıxıldı. Məhi naqanı əlinə aldı, 
arxasını divara söykədi, heç bir addım səsi, paltar xışıltısı, insan nəfəsi eşidib duymayandan 
sonra yoluna davam etdi. Çayın şırıltısı onun qulaqlarına çatanda Məhi tunelə girəndən bəri hiss 
etmədiyi təmiz, sərin hava ilə sinə dolusu nəfəs aldı. Çayın şırıltısı ilə axdığı yer şəhərin, elə bil, 
kimsiz-kimsəsiz tərəfi idi, ora son illər insan ayağı dəyməmişdi. Çayın sağ sahilində uçurumlar, 
kahalar vardı, sol sahilində isə köhnə qəbristanlıq görünürdü. Qəbristanlıqdakı başdaşlarında 
oyma at naxışları, çərkəz papaqlı aşıq şəkilləri, başı çalmalı axundların, beli xəncərli qoçuların 
təsviri verilmişdi. Orada bir günbəz ucalırdı. Tunelin sonu bu gümbəzin altında qurtarırdı. Çayın 
suyu gümbəzin binövrə daşlarını yalayıb keçirdi. Bu daşlarda tunelin tağı arasında balaca bir 
baca açılmışdı. Bu bacadan tunelə işıq süzülür, içərini alatoranlaşdırırdı. Tunelin içinə ot 
döşənmişdi. Tağbəndə bir ağac mıx çalınmışdı, ona kəndir bağlanmışdı, kəndirin ucuna isə yarım 
arşın uzunluğunda bir qarğı salınmışdı. Bu qarğı asılqanı əvəz edirdi. Məhi burada bir dəst üst 
paltarı saxlayırdı. O özünü Cahan nənəyə göstərmək halında olmayanda bura gəlirdi. Tunelin 
girəcəyini bu ildən o ilə qalan keçə kimi yapıxmış boz otlar basmışdı. Onun dar ağzından 
baxanda tunelin qaranlıq dibi güclə görünürdü. Məhi tuneldən çıxmaq istəyəndə yolunu buradan 
salırdı. O, gümbəz bir külfə açmışdı, bu külfədən qəbirə keçirdi, orada dayanıb ətrafı dinləyir, 
izlənmədiyinə inanandan sonra ucu-bucağı görünməyən bağa girir, bağdakı yüzlərlə kölgələrin, 
yüzlərlə qaraltıların birinə çevrilib qaranlıqda əriyirdi. Məhi bu dəfə dincəlmədi, tuneldən qəbrə 
keçdi, başı pencəyin düz ortasına qoydu, pencəyin ətəklərini onun üstünə çəkdi, asılqan kəndiri 
ilə möhkəm sarıyıb suyun gur yerinə atdı. Əynindəki üst paltarlarını da soyundu, onları ağır bir 
qəbir daşına bələyib başın dalınca tulladı. Sonra öz zağasına çəkilib onun üstünə uzandı, yatmaq 
istədi, lakin yuxusu ərşə çəkildi. Gah istiləndi , gah da üşüdü, canındakı ağrıları indi-indi hiss 
etməyə başladı. Axşama qədər sıxıntılar, sarsıntılar içində çırpındı, eşələnməkdən altındakı otu 
vəl kimi döyüb samana döndərdi. Onun yadına nə yemək düşdü, nə də içmək. Məhinin çörəyi 
bir-birindən əzablı qorxunc fikirlər oldu, suyu isə arada-bərədə özünə verdiyi ürək-dirəklər, ömrü 
gödək təsəllilər, ötəri təb, gəldigedər dəyanət… O düşündükcə düşündü, ağlına yüz cür fikir 
gətirdi. Fikirləri qayçı kimi bir-birini kəsdi. Onun nəzərində dünyanın hər yeri şumlandı, 
gözəllik, təmizlik toxumu səpildi, lakin hər tərəfdə hiyləgərlik, naqislik cücərdi. Məhi həyatın 
ona verdiyi imkanlara nəzər saldı. Keçirdiyi günləri xatırladı. Ötən həftələr, aylar kitab səhifələri 
kimi açıldı. Bunların hamısının bir mənası vardı. Bunların hamısı "yaşamaq" adlı bir ana 
məhvərin ətrafında fırlanırdı. Axşama qədər uzun yollar gedən Məhi tuneldən günbəzə keçdi. 
Onun dizləri əsdi. Şəhər hər şeyi soru udan, əridən nəhəng bir kürə kimi onun qorxutdu. Şəhərin 
uğultusu çay dərəsilə baş yuxarı gəlib gümbəzin divarlarına çatdı, sanki onu danışdırdı, ondan 
nəsə soruşdu. Sanki Məhinin üzünü həmin sualın yeli vurdu. Sanki şəhər bircə adam olub 
arxadan ona yaxınlaşdı, həmin sorğulu nəfəsini onun sifətinə vermişdi. Başını çöl yana döndərdi. 
Həmin meh onun yanaqlarını bir də yaladı. Günbəzin qülləsindən quzulamış suvağın kiçik bir 
parçasıqopub onun başına düşəndə, Məhi bağırıb yerə çökdü. O, qülləyə baxdı. Qüllənin başını 
bağlayan kərpic haçansa qopmuşdu, oradan göyə dir baca açılmışdı. Bu baca çöldən içəri, 
içəridən çölə uçuşan qılınc şəhpərli yarasaların oyun-oyuncaq yoluna çevrilmişdi. Məhi 
yarasaları görüb ürəkləndi, gümbəzdən çıxıb bağa girdi, bağ yuxarı gedib çayın o tayına adladı, 
 78 
körpə meşəliyə keçdi. Meşənin içi ilə xeyli gedəndən sonra yenə də çayın sahili boyunca irəlilədi 
və dram teatrının qarşısındakı bağa çatıb əylənməyə, dincəlməyə çıxmış adam kimi eynəyini 
gözünə taxdı, skamyaların birində oturdu. Ona nəzər yetirənləri oğrun-oğrun süzdü, lakin hər 
kəsin öz kefində olduğunu görüb qalxdı, evə yollandı, Cahan nənəyə demək üçün söz hazırladı, 
söhbət quraşdırdı. Höcətgilin evinə yaxınlaşanda ağı deyib ağlaşan arvadların səsini eştidi, başqa 
küçəyə buruldu. - And olsun Allaha, dünən gecə səhərə qədər çimir eləmişəm. Ay oğul, bura 
şəhərdir. Ata-anasından küsənlər bura yığılır, gündüz adam olur, gecələrsə qudurmuş itə 
dönürlər. Dünənki gecə qara xəbər gecəsiydi, ürəyimə dammışdı. Bir küçəlimizin başını kəsiblər. 
Yazığın anası şivən eləyir. Kənddən gələn bir xalası qızı var, daş atıb başını altına tutur ki, nə 
olur-olsun qatil tapılacaq. Sözü keçən qızdır. Bəs necə!.. Qəhrəmandır, hökumət adamıdır. 
Tapılsa yaxşı olardı, o üzünü gor görmüşün pis sifətinə mən də baxardım. Məhi Cahan nənədən 
bu sözləri eşidəndə qıvrıldı, lakin dillənmədi. Cahan nənə çay süzə-süzə dedi: - Ay oğul, bir də 
belə iş tutma, ürəyim darda-amanda qalır. Bir yana gedəndə mənə xəbər ver. Dünən gecə dağı 
arana neçə dəfə daşıdığımı bir Allah bilir. Məhi qalxdı: - Nənə, zəhmət çəkmə, içməyəcəyəm, 
tələsirəm. Cahan nənə donuxdu: - Ay oğul, belə də iş olarmı?! Qapıdan girən kimi bacadan 
çıxırsan. Sən Allah bircə hovur otur, yaxşı piti bişirmişəm, çəkim ye, sonra get. Sən yeməsən 
boğazımdan keçməyəcək, vallah! Məhi Cahan nənəni köksünə sıxdı. - Nənə, axı gecikirəm. 
Geciksəm dünənki kimi mənə töhmət verərlər. İkinci töhmətdən sonra məni işdə saxlamazlar. 
Bilirəm ki, sən də mənim danlanmağımı, işdən çıxarılmağımı istməzsən. Cahan nənə Məhinin 
gözlərinə baxdı. Məhi doluxsunmuşdu. Qarının ona yazığı gəldi. - Neynək, get, uğurun xeyirli 
olsun, Allah səni öz qanadının altında saxlasın… Cahan nənənin bu duası, bu diləyi Məhinin 
ürəyindəki sakit, dinc kədəri oyatdı. O, əsgərliyə gedəndə anası da belə demişdi. - Nənə, varınsa 
mənə bir az pul ver. Cahan nənə sevincək halda çarpayının altındakı mücrünü çəkib çıxartdı, 
onun qıfılını açıb qapağını qaldırdı: - Ay oğul, nə qədər gərəyindir, özün götür. Qızırqalanma, öz 
pulundur, boğazımızdan kəsə-kəsə qara gün üçün saxlamışam. Cahan nənənin səxavəti Məhini 
bir də doluxsundurdu. O ağlamaq istədi, lakin özünü zorla saxlayıb gülümsündü… *** Məhi bir 
həftə Tiflisdə gəzdikdən sonra Batumiyə gedən qatara mindi. Qatar gedirli. Kupenin üst yerləri 
boş idi. Alt yerlərin birində qoca bir kişi, digərində isə Məhi uzanmışdı. Kişi dirsəklənib "Qılınc 
və qələm" i oxuyurdu. O da eynəkli idi, lakin hörümçək toruna bənzər qırışlarla çitənmiş iri 
gözlərinin ağzındakı çəlpəşik qan damarları da görünürdü. Məhi kupeyə girəndə bircə dəfə onun 
üzünə baxmışdı, onda da yol yoldaşının güzgü eynəyinin parıltısı onun gözlərini qamaşdırmışdı. 
Məhi arxasını qocaya çevirəndə kişi başını yastıqdan qaldırdı, məzəmmətli bir səslə dedi: - 
Gecəniz xeyrə qalsın, oğul!.. Qocanın səsi Məhinin ürəyində tutqun bir maraq, dumanlı bir arzu 
oyatdı. O, çevrikdi, cavab verməyi unudub möcüzə görürmüş kimi qocaya baxdı. Məhi bu səsdə 
holavarlar eşidə-eşidə böyümüşdü, bayatılar dinləyə-dinləyə əsgərliyə getmişdi. Məhi anasının 
səsini az qala unutmuşdu. Qulaqlarına indi birdən çatan həmin səs sanki holavarlarla başlanan bir 
ömrü bu an ağılarla tamamlayırdı. - Oğlum… Qoca yenə nəsə demək istədi, lakin üzünün bir 
tərəfi yuxarı dartıldı, ağzı əyildi, sözünün dalını dilinə gətirənə kimi aradan xeyli keçdi.  
- … Hara gedirsiniz?  
- Batumiyə.  
- Orda yaşayırsınız?  
- Xeyir, ora dincəlməyə gedirəm.  
- Məzuniyyətdəsiniz?  
- Bəli. Qoca Məhinin ocaq kimi yanan gözlərinə, qırışlı alnına, qayış kimi dartınan qol, 
çiyin əzalarına, dəyənəkli dabanı xatırladan iri almaıqlarına, batıq ovurdlarına baxdıqdan sonra 
kədərli səslə dilləndi: - Oğlum putyovkaynan gedirsiniz? - Xeyr, putyovka verirdilər, almadım. 
Sanatoriyaların da qayda-qanunları adamı bir yandan hirsləndirir. Belə yaxşıdır. Məhi kimlə, 
necə danışmağı, necə söhbət eləməyi bacarırdı. Həmişə səksəkə içində yaşayırdı. Lakin onun 
qəlbi dünənin uzaqlaşan, sabahın yaxınlaşan dərdlərindən, qayğılarından bu gecə azad idi. 
Sakitləşmək bilməyən dəli qorxular qocanın səsini eşidəndən bəri girdaba atılmışdı. - Batumidə 
olmamısınız? - Xeyr. - Batuminin təbiəti, havası sizin səhhətinizə çox kömək eləyər, oğlum. 
 79 
Qocanın ağzı yenə əyildi. O, gözlərini qapadı. Onun sifətini bayaqkı əyintilər, çəkişmələr 
bürüdü. Qoca əlilə gah bu, gah da o yanağını sığalladı, sanki dəliliyi tutan əzalarını oxşayıb sakit 
etməyə çalışırdı.  
- Görürsünüzmü əsəblərim nə gündədir. İndi yaxşıdır, müharibə illəri heç danışa 
bilmirdim, bir sözü deyənə kimi cəhənnəm əzabı çəkirdim. Ölkənin adla-sanlı alimlərinin 
hamısının müayinəsindən keçmişəm. Onların hamısı çəkici bir yerə vurdu. Deyilənlərə əməl 
etdim: üç gün o yaylaqda, beş gün bu ovlaqda qaldım. Batuminin havası mənə düşdü. Oranın 
dağlarında , dərələrində gəzdikcə, gecələri çöllərdə keçirdikcə babatlaşa-babatlaşa yaxşılaşdım. 
Məni yaşıllıqlar, gecələr baş qoyub yatdığım yaşıllığın qoxusu, hər şeydən sonra düzlərin, 
ormanların təbib sakitliyi, loğman gözəlliyi sağaltdı. Elə bil, mənə o dərdi Batumi dağları 
vermişdi, Batumi dağları da aldı. Şəhərin kənarında mənzil almışam. Daha getdi mənim 
yaxşılaşmağım… Qocanın üzündə uçuntular gəzdi. Xirtdəyinin hər yanından qayış kimi bir ət 
dartılıb onun çənəsini çək-çəkə sinəsinə yapışdırdı. Qoca bu qasırğanı bayaqkı tək tumarlamaq 
istədi, lakin barmaqları bir-birinin üstündə kütləndi. Məhi əvvəlcə bilmədi nə etsin. Sonra 
qocanın əllərini ovuşdurmağa başladı. Qoca özünə gələndə:  
- Heç belə olmamışdım, - dedi. - Belə olduğumu bilsəm, yola tək çıxmazdım. Oğul, 
əhvalım pisləşsə, məni evimə apara bilərsənmi? Məhi başını tərpətdi. 9 Məhi on gün idi ki , 
Məcid əminin bişmiş-düşmüşünü hazırlayır, dükandan, bazardan ayın-oyun alıb gətirir, məzəli 
söhbətlər eləyib sonsuz insan zəncirində əhəmiyyətli bir halqa sandığı qocanın dərdini, qayğısını 
azaltmağa çalışırdı. Məhiyə elə gəlirdi ki, bu xəstəhal həlqə onu hər gün təqib edən, qorxulu 
fikirlərdən xilas etmişdir. Məhinin cibində xırda-xuruş qəpik-quruşlar qalmışdı. Bu on gün 
ərzində Məcid əmi bir manat da xərcləməmişdi, yemək-içməyə verilən pulların hamısı Məhinin 
"kisəsindən" getmişdi. Məhi hərdən bir ucuz şeylər alıb pulunun azaldığını bu yolla Məcid əmiyə 
bildirmək istəsə də, qoca, dağ tutub dağara salır, dillənmirdi. Evdə bircə günlük yemək vardı. 
Lakin qara qayğı Məhinin canını bu saatdan, bu dəqiqədən almağa başlamışdı. Məcid əmi sabah 
da əlini cibinə salmasa o özünü "ora-bura" vurmalı idi. Lakin hansı "hərifin" üstünü alacağını 
fikirləşəndə köhnə titrəyişlər onu yenidən uçundururdu. Həm də çətinlik təkcə bunda olsa dərd 
yarı idi: Məhi hayana getdiyini qorcaya necə deyəydi? Məcid əmini aldatmaq Cahan nənənin 
başına corab hörmək qədər asan deyildi.  
Çox bilib az danışan bu qocada həyatın hər cür tərs-avand oyununa düşüb çıxmış bir 
adam ustalığı vardı. Onun baxışları Məhinin hər şeyi əridən ocaqlı gözlərini deşirdi. Onun 
nəzərləri Məhinin yalan danışmağa alışmış dilini basırdı, düzlüyə tərpədirdi. Məhi ondan pul 
istəməyi özünə ar bilirdi. Düşünürdü ki, qoca gec-tez onun cibinin boşluğunu anlayacaq, 
yoxsulluğun, kasıblığın üz görüb üzdə oynamasına imkan verməsin, hələlik dözsün. Məhi iki gün 
idi ki, elə bil çörək, su yox, öz ətini, qanını yeyib içirdi. O, hər loğmanın, hər udumun qədrini, 
qiymətini indiki kimi bilməmişdi. Ehtiyacın, qara günlərin ac qurd fikirləri onun ürəyini, qəlbini 
gəmirib çeynəsə də, Məcid əminin yanında özünü tox tutur, yerli-yersiz gülümsünür, ürəyindəki 
matəmə üzündəki şənlikdən pərdə çəkirdi. … Bir gecə ayna yavaşca döyüldü. Məcid əmi 
çarpayından yavaşca qalxıb həyətə çıxdı, bir adamla xeyli pıçıldaşdı. Gələn kim idi? O nə üçün 
gündüz yox, gecənin bu vaxtı gəlmişdi? Gündüzü onun əlindən alanmı vardı?! Bu xəlvət işdə, bu 
gizli görüşdə nələr var? Olmaya bu qoca Məhini tanıyıb, onu ələ vermək üçün bir tələ qurub? Bu 
son sual Məhinin ürəyindən keçəndə o, yerindən sıçradı, qapını divara elə çırpdı ki, həyətdə bir 
arvadla danışan Məcid əmi heyrətini saxlaya bilmədi: - Hacı!.. Oyandın? Səndən gizli nə işim 
olacaq, bəri yaxın gəl. Qocanın səsi həyətə yırtıcı kimi çıxmış Məhini toxtatdı. Məcid əmi onun 
gözlərinin fanar kimi yandığını görsə də, bunun fərqinə varmadı. Qadın isə Məhidən köhnə 
qəbristanlıqda qara pişik görmüş adam kimi vahimələndi və çevrilib getdi. Məcid əmi geri 
dönəndə Məhi artıq özünü ələ almışdı. - Yaman bərk yatmışdım. Birdən oyandım. Səni də öz 
yerində görməyəndə elə bildim, Allah eləməmiş…  
- … çölə çıxıb yıxılıb, hə? - Hə. Məcid əmi Məhinin qoluna girdi. Onu evə gətirib işığı 
yandırdı. Ovcundakı onluqları Məhinin əlinə uzatdı. - Al cibinə qoy. - Borc almısan? - Yox, 
özümünküdür. - Məcid əmi Məhinin baxışlarında bir inamsızlıq görüb dilləndi: - O arvad 
 80 
qonşumuzdur. Ona etibarnamə vermişəm. Təqaüdümü həmişə o alıb gətirir. Ona görə bu vədə 
gətirib ki, hamamda işləyir. İşdən indi çıxıb gəlib. Məhi sevindi. Yata bilmədi, mətbəxə keçdi, 
kitab oxumağa başladı. … Gecə yarıdan keçmişdi. Məhi Məcid əminin hönkürtüsünü eşidlib ora 
keçdi, onun çarpayısına yaxınlaşdı, əlini çiyninə qoydu, üzünü divara tərəf çevrib gözlərinin yaşı 
ilə tük yastığı isladan qocanı sakitləşdirməyə çalışdı: - Məcid əmi, axı, belə olmaz… Məcid əmi 
hıcqıra-hıcqıra arxası üstə çönəndə Məhi onun zərf boyda bir ağ kağızı əlləri ilə sinəsinə 
sıxdığını gördü. - Ağlar günə qalmışam, oğul, ağlamayım neynim?.. - deyə Məcid əmi elə 
uçundu, elə titrədi ki, kağız onun əlləri altından sürüşdü, yerə düşdü. Qocanın gözləri böyüyüb 
çəpləşdi, ağzı əyilib qulağının dibinə getdi, o xırıldamağa başladı. Məhi kağızı götürdü, onu 
cibinə qoymaq, qocanın halı yaxşılaşandan sonra mətbəxə keçib Məcid əminin ağlına gəlməyən 
bir yerdə gizlətmək istədi. Lakin bunun yazılı bir kağız deyil, şəkil olduğunu görəndə başının 
tükləri biz-biz oldu. Şəkil oda dönüb Məhinin əlini yandırdı. O, şəkli əlində saxlaya bilmədi. 
Şəkil Məcid əminin sinəsinə düşdü. Bu, Rəhimin şəkli idi. Rəhim atasının hönkürtülü sinəsi 
üstündən Məhiyə baxırdı. Bu baxışlar Məhinin hər iri-xırda sümüyünü bir ilana çevirib onun 
əzalarında oynatdı, Məhi gördü ki, ayaq üstə dura bilməyəcək, şəkli tez qapıb mətbəxə adladı. 
Məcid əmi sinəsindən ürəyini qoparırlarmış kimi əllərini onun arxasınca açıb çağırdı: - Apar… 
ma oğlumu… Məhi Məcid əminin yanına tez qayıda bilmədi. Övlad müsibətinə dözə bilməyən 
ataya təsəlli verməli adamın özünə ürək-dirək lazım idi. Qorxunun, arın, xəcalətin hərəsi bir 
yandan onun üstünə qoşun çəkdi. Halı get-gedə pisləşdi, hiylə, kələk bu yerdə onun köməyinə 
tez çatmadı. Dəqiqələr ötdü… - Ay Hacı! Məhi qocanın çağırışını eşidəndə qanrıldı, ancaq 
yeriyə bilmədi, elə uçundu ki, çənəsinin isindiyini hiss edəndə əlini ağzına çəkdi. Ovcunda qan 
bulaşığı görüb krantı açdı, ağzını yaxaladı, sildi. O, Məcid əminin yanına gələndə elə bildi 
bayakqı qorxunc dəqiqələrlən sonra aradan uzun müddət vaxt keçmişdir. - Oğul, bar…maqlarım 
açılmır. Ovuş… dur. Hardaydın? Məhi özünü büsbütün itirdi. Onun halına yanıcılıq, kövrəklik 
kimi baxan qoca Məhinin yenə də çəkib bu bataqlıq gölməçəsindən çıxartdı:  
- Deyəsən, mənim dərdim səni əridir, bala! Neynim, bu övlad dərdidir. Bu dərdi bir dəvə 
karvanına yükləsələr, çəkib apara bilməz. Amma gör mən necə üzü bərkəm ki, ölüb rədd 
olmuram. Allahın da, bəndənin də zəhləsini tökə-tökə pis-pis yaşayıram. Əsgərliyə dörd oğul 
yola saldım, dördündən biri qayıtdı, o da bir namərdin…  
Məcid əminin sifəti əyildi, gözlərinin hərəsi bir tərəfə baxdı. O, boğulan adam kimi 
xırıldaya-xırıldaya tövşüdü. Bu gödək ömürlü əzab Məhidə can qoymamışdı. Qəbirdən çıxmış 
meyidə oxşayırdı. Kirpiklərin arasında titrəyən göz yaşları çəhrayı rəngə çalırdı, sanki 
bəbəklərinə qan sızmış, qan yığılmışdı. *** Fikir, xəyal Məhini üzürdü. O, qocanın üzünə 
əvvəlki kimi baxa bilmirdi . İştahadan kəsilmişdi. Məcid əmi onun korun-korun əridiyini 
görürdü. - Bala, niyə kefsizsən? - deyə soruşanda, onun dərdini bilmək istəyəndə, Məhi səksənir, 
ağarır, qızarır, başını aşağı salır, heç nə demirdi. Məcid əmiyə elə gəlirdi ki, o eyibli bir xəstəliyə 
tutulub. - Utanma, oğul, həkimə get. Məcid əmi onun düşünə bilmədiyi hazır söz tapır, ancaq 
Məhi bu kölgənin altına girə bilmədi. Qoca, xəstəlik barədə ondan bir cavab ala bilməyəndən 
sonra Məhini daha nələrin utandıracağını ağlına gətirməyə çalışır, saatlarla fikirləşib deyirdi: - 
Oğul, Hacı, məndən utanma, bəlkə evlənmək istəyirsən? - … - Qız səni burda saxlamaq istəyirsə, 
razılaş. Onsuz da elə bir ev tikməmisən ki, yıxılanda var deyəsən. Orda sənin nəyin var ki! Yetim 
oğlansan, harda günün xoş keçdi - ora sənin evindir. Atan-anan yoxdur ki, deyəm onları bir qıza 
görə atma. Gedib işdən çıxıb gələrsən. Burda iş qəhətliyidirmi! - …  
- Bəlkə qızın ata-anası qaratikan kolu olub aranızda bitib? Məhi yenə dillənmir, köksünü 
ötürürdü. - Oğul, əlindən xəta çıxmayıb ki? Bu sual Məhini elə əndirdi, elə tərpətdi ki, elə bil onu 
soyuq suya salıb çıxartdılar. O, başını sinəsindən qaldırıb Məcid əminin üzünə baxanda qocanın 
qanı qızışdı, sanki canına atlı qarışqa daraşmışdı. Ağzında dili uçundu. Nəsə sinəsini yara-yara 
çıxmaq istədi, lakin ilan kimi qıvrılıb ürəyində yatdı. Qoca təəccübləndi. Bu da xəstəlik 
tutmasıdırmı? Məcid əmi belə halı atasını öldürən adamla üzləşəndə keçirmişdi. Məcid əmi 
sinəsini dağıdıb çıxmaq istəyən, amma öz ürəyinə dolanan, öz ürəyini çalan ilanın ağrısını 
atasının qatililə qarşılaşanda duymuşdu. Məcid əmi "Hacının" haqqında belə fikirləşdiyi üçün 
 81 
utandı. O gündən sonra həmin hiss tez-tez oyanır, Məcid əmini Məhidən qısqandırır, "odur!" 
deyirdi. Qoca isə bu işarəyə əhəmiyyət vermir, hissin, duyğunun səsini eşitmək istəmirdi. Məcid 
əmi bir gecə yata bilmədi. Yerin içində çevrilməkdən təngə gəldi. Qalxıb qalın geyindi, özünə 
qaranlıq olan atlı fikirlərini zülmətdə yavaşıdıb azdırmaq üçün eşiyə çıxdı. Bağda oturdu. 
Qayıdıb gələndə Məhinin döşəməyə üzüqoylu uzanıb tir-tir titrədiyini gördü. Məcid əmi ona 
necə yanaşacağını, onu necə dindirəcəyini bilmədi. Dilinə gətirmək istədiyi "oğul" sözünü elə bil 
ona qadağan etdilər. O kəkələdi, "oğulu" "bala" kəlməsi ilə əvəz etməyə çalışdı, lakin bacarmadı. 
Güclə:  
- Hacı!.. - deyə çağırdı. Məhi durdu. Onun gözləri ağlamaqdan qızarıb şişmiş, papağa 
dönmüşdü. - Məcid əmi, mən getməliyəm. Mən… O, elə hönkürdü ki, qocanın ürəyi kövrəldi, 
Məhinin başını sinəsinə sıxmaq, dərdini soruşmaq, onu danışdırmaq, ona ürək-dirək vermək 
istədi, lakin əli gəlmədi, dili söz tutmadı. - Yaman xəstələnmişəm, Məcid əmi. Xəstəxanada 
yatmalıyam. Çox yatmalıyam, çox, çox! Məhi öz səsindən heyrətləndi. Bu səsdə bir günahkarın 
etirafı, yalvarışları vardı. Məcid əmi: "Allah heç kimin yaxasını azara-bezara tanıtmasın. 
Mənimki belədir, bununku Allah bilir nədir", - deyə düşündü. Məhinin səsindəki yalvarışı ayrılıq 
dəminin kədərinə bənzətdi. - Burda müalicə oluna bilməzsənmi? - Yox, yox, Məcid əmi, mənim 
burda bir tanış həkimim var. Bu, təzə dərd deyil, köhnədir. O, bu azara yaxşı bələddir. Mən onun 
yanına çatan kimi tez iynə vurur, elə bil közümün üstünə su tökür. Buradakılar xəstəliyimi 
tanıyana kimi azar məni üstələyər… Qoca Məhinin biləklərindən tutdu. Məhi bir addım dala atdı, 
sanki onun üstünə yekə bir dağ yeriməyə başladı. Bu qorxu Məhinin beynində daş dəymiş 
yalquzaq kimi zingildədi. Məcid əmi: - Get, yaxşı yol, Hacı… heç olmasa ildə bir dəfə məni də 
itirib axtar, - deyəndə Məhi onun əllərindən öpdü. … Danyeri ağaranda Məcid əmiyə qatarla 
gedəcəyini deyən Məhi bir yük maşınının kabinəsində xumarlanırdı. 10 Məhi qocadan 
ayrılandan sonra yollarda üç gün ləngimiş, yemək-içməkdən az-az kəsib, qəpik-qəpik artırıb 
yığdığı pula Cahan nənə üçün ucuz parçadan paltarlıq alıb, qarının yanına ezamiyyətdən 
qayıtmışdı. Cahan nənə onun sağ-salamat qayıtmasına qurban dediyi çolpanı Məhinin özünə 
kəsdirmiş, çığırtmalı aş bişirmişdi.  
- Səndən ötrü burnumun ucu göynəyirdi. Evə baş sala bilmirdim, - deyə Cahan nənə aş 
yeyə-yeyə necə darıxdığını danışırdı. - Günümü qonşularda keçirirdim. Ətini Allah tökmüş 
Xeyransa, yaman bəzəkçidir, - deyirdi ki, Məhi hələ yandan tutma ola-ola sən belə eləyirsən indi 
gör doğma oğlunun yolunu gözləsən nə çəkərsənmiş. Ona təpinib deyirdim: ay arvad, ey, dilini 
ağzında farağat saxla, mən sənin üçün o nəmənələrdən deyiləm üzümə astar, astarıma da üz 
qoyub dalımca güləsən. Məhi mənə doğmadan da artıqdır. Xeyransanın dilinə dil çatdırmaq 
olarmı?! Yüz təpin, min təpin, xeyri yoxdur, dediyini deyəcək. Mənim acıqlanmağım onun 
əzrayıl bağlamış ağzını bağlaya bilmirdi, dili yenə baş aparırdı: danalısan bir belə imrənirsən, 
körpəli olsan gör nə qədər mələyərdin!.. Cahan nənə danışır, Məhi əl saxlayıb qülaq asır, sonra 
hər ikisi nimçədə təpə kimi qalxmış aşın böyrünü qaşıqlaya-qaşıqlaya onu uçurur, şirin-şirin 
yeyirdilər.  
- Mən hər adamı bəyənmərəm. Amma birini gözüm yaman tutub. Bu işə sən necə 
baxırsan, ay oğul? Cahan nənə mənalı-mənalı gülümsədi, sonra qaşlarını dartıb analara məxsus 
bir əda ilə deyindi:  
- Onun-bunun dılqırının hərəsi bir ay parçası gətirib gözümün qabağında gəzdirir, 
mənimki də…  
- Hələ tezdir, nənə. Cahan nənə kişi həddinə çatan oğluna hər sözü açıq deyə bilməyən 
utancaq analar kimi əli ilə onun dodaqlarının üstünü örtdü:  
- Kiri… kiri… hələ çox gecikmisən, bala!.. - İnstitutu bitirməsəm evlənmərəm. İndi 
aldığım maaşla arvad-uşaq saxlaya bilmərəm, nənə. - İşləyənlərin çoxu o qədər almırmı?! 
Acından ölən kimdir ki! - Arvadı arvad kimi, uşağı da uşaq kimi saxlaya bilməyən kişilərin 
çoxunun söhbətini eşitmişəm, nənə. Onların hamısı evləndiklərinə peşmandır.  
- O peşman olanlar bilirsən kimlərdir? - deyə Cahan nənə hikkələndi. - Qırx yaşında 
evlənənlər! Qırx yaşında evlənən kişi arvad-uşaq saxlaya bilməz, adətkarda olur. Kişi ki, yarı 
 82 
yaşına çatmamış evlənmədi, ondan arvada ər, uşağa ata olmaz. Onun gözü həmişə incədən 
aşağısını burcudanlarda olacaq. Məhi Cahan nənənin dediklərini zarafata salmaq istədi:  
- Onlara kim baxmır ki, nənə! Cahan nənə qalxdı, əlini uzadıb şəhadət barmağını Məhiyə 
tuşladı:  
- De ki, Allah yiyəsinə qismət eləsin. Məhi qıdıqlanan adam kimi qısıla-qısıla güldü:  
- Allah… yiyəsinə qismət eləsin.  
- Bax belə… - deyə Cahan nənə əhdinə çatmış ana arxayınçılığı ilə oturub nimçədə qalan 
aşı yeməyə başladı, lakin ikicə dəqiqə ötməmiş durub qonşu otağa keçdi, sandığın ağzını açıb 
oradan bir bağlama götürdü. Otağı ətir iyi bürüdü. O, qolunun üstündə çəhrayı bir parça gətirib 
Məhiyə göstərdi: - Dilimi ağzımda yandırma, a bala. Bunu sənin xeyir işindən ötrü almışam, öz 
ağlımla, öz beynimlə ona yaraşdırıb almışam. Zərgər Əhmədə dedim ki, bir nişan üzüyü qayırsın. 
Qayıracaq, ağzı nədir qayırmasın. Qayırmasa onun paxırını açaram: Xeyransaya satdığı üzüyün 
xalis qızıl olmadığını qanmışam, bunu onun öz qulağına da pıçıldamışam. Tülkünün biridir, bic-
bic gülüb. Bunu Xeyransaya desəm, çərhəyanın biridir, onun atasını dalına şəlləyər. Hə, o mənə 
qatqar şey sata bilməz, həm başım çıxır, həm də Əhmədin gözü mənim yanımda kölgəlidir. Fikir 
eləmə, üzüyün də pulunu Cahan nənə verəcək. Məni tay əlinlə tutma, özümü silkələsəm üst-
başımdan beş-on dənə dədə-baba tökülər. Cahan nənə parçanın qatlarını açdı, onun bir ucunu 
sinəsinə saldı, bəyəndiyi qıza bu parçadan paltar geyindirib baxırmış kimi baxdı. - Gülzara canım 
qurban! Ona yaman yaraşacaq. Gülzar? Sanki külək əsdi, Məhinin ürəyində çoxdan örtülmüş 
kitabın bir varağını çevirdi. - Gülzar kimdir, nənə? - O başı kəsilən gədənin xalası qızı… 
Gədənin qırxında Gülzarın anası Mənzərlə yuxa yayırdıq, o danışdı. Arvadların xasyyətini 
bilirsənmi, qurdaladınmı, qurd quranın ağzını açacaq. Mənzər danışdı ki, qızı çox yerdən istəyən 
var, getmir. Bir dirrikçi varmış, adı da Hacı, ona bənd olubmuş. Qız indi də o oğlanın yolunu 
gözləyir. Heyfslənirlər ki, dirrikçinin haralı olduğunu, onun yerini-yurdunu öyrənə bilməyiblər. 
Mən zarafat kimi dedim: "Mənim oğlumun da adı Hacıdır. Nə təfavütü var, o Hacı olmasın, bu 
Hacı olsun". Mənzər dedi ki, mənim balamın gözünü yolda qoyan bəlkə elə sənin oğlundur, məni 
evinə apar, onu görüm. Dedim ki, evdə yoxdur, uzağa gedib. Mənim oğlumun dirrikdə-mirrikdə 
nə işi var! O, fıştırıq çalmır ki, bığım əyilər. Səni təriflədim. Mən sənin adını çəkdikcə arvad 
sıvılırdı. Mənzəri yumşaltmaq mənim boynuma. Ana razı olandan sonra qızını yola gətirər. 
Gülzar dirrikçi gədənin yolunu ömrünün axırına kimi gözləməyəcək ki!.. Məhinin qabdakı 
xörəyin hamısını yeməyə iştahı vardı, lakin bu söhbəti eşidə-eşidə doydu. O, ürəyində bir yanğı 
hiss etdi, qalxıb özünə də, Cahan nənəyə də çay süzdü. - Nənə, gərək fikirləşəm. - Bəs necə, ay 
oğul, fikirləşməsən olmaz. Bu, ömür-gün sevdasıdır. Özünə xor baxma, Allaha şükür, 
gözəgəlimlisən. Çal papağını, bahalı paltonu geyinəndə yaralana oxşayırsan. Gülzar sənə ip 
atdıracaq, bilirəm, bu, mənim ürəyimə damıb. Mənzərlə bacılıq olmuşam. Bir dəfə onlara 
gedərik, həm qızı görərsən, həm də özünü göstərərsən, yaxşımı? - … - Yaxşımı? Məhi işin birini 
bilib, birini bilməyən Cahan nənəyə, arzuları gözündə qalan bu insana, oğul-qız toyu görməyən, 
gəlin buyurmayan, nəvə oxşayıb oynatmayan sonsuz qarıya nə deyəydi? Cahan nənə bir tərəfdən 
açılan qapıların digər tərəfdən bağlandığını görmürdü. - Nənə, mən razı!.. Ancaq mən dediyim 
vaxtda gedərik, eləmi? Bu cavab Cahan nənəni sevindirdi.  
- Elə!.. Onlar çay içəndə qapı döyüldü və kimsə cavab gözləmədən içəri girdi: - Salam 
əleyküm! Məhi milis mayorunun salamını ala bilmədi, qalxmaq istədi, özünə gücü çatmadı, 
udquna-udquna ağardı, yaxasından içəri dolan töfşəyi köynəyini köpürtdü. Mayorla Məhinin 
baxışması qarını əsdirdi. Cahan nənəyə elə gəldi ki, onlar adam gözü ilə baxmırlar, biri 
yalquzaqdır, digəri pələng, bu saat bir-birinin üstünə atılacaq, pəncələşəcək, bu onu, o da bunu 
didib dağıdacaqdır. Cahan nənənin gözlərinə qaranlıq çökəndə iki aydın səs eşitdi. - Hacı!.. - 
Zakir!.. Bu səslər Cahan nənənin gözünə işıq gətirdi, huşunu başına qaytardı. O, baxanda bərk-
bərk qucaqlaşıb öpüşdüklərini, həm gülüb, həm də ağladıqlarını gördü. Cahan nənənin evində 
qeydə alınmamış bir oğlanının yaşadığını, onun bəzən cinbata çıxdığını evlər idarəsinin müdiri 
Zakirə çoxdan xəbər vermişdi. Məhinin bu axşam qayıtdığını görüb milis rəisinə zəng vurmuşdu. 
Onlar Berlində, dava qurtaran gün tanış olmuşdular. Orada üç dəfə görüşmüş, bir həftə bir yerdə 
 83 
yol gəlmişdilər. Moskvada ayrılmışdılar. - Bu neçə ildə məni bircə dəfə yadına salmamısan, ay 
zalım! -deyə Zakir Məhini yenidən qucaqladı. - Sənə ki, ünvanımı vermişdim. Axtarsan, məni bu 
şəhərdə ünvansız da tapa bilərdin, axtarmamısan. Neçə vaxtdır burda, gözümün içində yaşayır, 
mənimlə görüşmək istəmir. Buna bir bax!  
- Zakir əlini Məhinin kürəyinə vura-vura onu sinəsinə bir də sıxdı.  
- Ay etibarsız! Bayaqkı qorxudan sonra stulda bardaş qurub oturan, dostların görüşünə 
baxıb sevinən Cahan nənənin gözlərindən axan yaş onun "dirəyi" sınmış qara çətiri xatırladan 
tumanına damcılayırdı. Məhi Zakirə "otur" deyib içki almaq üçün dükana getmək istədi, lakin 
Zakir onun fikrini başa düşüb qoymadı:  
- İçən deyiləm, otur. Söhbətimiz hər şeydən şirin olacaq. Əyləşdilər. Məhi oynayıb gülsə 
də oynac yadından çıxmırdı. "Bu qırmızı papaqlıqlarla kim dostluq eləyib xeyir tapıb ki, mən də 
tapam. Bunların üzü-dostların, astarı, ürəyi isə hökumətindir. Zakir iy bilib gəlib. Bəxtim onda 
gətirdi ki, sorğu-sual eləməyə gələn tanış çıxdı, ayrısı olsa aşımı elə həl bişirərdi ki, sabahlıq bir 
işi qalmazdı. Qazanmışam: vaxt və imkan! Bu imkan məni nə vaxtacan yaşadacaq? Zakirə hər 
şeyi açıb danışsam necə? Cəbhədə göstərdiyim şücaətlər, bunları sübut edən sənədlər, Zakirin 
köməyi… cəzamı yüngülləşdirərmi? Mən onsuz da dustağam, onsuz da cəza çəkirəm. Bu cəzanı 
burda qısıla-qısıla, büzükə-büzükə çəkməkdənsə orda çəkmək yaxşıdır. Bəs bu iki ölümü 
bağışlarlarmı? Yox, heç vaxt! Demək, Zakirə heç bir şey danışmamalıyam. Yayınmalıyam. Bu 
yuvama ki, milis suyu bağlandı, qalsam boğulub ölərəm, başımı alıb itməliyəm. Hara?  
Hara qaçsam orda qanun var, qanun keşikçiləri var. Bəs necə yaşayım? Hansı çalaya kül 
töküm ki, onu ocaq yerinə oxşatmasınlar? Yorulmuşam, yorulmuşam, yorulmuşam!"  
- Allahsız, sən indi də ondakı kimisən. Heç qocalmamısan. Amma mənim başımda bircə 
qara tük də qalmayıb. Məhi gülümsündü. Ürəyində: "Kaş mən də sənin kimi qocalaydım", - dedi. 
Onlar danışa-danışa keçmiş günləri "xatırladılar". Berlində gəzdikləri, qatarla Moskvaya 
gəldikləri, bütün yollar boyu gül-çiçəklə qarşılandıqları dəqiqələri yada "saldılar". Gecə yarıdan 
keçənə kimi o günlərə "qayıtdılar", o dəqiqələrdə "yaşadılar". Onların söhbəti Cahan nənəyə 
yuxu gətirdi. O, Məhinin "məşğulat" otağına keçdi. Əvvəlki qorxu onu elə əzmiş, elə yorlmuşdu 
ki, çarpayıya uzanan kimi gözləri qapandı. Zakir Dağdərəsinə getmişdi. Məhinin əsgərlikdə 
Rəhimlə, Hacı ilə, Məmmədlə bir yerdə çəkdirib anasına göndərdiyi şəkli ələ keçirmişdi. Milis 
rəisi Tiflisə getmişdi, şanatoriyaya getmişdi, Çəmənliyə getmişdi. Gülzarla, gəncəli Məmmədlə 
görüşmüşdü. Bir çox arxivə məktub yazmışdı, cavab almışdı.  
Bilirdi ki, Məhi Tiflis kamerasında bircə gündüz qalıb, gecə "qarın ağrısına" tutulub, 
ayaqyolunun deşiyini genəldib, özünü çirkab kəmərinə atıb. Kəmərdə boğulub öldüyü güman 
edilib, ona görə də itirib axtarmayıblar. Lakin Məhi ölməyib, kəmərin güllə kimi axan çirkabı 
onu Kürə atıb. O üzüb qırağa çıxıb. Bir qaranlığa çəkilib. Paltarını sıxıb qurudub. Cəbhəyə əsgər 
aparan qatarlardan birinə sarınıb, özünü dəliliyə vurub, özünü lallığa vurub. Onu qatardan 
düşürüblər, qospitala göndəriblər. İki aydan sonra dili açılıb, bir tikəsi də tapılmayan çəmənli 
Hacının adını öz üstünə götürüb. Zakir bilirdi ki, Hacının "qara kağızını" alan qohumları aradan 
az keçmiş mərkəzi qəzetlərdə onun adına rast gəliblər. Zakir bilirdi ki, cəbhə qəzetlərində 
"dirilən Hacının - kəşfiyyatçı Hacının" təkbaşına iki dil gətirdiyi, bu dillə faşistlərin yüzdən çox 
əsgər və zabitinin əsir alındığı yazılıb, onun bu qoçaqlığı ilə düşmənin xeyli döyüş sursatını ələ 
keçrildiyi təriflənib. Zakir bilirdi ki, döyüşçü Hacı ən çətin tapşırıq alıb, düşmənin arxasına 
keçib, meşədə gizlənib, faşistlərin yüzlərlə tank yüklənmiş qatarı gələndə körpünü partladıb.  
Zakir bilirdi ki, Hacının qohumları çox yerə məktublar göndəriblər, saysız-hesabsız 
cavablar alıblar. Cavabların hamısı bir olub: "… döyüşdə ölməyib, igidliklər göstərib, onun 
fədakarlığı, onun vətənpərvərliyi, Vətən qarşısındakı borcunu şərəflə, vicdanla yerinə yetirməyi 
layiqincə qiymətləndirilib. Hacı tərxis edilib". Zakir bilirdi ki, "dirrikçi Hacı" bir gecənin içində 
cinbata çıxıb. "Anasının" öldü xəbərini eşidib gedib. Zakir bilirdi ki, Məhi öz günahını öz 
savabları ilə yumağa çalışıb. Bir əyrini yüz düzlərlə düzəltməyə çalışıb. Bir ləkəni ölümlərlə, göz 
ağartmaqla, əcəllərin üstünə yeriməklə, əcəlləri qatlayıb dizlərinin altına almaqla təmizləməyə 
çalışıb. Odları, alovları ayaqlaya-ayaqlaya çalışıb. Əlləri, dizləri yerlərdə qala-qala çalışıb. Hər 
 84 
hücumda təşəkkür alıb. Hər tapşırıqdan sonra tərifnamə ilə mükafatlandırılıb. Lakin qorxub, üzə 
çıxa bilməyib. Qorxub ki, günahından keçməzlər. Qorxub ki, dünənini bağışlamazlar. Qorxub ki, 
bu qədər hünəri yaşamaq xatirinə, ömür gün qazanmaq naminə bir kələk adlandırsınlar. 
İnanılmışlara inanmayıb. Günü günə satıb, o adla heç yerdə işə girə bilməyib. Hacı kimi 
tanınacağından qorxub. Məhi kimi görünəcəyindən qorxub. Sərt həyat qanunları isə onu 
yaşamağa məcbur edib. Əyri yollara qurşanıb, axırda da bütün nicat qapılarını öz üzünə 
bağlayıb. Bütün "körpüləri" dağıdıb, bütün yolları düzləyib. Bircə etirafla alacağı dincliyi 
inamsızlıqla itirib. Zakir ordan-burdan danışsa da bunları fikirləşirdi. Fikirləşirdi ki, "çirkab 
kəmərində boğulub ölən", Vətən uğrunda vuruşan, Berlində qələbə bayrağı qaldıran, göylərə 
bircə kəc gümanla özünü bədbəxt eləyən Məhi indi budur, onun qarşısındadır. Cəbhə dostu, əməl 
düşməni indi budur, gözünün qabağındadır.  
- Məhi, burda çoxdanmı olursan? Qan Məhinin beyninə vurdu. Qulaqları tutuldu. Gözləri 
çaxmaq çaldı. Otaq bir dəfə başına hərləndi. Döşəmə bir dəfə ayaqlarının altından qaçdı. 
Divarlar bir dəfə yerindən oynadı. Evin milləri bir dəfə əyildi, aşağı yatdı. Zakirin gözləri bir 
dəfə böyüdü, kirpikləri bir dəfə uzandı, bir dəfə maşaya, kəlbətinə döndü, Məhini götürüb 
gecələrin qaranlığına çəkdi. Məhi bayaqdan bəri Zakirin üzünə baxsa da, səsini eşitsə də, öz 
ürəyi ilə danışmışdı. Danışmışdı ki, Zakir bura havayı yerə gəlməyib, məni tutmağa gəlib, məni 
tanıyıb gəlib. Danışmışdı ki, Rəhimlə Höcət bir gecədə "getdi". Danışmışdı ki, Rəhimi 
öldürdüyümü bircə Höcət bilirdi, onu da yanımdan heç yana buraxmadım. Bəs Zakir mənim kor 
quyuya saldığım iynəni necə tapıb? Axı, mən danışmasam, bilinməməliydi. Bəlkə Rəhimin 
nəfəsini kəsməmişdi? Bəlkə Zakir bunlara görə gəlməyib? Bəlkə Hacı adı ilə yaşadığımın üstü 
açılıb? …  
Birinci sualdan özünü itirən Məhinin huşu başına qayıtmamış Zakir cibindən Rəhim 
müəllimin şəklini çıxartdı. Guya Məhiyə göstərmirdi, özü baxırdı. Zakirin nəzərləri isə Məhidə 
idi. Məhi eyməndi, üşürgələndi, tükləri biz-biz oldu. Ürəyində nəyinsə kəsildiyini, nəyinsə 
qırıldığını hiss etdi. Zakir cibindən Höcətin başsız meyidinin şəklini çıxarıb Rəhim müəllimin 
şəkli ilə qoşalaşdıranda Məhi dözə bilmədi, yaxından baxmaq istəyirmiş kimi şəkilləri onun 
əlindən birdən aldı, lakin barmaqlarının uçuntusu, əlinin əsməsi onların hərəsini bir tərəfə atdı. 
O, qapıdan cəld çıxdı, həyətdə insan qaraltıları gördü. Duruxdu. Yeridi, küçəyə getdi. Orda-
burda dayanıb küçə qapısına sarı boylananlara baxdı. "Villisə" mindi. Zakir də gəlib dalda, 
onunla yanaşı əyləşdi. Soruşdu:  
- Hara gedirik, Məhi? Məhinin dili güclə söz tutdu: - Qabaqca anamın yanına Zakir… 
Sonra hara istəsəniz… *** "Villis" Dağdərəsinə yaxınlaşanda səhərə az qalmışdı. İşığa bir qara it 
çıxdı, maşina sarı cumdu. "Villis"ə çatar-çatmaz dayandı, zingildədi, geri götürüldü. Kəndin 
girəcəyindəki həyətə girdi. Maşın həmin evin doqqazına yavaşıyanda eyvana atıldı, ağzını göyə 
tutub uladı, bütün kəndin itlərinin arasında çaxnaşma salandan sonra özünü qapıya vurdu, 
zingildədi. Evdə işıq yandı. Pərdəyə bir ana başının kölgəsi düşdü. Pərdədə başına yaylıq örtən 
titrək ana əllərinin kölgəsi süründü. Zakir? - Məhi, - dedi, - çatmışıq, düşək, Məhi… Məhi 
tərpənmədi, Məhidən səs çıxmadı. Məhi keçinmişdi… 
