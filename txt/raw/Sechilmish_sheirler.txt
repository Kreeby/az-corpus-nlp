 
 
 
 
 
 
 
Bulud Qərəçorlu 
Səhənd 
 
 
 
 
Seçilmiş Şeirlər 
 
 
 
  
 
 
 
Taleimə sən bax! 
 
Dərdlər 
Ürəyimdə qalanıb, 
Qalaq - qalaq 
Belə getsə əgər, 
Bu balaca çanaq 
Pərəm - pərəm Olacaq. 
 
Bir dərd bilən axtarıram, 
Bir eşidən axtarıram. 
Diyə biləm dərdimi, 
Söyləyə biləm kədərimi. 
Bir aça biləm sandığı, 
Tökə biləm pambığı. 
 
Demişlər: 
Ürək süfrə dəyil 
Hər gələnin qarşısına açasan 
Lakin, inan 
Mən, 
Süfərədən də açıq 
Sinəmi açmaq istəyirəm 
Bu süfrənin dövrəsinə 
Bütün aləmi yığmaq stəyirəm. 
 
Qonaqlıq üçün yox, 
Dədəmə ehsan üçün yox, 
Yediyim taturanı, 
İçdiyim zəqqumu, 
Hamılara dadızmaq üçün 
Hamıya göstərib tanıtmaq çün 
Dərdimi, acımı. 
Axı bilirsən mən kiməm? 
Mən dili – ağzı qıfıllı dərdliyəm. 
 
Ürəyim bir zərrə qayğı, 
Bir zərrə məhəbət üçün 
Əfil - əfil əsir, 
İnanın, 
Məni öldürmür yanqı, 
Bircə zərrə ədalət üçün, 
Can verirəm, dərdimi qanın! 
Sözümə inanin! 
Bilirsiz niyə? 
Mən öz doğulduğum evdə, 
Öz ana diyarımda, 
Ata – baba olarımda, 
Yadam, yad! 
Şirinini 
Yadlar qoynuna buraxmış 
Fərhadam, Fərhad! 
 
Taleimə sən bax! 
Düşüncələrim yasaq. 
Duyğularım yasaq. 
Keçmişdən söz açmağım yasaq. 
Gələcəyimdən danışmağım yasaq. 
Ata – babamın adın əkməyim yasaq. 
Anamdan ad aparmağım yasaq. 
Baba diyarım isə 
Pıdraq, pıdraqdır. 
Bilirsən? 
Anadan doğulanda belə 
 
Özüm bilmiyə - bilmiyə 
Dil açıb danışdığlm dyldə, 
Danışmağım da yasaq imiş, yasaq! 
 
 
 
 
Qurbanımı qəbul elə Araz! 
 
Səməd! 
Nə yazım Səməd?! 
Dənli xərmənimin yanmasın yazım? 
Sərin su küzəmin calanmasın yazım? 
Dağlı sinəmin alovlanmasın yazim? 
Mən sənə nə yazım Səməd? 
 
Həsrətimi kim yaxacaq? 
Göz yaşıma kim baxacaq? 
Araz?.. 
Yenə də axacaq! 
Səməd! 
 
Kimi çağırım? 
Nə qədər bağırım? 
Sə...məd! 
 
Söylə mənə, söylə Araz! 
Nə dən bizlə oldun beylə Araz? 
Kəsdin iki qardaş arasın, 
Aldın Muğanın Sarasın, 
Boğdun elimin dəyərli balasın! 
Bəsdir! 
Bəs...dir!. 
Qurbanımı qəbul elə Araz! 
 
 
 
Düşünmək 
 
Düşünürəm, 
Düşünənmirəm. 
Sanki istəyirəm düşünəm, 
Düşünənmirəm. 
Duyğularım qol – budaqdır. 
Düşünənmirəm. 
Bilirsən niyə? 
Düşünmək yasaqdır. 
 
Nə edim, 
Hara gedim? 
Yer üzü buzdu, qardı. 
Dört çevrəm divardı. 
Divarlar qaf dağı 
Bayırda köpək var 
Gözləri qan çanağı. 
 
Qapılar qapanıb, 
Xəndəqə su bağlanıb, 
Haray, haray, 
Nə ulduz var, nə ay, 
Təkəm, tək. 
Nə yar – yoldaş qalıb, 
Nə kömək. 
Yer – göy baş atıb yatıb, 
Ayaqlara qarğı batıb. 
 
Səhərin ağ çadırı 
Pülüklüyə doğranıb, 
Qara nəftə bulanıb, 
Qlaq – qalaq qalanıb. 
 
Vay, indi çaxmaq çaxacaqlar, 
Od vurub, məni yaxacaqlar. 
Qoy bıdır - bıdır bıdarranım, 
Qoy qənarəyə aslanım, 
Qoy şişə taxılım, 
Qoy yanım – yaxılım. 
 
Odumdan alov qalxa, 
Görənlər görə, baxa, 
Güzəranımı eşidələr 
Eşidib düşünələr: 
“İnsan yaxırlar” 
Qafıldan bir səs bağırır, 
Diyəsən məni çağırır: 
-Hey....... 
Ey baba.......ey 
Nə qoyub, nə axtarırsan, 
Tikanlıq suvarırsan, 
“Düşün” gör nə vaxtdır?! 
 
Qafıldan daha bir səs bağırır 
Məni yox, səsi çağırır: 
-Hey....... 
Nə dedin?! 
Nə söylədin?! 
“Düşünmək”?! 
Yox – yox! 
 
Baş aparma çox! 
Yasaqdır - yasaqır. 
Tehran 24 bəhmən 1338 
 
 
 
Mədiyneye Fazilə 
 
Nağıllarda eşitdiyim 
“Tülü quşu” 
Böyümüş! 
 
Məni arxasına alacaq, 
Qanadlanacaq, 
Qaf dağın aşacaq, 
Aparacaq məni 
Çıxaracaq məni tə`rifini sinələrdən, sinələrə 
Dinlədiyim, 
Nərədə olduğunu 
Bilmədiyim, 
Haralara, haraya 
“Mədiyneye Fazilə” 
Deyilən diyara. 
 
Ürəgim tələsir, 
Əfil - əfil əsir, 
Haydı, 
Polad qanadlı quşum, 
Gecikmə, aman! 
Aç qanadlaruvı, 
Ulduzlan. 
Heç zaman, heç zaman, 
Anamdan az sevmədiyim, 
Qoynunda sevinmədiyim, 
Diyarımdan, olarımdan 
Qopar məni, 
Qopar məni, apar məni, 
Arzularımın abidəsinə, 
Səadətin zirvəsinə. 
Apar görüm 
Tikib, yaradıb, baş uzada bilmiyəcək, 
Pişirib, düşürüb, dada bilmiyəcək, Zəhmətə, 
mehnətə gələndə, 
Qələmdən yayılmayan, 
Ne`mətə, rahətə gələndə sayılmayan, 
 
Fəlakətə son qoyası insan. 
Necə həlal süfrəsini qarşısına açır, 
Necə əli qabarı, alın təri ilə, 
Qazandığı yağlısını, yavanını 
Qabağına qoyur, 
Necə udur? 
 
Apar görüm bir də 
Gündəlik şərəfli çalışmasından sonra, 
Qabar əlilə, həlal əməgilə 
Tikdirdiyi evdə, evcikdə, 
Neyləyir, neyləyir, 
Necə qolun – qıçın uzadır, 
Necə dincəlir? 
Necə, necə, 
Yorğunluğunu canından çıxardır? 
 
Apar məni görüm, 
Yaradılışından tutdu, 
Hər ayağın götürüb qoymasına qədər, 
Varlığına mütləq bir “cəbr” hakim olan, 
 
Hələlikdə, 
Bəndəlik zəncirlərini qıra bilən 
İnsan! 
Neçə, neçə kəmalın 
“İxtiyar” boyda 
Yüksək zirvəsinə çatmağa 
Can atır, 
Çata bilmir, ya çatır? 
Qəsrlərin, 
Sarayların, 
Mal – matah dolu bazarların, yeyinti, geyinti, 
Qisa desək 
“Sərvət, ehtişam” 
Görüb, görməmək, 
Məni maraqlandırır. 
Bu kimi şeylərin 
Olub, olmaması əslən, 
İçimi qandırıb, andırmayır. 
 
Mən insan görməyə tələsirəm, 
Düşünürsən, insan! 
Özlük, özgəlik hədd – səddini aşıb, 
Ucalara, ucalara dırmaşıb, 
Özünü hamılar, 
Hamıları özü kimi, görüb bilən 
İnsan! 
 
 
 
Həsrət 
 
Dünən oğrun baxışlarım, 
Dərə - dərə ayaqların, 
Qara hilal qaşlarının 
Altın, üstün gəzdı gəldi. 
 
Al ınaqdan önlük asan, 
İki quldur can alanın, 
Arxasında yayı görüb, 
Candan əlin üzdü gəldi. 
 
Dar ağzında abi həyat, 
Çeşməsini gördü keçdi. 
Susuzundan dili çıxdı, 
Bir qurtum da içənmədi. 
 
Sinəsində qoşa – qoşa 
Tər şamama baş vermişdi. 
Lakin, bağlı yaxasının 
Çəpərindən keçənmədi. 
 
O, gül üzlü, gündüz üzlü, 
Şən baharın, güllü yazın, 
Nəş`əsindən, nəfəsindən, 
Zövqu - səfa alanmadı. 
 
Min aşıqlı, yaraşıqlı, 
Uca boylu sərvnazın, 
Kölgəsində bir an belə, 
Dincəlməyə qalanmadı. 
 
Birdən - birə könül quşu 
Qəfəsindən uçdu, getdi. 
Qanadlandı, havalandı, 
Olurundan, yuvasından. 
 
An içində uzaqlandı, 
Ulduzlandı, gözdən itdi. 
Birdə gördüm səsi gəlir 
Tellərinin arasından. 
 
Dedim aman, könul aman 
Hər tükündən bir tor qurub 
İlişərsən, yıxılarsan 
Cələsinə, duzağına. 
 
Dedi: yazıq, hayandaydın 
Qanadıma min ox vurub 
Can atıram, can verərkən, 
Baş qoymağa qucağına. 
 
 
 
 
 
Qara yazı şair 
 
Pərəstarım, 
Şəfqət bacım, 
Bəri gəlgil. 
Min xəstəxanaya girərkən, 
Uzadılırkən təxt üstə, 
Sənə dedilər: bu xəstə, 
Əsrimizin böyük şairlərindən biridir. 
Belə dəyil? 
 
Əynindəki ağ xalat tək 
Təmiz olan o mehriban ürəginlə 
Sən dinlədin bu tanıtmanı 
Çünkü, sözlərinə mütləq inam bəslədiyin 
Özünə dərin hörmət qoyduğun 
Ən böyük həkim idi 
Bu sözün söyləyəni. 
Sən bu sözə inandin mehriban qız. 
Xəstəvi məhəbbətlə, hörmət ilə qorudun. 
 
Yadigar saxlamaqçın, 
Bir şe`r də ondan dilədin. 
Ölümün fırtınalı dənizində boğulanlara 
 
Umud mayağı kimi görünən ulduz, 
Mənə qulaq as, 
Gəl indi sənlə, 
Bu “Böyuk” şairdən danışaq: 
O sənin 
Pak məhəbbətlərini itirmiyəcək. 
Sənə ürəyindən coşan bir şe`r də yadigar 
verəcək. 
Sən onun verdiyi şe`ri 
İmtinanla alacaqsan 
İftixar və həycanla bir çoxlarına da 
oxuyacaqsan. 
 
Tifil qız! 
Kimsə sənin bu “böyük” şairivi 
Tanımayacaq! 
Yazdıqlarını da nə sən, nə də özgələri 
Oxumayacaq!Sənə onun adını, 
Başqa adamdan daha eşıtdigini 
Söyləyəcək kimsənə 
Bu isə sənə, 
Bir sırr, bir mü`əma olacaq, şübhəsiz: 
“-Axı bunu mənə danışan həkim, 
yalan danışan adam dəyil, hərgiz!” 
 
Bir daha qulağıvı mənə gətir, 
Səni rahatlayım zavallı qızım! 
Sənin o inandığın həkim, 
Yalançı dəyildir hərgiz! 
Bu “Qara yazı” şairin ancaq, 
Adı da, özü də, 
Şe`ri də, sözü də, 
Danışdığı dilinə görə, 
Yasaqdır, yasaq! 
 
 
 
Şərqin axşamı 
 
Axşamın süpürgəsi 
Ağacların kölgəsin, 
Yollardan süpürürdü. 
 
Məğribin lül gözləri 
Əzəl dəniz rəngli idi. 
Vərəmləmiş məşriqin 
Qanlı tüpürcəyindən 
Dənizin rəngi döndü. 
 
Şərqə doğru yürüyən, 
Gəminin yelkəninə 
Bir kəllə rəsimlənmiş 
Məqqarə gözlərinin 
Hər biri min adamcıl 
Əjdəhanin yuvası. 
 
Günəş, 
Bu gəzəyənti, 
Bu min üzlü səlitə 
Sallanır, cumur gedir 
Uzaq dağlar dalına 
Qaş eləyir, 
Göz vurur 
Yeni oynaşına 
 
Məğribin səhəri idi, 
Şərqin axşamı idi. 
 
 
 
Əldə qayırma çiçəklər 
 
Altunluca naxışlı, 
Ağ güldanda bir dəstə. 
Əldə qayırma “çiçək” 
Qoyulmuş mizin üstə. 
 
Yam – yaşıl yarpaqları 
Ağ, qırmızı, bənəfşə, 
Nə su, nə qayğı istər 
Arsız – arsız, təp təzə! 
 
Uzun illər geçsə də 
Durub yaşayacaqlar. 
Riyakar təravətlə, 
Hələ də qalacaqlar. 
 
Kimsə nə deyir, desin, 
Nə söyləyir, söyləsin. 
Yox! 
Nə susuzundan ölən, 
Nə ətir saça bilən, 
Bu pılastikləri mən 
Çiçək sana bilmirəm. 
 
Mən bəzək – düzəkləri, 
Gözəllik sananmıram. 
Gözəllikdən nə rəngə, 
Nə şəklə aldanmıram. 
 
Nə sevən, nə sevilən, 
Nə umub küsmək bilən, 
Nə yaşamaq anlayan, 
Nə də ki, ölmək bilən. 
 
Cansız tör – töküntülər, 
Gülmü, çiçəkmi olar? 
Gül kəmaldır, həyatdır, 
Həm açar, həm də solar! 
 
Bu, gül dəyil, ölümdür, 
Aldanışdır, dəhşətdir. 
Yox, ona ölüm desəm, 
Ölümə əhanətdir. 
 
Olsun! Ölümdə solmaq, 
Çürümək dəhşəti var. 
Vəlakin toxum olmaq, 
Cücərmək qüdrəti var. 
 
Nə qızarıb saralmaq, 
Nə açılmaq, nə solmaq, 
Nə utanıb, qıpçınmaq, 
Məhəbbət tanımamaq 
Gülmək bilməyənlərdə 
Qəhbəlik sifəti var. 
 
Tehran 1353/1/13 
 
 
 
Kələməsiz, sözsüz şe`r 
 
İgirmi – otuz il əvvəl, 
(Vuruşma illərində) 
Böyük bir şair yazdı: 
Müharibə bitərkən, 
Öldürülən son əsgər, 
Dəhşətli cür yazıqdır. 
Mən, o yazıq əsgər, 
Olmağı diləyirəm. 
 
O gün sərhədlər aşan, 
Bu şe`r, bu nəcib dilək, 
İnsan sevər bir qəlbin 
İstəyi, arzusu idi. 
 
Dünən cəriydələrdə, 
Bir şe`r də oxudum. 
İki viyetnamlının, 
Kələməsiz, sözsüz 
Şe`rin: 
Bu gün iki vietkonq partiyzanı, özlərinə 
partlayıcıMaddələr bağlayıb, Sayqonun ən 
böyük mühümmat Anbarına soxulub, özləri 
parça – parça olmaqla bərabər, minlər ton 
mühümmatı oda çəkdilər.Partlayışlar hələ də 
şiddtlə dəvam edir. 
 
Haman nümrə qəzetdə, 
Daha bir xəbər də var: 
“Viyetnam barış müqavilənaməsinin üç günə 
qədər imzalanması gözlənilir.” 
Nə qədər gözəldir, 
Nə qədər sehr edicidir, 
Nə qədər “Şe`r”dir, 
Adsız – sansız şairlərin yazdığı 
Kələməsiz, sözsüz şe`rlər! 
 
Olmaz! 
Viyetnam həmasəsi, 
İnsan həmasəsi, 
Sözü kələmə ilə yazılmaz! 
 
Nə qədər böyük, 
Nə qədər ülvisən, ey insan! 
Rəzalətə qapılarkən şeytan, 
Fəziylətə uğrarkən, 
İlahi boyda, əl çatmazsan! 
 
 
 
 
 
Gileylik 
 
-Səni “bulud” sanırdım. 
Çöllərə yağar olsan 
Quru, susuz kolları, 
Yaşardıb göyərdərsən. 
 
Bir gün də baxıb səni, 
Qara nəft kimi gördüm! 
 
Olsun 
Nəft ışıqlıqdır 
Çıraqlara tökülsə, 
Komalar ışıqlanar. 
 
Bulutlarda nəft kimi, 
Tutulub qaralmasa, 
Yağıb tökülə bilməz 
.Aydınlığa çevrilməz. 
 
 
 
 
 
Bir hamı hamı bir 
 
Biri yarıya böldüm 
Yarını da yarıya 
Yenə də, yenə də, 
Yenə də... 
 
Yrilardan hər yarı 
Hesabsız yarıların biri və bütünü idi! 
 
Birin özü hamı idi 
Və hamı, 
Hədsiz – hesabsız birlər! 
 
Tehran - 1351 
 
 
 
 
Səfər 
 
Sel axışlı bir axın 
Hesabsız ləhzələri, 
Bir bə bir ötüb keçir. 
Dnizi əbədiyyət. 
 
Sahilsiz kəhkəşanlar 
Hər bir anı 
Tamsız anlar boyunda anlar... 
 
Bir ulduz parıldayır 
Sönüb ya hələ qalır 
Sönərsə də sönəcək 
Sönsə də sönməyəcək 
 
Parıltı müsafirdir 
Hər sönüşü bir köçüş 
Hər parlayış bir qonuş. 
 
Yol uzunlardan uzun 
Məqsəd uzaqdan uzaq 
Çatacaq, çatmıyacaq! 
Batacaq batmıyacaq! 
 
 
 
 
 
 
 
Səbir daşı 
 
“Səbir daşı” 
Bu sözü də sözlərimin çoxu kimi 
Mən anamdan eşitmişəm. 
İnsanın qoparı analıq bağı, 
İlk məktəbi Ana qucağıdır. 
He... y analıq dünyası... 
Ananın səsi... 
İnci dolu sədəf sinəsi... 
Başımı tövşək döşünə qoyduğum anlar... 
Eşitdiyim hekmətlı dastanlar... 
He...y... 
O mənə 
Qara baxtın 
Faciəli taleinin, 
Əlində sarsılan anasız bir qızın 
Ürəyini “səbir daşı”na açdığını, 
“Səbirə səbir daşı, mən deyim, sən səbir elə”- 
Dərdini söylədiyini söylərdi. 
Qardaşdan yardım dileyigini söylerdi. 
Nə bilim? 
Bəlkə də yazıq anamın 
Əfsanəvi dona geydirdiyi 
“Səbir daşı”ndan məqsədi mənimişəm?! 
Yox! 
Bu dastanı anasından eşitdiyini söylərdi o. 
Anası da öz anasından 
Olsun... 
Ola bilir ki, hər törəyən nəsil 
Qabaqkıların “səbir daşı” olsun. 
Səbir...səbir... 
Axı nə qədər..., neçə əsir?... 
 
Mən səbir eləmək istəmədim, 
Bəlkə də səbir edə bilmədim. 
Axı sayın – hesabın bilmədiyim nəsillərin, 
İnsanin yadına gəlməz illərin 
Səbiri, dözümü 
Mənim xırdaca bağrıma 
Daraşlıq sinəmə dolmuşdu!... 
 
Eşidirdim: 
Məndən qabaq, məndən iraq, 
Ayrı – ayrı diyarlarda 
Səbiri – dözümü daşanlar vardılar. 
Yenə eşitmişdim: 
İnsanlıq adına ləkə 
İnsan həyatına təhlükə olan 
Yaramazlıqlarla 
Duruşanlar, çürümüş nizamları dağıdanlar, 
Yarlı – yaraşıqlı həyat quranlar var dünyada. 
 
Vəhyin, ilhamın həyatdan alan 
Allahsız bir “peyqəmbər” 
Bu yolun, bu məzhəbin 
 
Rəhbəridir – dedilər. 
Can atdım, 
Axtardım “Quran”ın tapdım. 
Oxudum kəlmə - kəlmə 
Sətir – sətir. 
Varaq – varaq... 
Daimən fikrinə daldığım. 
Hər yandan sorağını aldığım. 
Sin – sin axtardığım 
Fəziylət dünyasının, 
Səadət röyasının 
Nişanaların onda tapdım. 
Qəriybə dildə yazılmışdı bu “Quran” 
 
Ağ, Qara, Sarı, 
Əəb, Türk, Əcəm, 
Rus, Fransız, 
Savadlı – savadsız 
Dünyanın hər beş qət`əsində 
Ameriykada, Avropada, 
Hindustanda, Çində 
Oxuya bilərdi onu hamı. 
 
Çox qısa, 
Çox da aydınıdı sözləri. 
Vaqe`də aydın ıdı sözləri. 
Vaqe`də bir kələmə, təkcə bir: Əgər 
Hər kəsin əməyi özünə verilsə 
Kimsənin haqqını dartıb almasa kimsə 
 
Dünyada samansızlıq olmaz, 
Fəlakətdən, rəzalətdən iz - əsər qalmaz. 
Bununsa bircə yolu var demək: 
Dünyada. Yer üzündə 
Haqsızlar çalışıb ac yatanlar 
Birləşsin gərək! 
 
Mən də səsimi ucaltdım. 
Dünyada ucalan səslərə qatdım. 
Haray çəkdim, hay saldım, 
Hər yandan başıma toplandı mənim kimilər, 
Səbiri. dözümü tükənənlər- 
“Səbirə səbir daşları”! 
Xoşluqla olmadı. 
Bizi saymaq istəmədilər 
Babamın içini yeyib, 
Qabağına da şıltaq edənlər. 
Tuşluq elədik, 
Üsyan borusun çaldıq, 
Acı - acı zəqqumları 
Badə yerinə içdik, 
Ömrümüzdən, canımızdan keçdik, 
Çox öldük, az öldürdük. 
Bir yerdə sındıq, 
Bir yerdə qalib gəldik, 
Biz təndirin hisli yerinə yapıldıq 
Tətuzladıq, küt getdik, 
Başımıza nələr gəldi, nələr... 
Dönərgəmiz döndü, 
Ocaqlarımız söndü. 
Dal boyunlar sürahi qapağı kimi 
Ağaclardan asıldı, 
Kimlər öldü qurtuldu, 
Kimlər gedər – gəlməz oldu, 
Kimlərin necə olduğu bilinməz oldu 
Güc tükəndi, haq gizləndi, 
Bir daha nələr, nələr, nələr oldu... 
Ömürlərin, günlərin, qızıl yarpaqların yel 
apardı. 
Qara başlar ağardı, 
İsti ürəklər buza, 
Güllər yarpıza döndü. 
 
Tülək düşman qol – qanad açdı, 
Ölümcüllər dirçəldilər, 
Qarqış, nifrət çanaqları 
Hörmət tapdı. 
Işıq ürəklərin abidəsində 
Pərəstiş olunan əllər 
Şeytanların, fironların əlin sıxdı. 
Bəli! 
Güvəndiyimiz dağlara qar yağdı. 
Kor olmuş gözlərim daha nələr görmədi?! 
Bülül piyalələr dolu al şərab, 
Qurtum – qurtum, dolab – dolab 
Cırınq – cırınq 
-Sağlıq! 
-Sağlıq! 
-Qan tökən əllər yorulmasın! 
İlqarından dönənlərə eşq olsun! 
 
Tarix həmişə cəlladlara boyun əyəcək? 
 
Yox, yox! 
Ey haqsevər insanların 
Qibləsi olan əziz diyar! 
Ey zəncirlərin qıranların 
Ehtişamlı çıxışına tanıq olan 
Qızıl meydan! 
Bir gün “qorxunc İvanların 
Başına kölgə saldığı günbəzin üstə 
Nazlana - nazlzna əsən bayraq! 
Ziyarət etdiyim müqəddəs tabut! 
Səhər – axşam həqiyqi bir insan xatirəsini 
Əzizləməyə gələn, 
Duz – çörək bilənlərin qatarı! 
Daşlara, metallara qazılan 
Əbədi siymalar! 
İsti qucağın 
Əmək yorqunlarına açan 
Yaşıl baş Suçu! 
Yüz əlli illik yarasından 
Hələ də qan axan vətən – 
Mehriban Bakı, vəfalı Gəncə! 
Başı bəlalı diyarımın 
Axmaq  həsrətiylə çağlayan göz yaşı – 
Göygöl! 
Parçalanan yurduna ürək körpüsü olan 
Namuslu oğul! 
Ormanlı vətən torpağında 
Bir çinar kölgəsinə həsrət qalan qardaş! 
Hər gecə - hər gecə 
Qardaş yuxusunu görən bacı! 
Dərdini, odunu yazmaq uçun 
Bir ömür daha borc eləmək istəyən dostum! 
Qucaqlaşan qollarımızı 
Vətənə nisgil edən yanar şair! 
Yaradan əllərini öpdüyüm qocaman ustadlar! 
Dərdlərini nəğmələrində dinlədiyim ölməz 
sənətkar! 
Gördüyüm, görmədiyim ürək dostları! 
Axıtdığımız Araz – Araz, Xəzər – Xəzər göz 
yaşları! 
Ötəridir, ötəridir bu hal! 
Bir daha “səbirə səbir daşı” olmayacaq 
Səhənd! 
 
1350 
 
 
 
 
 
Cəhan piyr əst bəd bonyad 
Əz in fərhad koşha fəryad 
Ke kərd əfsun o neyrəngəş 
Məlul əz cane şiyriynəm 
Hafiz  
 
Vəqtiy fərhad miymiyrəd 
Eşq miymiyrəd 
Ensan miymiyrəd 
Fəryad miymiyrəd. 
 
Ey donya, ey ensan! 
Fəryad! Fəryad! Fər....ya....d!... 
Əz dəste Fərhadkoşha fəryad! 
 
 
 
Fərhad 
 
Proloq 
“Fərhad” 
Bizim eldə, 
Bizim yerdə, 
Hamılara, hamılara, 
Tanış ola, 
Məmə yeyəndən, pəpə yeyənə, 
Hər kimsənə 
Taninan 
Bu ad. 
 
Nəsillərdən, nəsillərə, 
Atalardan oğullara, 
Oğullardan nəvələrə, 
Miras qalan, 
Bir arxalıq dəyil, 
Bir doğmalıqdır. 
 
Bu ad, 
İstək, sədaqət. 
Demək, doğruçu məhəbbət, 
Özlüyün unutmaq, 
Sevdiyin tutmaq. 
Əbədiyyəti, 
İstək uğrunda, 
Fənalıqda axtarmaq səmbolu, 
Gələcəyə 
Toxum olmaq uçun, 
Açıb solan gülü. 
Elimin – günümün 
Mə`nəvi siymasıdır 
Yoğrulduğumuz xəmirin 
Əsas mayasıdır. 
 
İnan! 
Heç zaman, heç zaman! 
Sevgi – məhəbbət diyərək, 
Külüngünü başına əndirərək 
Əbədiyyət qazanan Fərhad, 
Bizdən ayrılmaz. 
Bu irsiyyəni bizdən almaq olmaz. 
Hər vətən oğluna ata adıdır , bu ad. 
Sanırsan, 
Qranit dağları 
Pənir kimi çapan 
“Fərhad külüngü” 
Doğrudan da əfsanədir? 
Yox! 
Həqiyqət aləminə gəlincə 
Məncə həqiyqi istək, 
Tam varlıqla məqsəd dalıca getmək, 
Haman külüng, 
Haman Fərhad külüngü dəyil, 
Bəs nədir? 
 
 
 
 
Birinci hissə 
 
Mən balaca Fərhadidim uşaqkən, 
Gözəllikləri qanmışdım. 
Elə bil süddən yanmışdım. 
İlk əzəldən, tifil mən. 
 
Kövrək ürəyim köklü idi 
Saz tellərindən də. 
Mizrabı, gözəlliklər. 
Çalınardı 
Sız-sız sızldardı 
Gözəllik görəndə!... 
 
Tüklərim biz – biz durardı, 
Ürəyim çabalardı. 
Bağrımı alışdıran 
Döyüntülərin 
Odu, alovu 
Par - par parıldardı, 
Gözlərimin yaşında. 
 
Biləsən nə boyda idi 
O zaman 
Bu bicəkman 
Bu “Fərhad” 
Bədzat! 
8-9 yaşında! 
 
Dünyada hər nəyin, 
Heyvanın, insanın 
Gözəlin sevərdim 
Gözəllərdən ötür ölərdim. 
“Güləndam”dan ötür lap çox, 
Həddi, hesabı yox! 
Axı o, 
Gözəllərin gözəli idi!. 
Hələ eşqi, məhəbbəti tanımazdan əvvəl, 
Eşqimin əzəli idi! 
Gülər üzlü, 
İri gözlü, 
Ağ qabağı ay kimi, 
Qara qaşları yay kimi, 
Ətli – canlı, 
İsti qanlı, 
Dilbər bir qız idi Güləndam. 
Kim bilir? 
16 - 17 yaşında! 
Şirin gülüşləri, 
Gözəl kəhlik kimi 
Qaqqıldayanda ağarışan 
Sədəf dişləri, 
Başa düşə bilmədiyim cazibə ilə 
Titrəşən qaba döşləri, 
Qara daşa dəysə dəlib keçən, 
Süzgün baxışları. 
 
Salxım – salxım, 
Vurğun ürəkləri 
Hörüklərinə hörülən 
İpək tellərinin 
Qıvrışları 
Çırpındırardı körpə qəlbimi, 
Quş ürəyi kimi, 
Su üzündəki kimi. 
 
Paltar yumağa gələrdi hər gün 
Çay qırağına, 
Mənim oynağıma. 
Arxasında düyünlərdi 
Gül pıtalı, 
Qırmızı çadırasının üclarını. 
 
Dizə qədər çırmalardı, 
Yol – yol yusifi şalvarını, 
Həm də dirsəkdən yuxarı 
Sarı köynəyinin 
Qollarını. 
 
Şaqqıldayıb keçən 
Bülül suların içində 
Ağ biləkləri, 
Mərmər əlləri 
Paltarları övkələdikcə 
Üzünə dağılan telləri 
Lalə ürəyinin kakili idi diyəsən! 
 
O, tez - tez 
İşdən çəkərdi əllərini, 
Ağ üzünə dağılmış tellərini, 
Gümüş sırqalı qulqlarının 
Dalına verərdi. 
Gəldik dodaqları, 
Qırmızı gülsabah qonçası kimi 
Gülümsərdi. 
 
Mən məftun – məftun, 
Ona baxdıqcan 
Füsunkar ədalarına 
Say saldıqcan 
O, məmnun – məmnun 
Güləş qabaq 
Alnın qırışdıraraq 
Üzümə baxardı. 
Duzlu gülüşlərin, 
Gül çələngi kimi, 
Üstümə atardı. 
Taxta dəyirmanımı 
Çox zaman 
Suyun əks axışı ilə, 
Aşağıdan yuxarıya 
Fırlada – fırlada 
Lap yaxınlaşardım ona. 
 
Üzüm, 
Sünbül şəlaləsi kimi çağlayan, 
Əsmər boğazına ağnayan, 
Qıvrım tellərinə sürtüşərdi. 
Sinəm, 
Tövür, tövür tövşərdi. 
Saçlarından qovrulu buğdanın, 
Çadırasından səhər ayazının 
Ətiri gələrdi. 
 
2 
 
Hvalar payızladıqcan, 
Sular soyuduqcan, 
Yanıb yaxılmağa başladım. 
Mən də Güləndam ilən. 
Sevərdim, - söylədiyim 
Sevgili əllər 
Sır – sıralı suların içində 
Nə hallar, nə hallar keçirərdi. 
Bulaq otu yarpaqları kimi, 
Göm – göy göyərərdi! 
Dəqiqədən bir qızcığazın 
Bükükləri arasında sıxılan, 
Donuq əllərin zoqqultusunu, 
Yanıb, yaxılan 
Fənar kimi 
Yığılıb, açılan 
Alnının qırışlarında 
Düyünlənib açılan 
Qara qaşlarında oxuduğum kimi, 
Yanar ürəyimin 
Başında da duyardım. 
İlan vuran adama oxşardım. 
 
Nə edə bilərdim... 
O il qış uzunu 
Bütün röyalarımı, 
Fikir dünyalarımı, 
Qapsadı, Güləndamın 
Bu işkəncəli həyatı. 
 
Məgər yuxlardım? 
Qışın sakit gecələrində, 
Saatlar, saatlar, 
Ayıq, göz açıq 
Qalardım! 
Neylərdim? 
Gözlərimi damcıların 
Hıslı pəncərəmizin 
Qaralmış qıraqlarına 
Rəsm etdiyi cür bə cür naxışlara 
Zillərdim, 
Nəqşələr çəkərdim, 
Planlar tökərdim. 
Çaya qalxan dolayının 
Kıran sinəsində 
Bir köhül çapa bilərəmmi? 
Köhülün içərisində 
Bir gölməş yapa bilərəmmi? 
Yer altı ılıq sulardan 
Bir bulaq çıxarıb, 
Bu gölməşə buraxa bilərəmmi? 
Oyuncaqlarımın içində 
Cəm – cümhur 
Kiçik bir belçə, 
Çəkıc yerinə işlətdiyim 
Başı əyri bir dəmir 
Bir də bir uzun şişə 
Gümanım gəlirdi 
 
Hər gecə - hər gecə, 
Xəyalımda, 
Bu qazma alətlərimi 
İşə salardım. 
Anamın nağıllarında 
Eşıtdiyim “Fərhad” kimi 
Qırmızı kıranları 
Pənir təkin kəsib çapardım. 
 
Sonra da 
Bilmirəm gecənin nə vaxtlarında 
Şirin röyalarımla 
Qucaqlaşıb yatardım. 
 
 
 
3 
 
Bayram ayı başlar, başlamaz 
Havalar xoşlar, xoşalmaz 
Baxçamızda dağ təkin qalan 
(Çay qırağı dolayısına oxşayan) 
Qar qalağının döşündə 
Təcrübə etməyə başladım. 
Uzun günlər çalışdım, 
Tər tökdüm, 
Buzlamış qarları 
Qazdım, sökdüm. 
Arzıladığım köhülü, köhülciyi 
İstədiyim şəkildə, 
Qarın altında 
Qazıb bitirə bildim. 
Məktəbdən qayıdarkən, 
Könlüm xoş, ürəyim şən, 
Saatlarımın çoxu 
Bu soyuq daxmacığın 
İçində keçərdi 
O gündən. 
 
Qazıb torpağa çıxardığım 
Arxın içi ilən 
Nazik qar altı sular 
Axışıb keçdikcə, 
“Bistun” dağlarının altından 
“Şirinə” arx qazıb qayıran 
Arxına süd axıran 
“Fərhad”dan 
Zövq alıb sevinərdim. 
Mənə bu daraşlıq 
Balaca, sop – soyuq, 
Qapısız - bacasız daxmacığın 
Vaqe`də olduğu kimi, 
Buz kələva kimi yox, 
Bəlkə daş divarla, 
İsti havalı 
Köhül kimi gələrdi, 
Ürəyim dincələrdi. 
 
Arxcacığın təkində 
Zinə - zinə axışan, 
Cansız. soyuq. lil sular 
Gözümə istilikdən 
Buğur – buğur Buğlayan 
Arılıqdan 
Büllül kimi parlayan 
Zor – zor şaqqıldayıb çağlayan 
Sular kimi görünərdi... 
 
Paltar yuyan qız – gəlinləri görürdüm 
Arxın otay - bu tayında. 
Güləndam isə hamıdan başda, 
Suyun lap çıxarında, 
Hırıldaya, hırıldaya, 
Ağ biləkləri, mərmər əlləri ilə 
Paltarların suya çəkir. 
Yoldaşları ilə 
Pıçıldaşa, pıçıldaşa, 
Deyib gülüb, 
Qaqqıldaşa, qaqqıldaşa 
Gahdan bir üzümə gülümsəyir, 
Məmnun baxışları, 
Duzlu işarətləri ilə 
Mənə məhəbbət dəməti göndərir. 
 
 
4 
 
Qarlar əriməyə 
Yerlər keşikəyə başlamışdı 
Bir günəvər yaz günündə, 
Belçəmi, çəkicimi, şişimi, 
(Demək Fərhad babam kimi) 
Ələ aldım mən də. 
 
Tək başıma, 
Bir özüm, 
Bir də başımdaki sevda, 
Gəldim çay qırağına. 
Dolayının hər yanın 
Gəzdim dolandım 
Hər yeri dəhətlədim, 
Zinəcar bir yerdə 
“Qazacağam köhülün!” – diyə 
Qapı yerisin xətlədim, 
Çırmalandım, 
Haydı, tappatab. 
İşə başladi balaca “Fərhad”. 
 
Yerin üst layı yumuşaq, 
Alt qatı, qatı idi. 
Az – maz sonra, 
Belçəm batmadı daha. 
Balaca çəkicimin, 
Körpə qollarımın, 
Gücü çatmadı daha. 
Daş üzlü kıranları, 
Qazıb çapmağa. 
 
Qaş qaralana qədər tər tökdüm. 
Yorulmaq bilmədən yeri qazdım, sökdüm. 
Çox can atdım. 
Gecəni yorqun - arqın, 
Xurd düşdüm, yatdım. 
Yerimdən duranda yarınkı gün, 
Qollarım xərgəzləmiş budaq kimi, 
Qup - quru qurumuşdu. 
Ux, ux! 
Əllərim suluq – suluq, 
Qabar vurmuşdu. 
Neçə gün işi dayandırdım 
Qollarım yumuşaldı, 
Əllərimin qabarı isə, 
Az – çox sağaldı. 
 
Yenə də çəkicimi işə saldım. 
Bu dönə 
Yoldaşlarımdan da 
Kömək aldım. 
O gün də bitdi, 
Lakin köməkçilərim getdi ki getdi. 
Axı hamısı xamlamışdı. 
Hamısının əlləri, 
Suluq bağlamışdı. 
 
Bir də onların heç hankısı 
Nə məhəbbət ağrısı, 
Ürəkdə duymuşdular 
Nə Güləndamın 
Acımasiylə acımışdılar. 
Sabahdan tək canıma, 
Bir özüm, bir də başımdaki sevda, 
 
Tək canıma çalışırdım, 
“İynə iylə gor qazırdım”,- atalar demışkən. 
 
5 
 
Havalar qızdıqcan, 
Yenə çay qırağı qaynaşırdı. 
Paltar yoyanlarilə, 
Nədənsə, 
İz - əsər yox idi 
Güləndamdan. 
 
Hər yana soraq saldım, 
Qabağıma gələndən xəbər aldım, dedilər: 
Qulluq etdiyi ailə ilən, 
Başqa məhələyə köçüb gediblər. 
Kim bilirdi daha 
Hansı çaya paltar yumağa 
Gedirdi indilər. 
 
Əl – qolum soyudu, 
Yanlarıma sürüşdü. 
Balaca “Fərhad”ın külüngü də demək, 
Səsdən düşdü! 
Məsum məhəbbətimin bağ- bostanı da 
Soldu, saraldı. 
Şirin arzılarimdan, 
Gözəl röyalarımdansa, 
Daş üzlü kıranların altında 
Təkcə bir “qapı yerı” nişana qaldı. 
 
 
 
 
 
 
İkinci hissə 
 
Böyüdüm boy atdım, 
Başımı başlara qatdım, 
Lakin, yenə həmən 
Gözəllikləri sevən 
Gözəllərdən ötür ölən, 
Vurğunudumki , dünən!... 
 
Bu dönə dünyanı 
Bütünlüklə Güləndam kimi görürdüm, 
Həyatı, Təmamiylə faciəli görürdüm, 
Güləndamın həyatı təkin. 
Həqiyqi gözəllikləri itgin, 
Səadət günəşin isə 
Yatqın görürdüm! 
 
Nağıllarda eşitmişdim: 
“Abi Həyat” deyilən 
“Xizri İlyas” adlı peyqəmbər içən 
O suyu içənlər ölməyən 
Bir su var zülmətlər içində. 
 
Dastanlarda dinləmişdim: 
“Övliya”dan olan 
“Dəli ya bilici Bəhlul” deyilən, 
Hər gün qarğı atını minən, 
Fırtınalı dənizləri çapıb keçən, 
Bir qələndər var imiş 
O, hər gün qarğı atını 
Suların üzündə çaparmış, 
“Mədiyneyi Fazilə” adlı 
Bir şəhərə vararmış, 
Pul – pələ deyilən “sarı şeytan”, 
Bu şəhərə addım bassanmaz. 
Orada yaşayanlar: 
Fəlakət, şəqavət, həqarət, 
Aclıq, yalavaclıq, məzəllət, 
Hərbə - zorba, zülm, sitəm, 
Qara – qorxu, qussə, qəm 
Kimi şeylər, sözlər qanmaz, 
Sələvata işlər. 
Hər nə sevsə, 
Hər nə istəsə, 
Sələvata dilər. 
 
O, suyu ışıq dunyaya, 
Calıya bilərəmmi – dedim, 
O şəhərə, diyara, 
Vara bilərəmmi dedim. 
Mənim dəli qələndər mindiyi 
Qarğı atım yox idi, 
Dənizlərdə sürməyə. 
Xizri İlyasın üzündəki, 
Işığım da yox idi, 
Zülmətlərə girməyə. 
 
Uşaqkən dinlədiyim, 
Yolunu izlədiyim, 
“Fərhad”ın həmasəsi 
Yadımda idi hələ də. 
Tay – tuşlarımı çağıraram, - dedim. 
Yolu - məqsədi aydınlaşdıraram - dedim. 
“Nəft” fanarlarımızı yaxarıq, 
Polad uclu qazmalar taparıq, 
Zülmətin bağrına doğru bir arx qazarıq, 
Gedərik “abi - həyata” çatarıq, 
Suyu arxımıza açarıq, 
Axar ışıq dünyaya çay, 
Hamimiz, hamılar, 
O sudan qantararıq, 
“Əbədi həyata” çatarıq. 
 
Ölüm olmasa, 
Dəryalar da bizə keçid verməyə bilməz. 
“Qarğı atı”mız yoxsa da, 
Dalğalı dənizləri, 
Üzə - üzə keçərik, 
“Mədiyneyi Fazilə”yə yetərik. 
“Güləndamı”, güləndamları da 
Oraya apararıq. 
Sır – sıralı sularda 
Paltar övkələməkdən, 
Əlləri gövür – gövür göynəməkdən, 
Canların qurtararıq. 
 
Hay saldım çağırdım. 
Boğaz yırtdım, bağırdım. 
Uzun söz sovdan sonra 
Məqsədi başa salabildim dostlara. 
Tay – tuşlar birləşdik, 
And icdik, himləşdik. 
Çörək məndələrin 
Dalımıza saldıq 
Polad uclu qazmaları 
Əlimizə aldıq. 
Qazdıq, zülmətlərə çatdıq, 
Fanarları yaxdıq. 
Çoxları yoruldu. 
Döndüm, geriyı baxdım, 
Beş – üç nəfər canından keçən, 
Bir də mən, 
Qalmışdıq, çalışdıq 
Uzun illər məşəqqət çəkdik 
Hesabsız bəlalara dözdük. 
Başımızın tükü ayağımıza salama gəldi 
Bir çoxları yarı yolda cana gəldi. 
 
 
Bilmədim işin harasında 
Qazmalarımız qara daşa dəydı, 
İşdən düşdü, kütəldi. 
Bu işə sən demişkən, 
Həqiyqi Fərhad külüngü 
Gərək imiş əzəldən! 
Bir nəsilin əzilməsindən, 
Bayılıb can verməsindən, 
Qara zülmətin köksündə, 
Ancaq bir qapı yeri, 
Nişana qaldış 
 
 
 
 
Qurtarış 
 
Son illərdə 
Yolum düşdü ana şəhərimə, 
İlk məhəbbətim gəldi xatirimə. 
Uşaqlıq olurumun, 
Getdim ziyarətinə. 
 
İllər – illər keçdiyinə baxmayaraq 
Elə gördüyüm sayaq 
Kıran dolayı 
Əvvəlki görkəmiylə 
Dayanıb qalmışdı, 
Tam daş ürəkliyi ilə, lakin 
Döşündə qazdığım nişananı 
Qaşı düşmüş boyunbağı 
Ortalığı təkin 
Əzizləyib saxlamışdı. 
Çay qırağı 
Onlar il qabaq 
Qoyub getdiyim sayaq 
Paltar yuyanlar ilə 
Qaynaşırdı. 
 
İlk baxışda 
İri gözlü, 
Qara qaşları yay kimi, 
Ay qabağı ay kimi, 
Ətli, canlı, 
İsti qanlı, 
Dilbər bir qızı, 
Ağ biləkləri, 
Mərmər əlləri, 
Su içində 
Paltar yuyar gördüm - yenə 
Kim bilirdi, bəlkə 
Güləndamın qızı iydi. 
 
Bir az o yanda isə, 
7 – 8 yaşlı, 
Öz uşaqlığıma bənzər bir oğlanı 
Taxta dəyirmmanı 
Suyun əksi axını iylə 
Aşağıdan yuxarıya 
Fırlada – fırlada 
Qızcığaza 
Lap yaxınlaşar gördüm. 
Hey.......... 
Əbədi yaşayırmış demmək. 
Təmiz əməllər, 
Yaradan əllər, 
Dönməz iradələr... 
 
Haydı oğlum! 
Köhül qazmaq istəsən, 
Fərhad babamızın 
Qazmasın axtar gilən! 
Bir də köməkçi axtarsan əyər 
Eşq atəşi iylə alışıb yanan, 
İstəklisi uğrunda can qoyan, 
Doğruçu vurğunlarla yoldaşlaş – diyə 
Çağırıb oğluma tapışırıq verərkən 
“Sazımın sözündən” 
Bunları pıçıldayırdım: 
 
“Ayaqların qabardır, yollar daşlıdır, 
Hər addımda müdhiş bir uçurum var. 
Lakin qafiləni çəkib aparir 
Sönməz bir iştiyaq, dönməz bir ilqar. 
 
Yorqunlar yorulub qaldıqcan, çavuş 
Yeni yolçulara gəl, gedək, deyir 
Yiyəsiz qalmayır dəmir çarıqlar, 
Atalar çıxarır, oğullar geyir! 
 
 
 
 
Şallaq 
 
Qanun? 
Bütün qanun kitabların, 
Vərəq – vərəq, 
Yırt, doğra! 
Qanun yazan əlləri burx, 
Qələmləri, 
Sındır, tulla! 
Quranları, İncilləri 
Mallaların, keşişlərin 
Vur başına! 
 
Ədalət? 
“Ədalət”dən boş danışan 
Boşboğazlın 
Sıx boğazın! 
 
Ədalət mələyi? 
O min üzlü 
Kor ləvəndinYol şahpərin! 
Qəməsin al, 
Başına çal! 
Tərəzisin dart 
“Ədalət naminə günahsız məhkum olan, 
Qara zindanlarda saralıb solan 
 
Məzlumların göz yaşınadan toplanan 
Dənizə at! 
 
Qazı? 
Gözləri bərəlib sökülən, 
Üz – gözündən “mətanət” tökülən 
O qaş- qabağı sallağın 
Qap gülməli papağın, 
Qazalax yuvası qayır! 
 
Haq? 
Haq - deyə, həqiqət - deyə 
Banlayan bayquşlara hayxır: 
- Sus 
Uladığın boş və mə`nasızdır! 
Nahaq tökülən qanlara 
Haqsevərlər başına qoparılan 
Qanlı tufanlara 
Milyonlar, milyonlar 
Göz baxır! 
 
İnsan? 
Bu dişi qarnında quduzun 
“Mədənyyət” çuxasını qap, 
Başına bir cüt buynuz, 
Gövdəsinə bir quyruq tap! 
Siz! 
İnsan taleini həll edənlər! 
Nə söyləyim daxı, 
Bir utanın axı, 
Tüpürüm, baxın, 
Bu “Midalı” da 
Boylu arvad qarnı kimi 
Qabağa verdiyiniz 
Zınqırovlu döşünüzə taxın! 
Hələ də, hələ də mən 
Nə bu gun, nə də dünən 
Babalarımdan qalma 
Öz doğma torpağımda 
Əti ətimdən olan, 
Qanı qanımdan olan 
Doğma qardaşım ilən 
Görüşməyə haqlı dəyiləm. 
 
Tehran – Azər – 1345 
 
 
 
Xoruzlar banlayanda 
 
Gecə, gecə, 
Necə deyim, necə! 
Buludluq, dumanlıq. 
Qaranlıq, 
Qalaq – qalaq qalanıb, 
Üfüqlər yerə yamanıb. 
 
Yollar, yolçusuz, 
Ay, ulduz, 
Bulut altda gizlənib, 
Ocaqlardaki közlər küllənib. 
 
Kərvanlar?... 
Neyləsin?... 
Baş atıb yatıb, 
Yügürək atlar yorulub, 
Baş – başa çatib. 
 
Gündüz gecəsiz olmaz! 
Kim deyir yol gedən yorulmaz? 
 
Sanırsan düşərgədə bir kəs yoxdur? 
Yox! Nəfəs var, səs yoxdur. 
Işıqlıq daşı sinəsinə vurub yalandan, 
Hay - haray qoparan! 
Yorulub yatan kərvanları, 
Yorğun insanları, 
Qoyun sürüsü tanıtdırma utan! 
 
Meydanı boş görüb kükrəmə, xəfələn! 
Sən də çobanlıq fikirindəsən, deyəsən! 
Çox əl – Ayaq çalma! 
Ortalığa qəhbə şüvəni salma! 
Çək cilovu dayan! 
Qoyun sorusu olmaz insan! 
 
Yalan yerə əsmə, 
Tələsmə, tələsmə, 
Sənə deyirəm, 
Sənə göstərərəm, 
Xoruzlar banlayanda, 
Dan ulduzu parlayanda... 
 
 
 
Buz çiçəyi 
 
Gəldi çəpiş kimi şən, şeytan, vərhov 
Nazlana – nazlana üzümə baxdı. 
Əldə neçə pıta buz çiçəyi, o 
Gülləri həvəslə güldana taxdı. 
 
“Bunları yadigar saxlarsan məndən” 
Diyə - göyərçin tək pırladı getdi. 
Qəmzəsi ox kimi dəydi sinəmdən, 
Ov ikən ovçusun ovladı, getdi. 
 
Güldanda pıtalar qaldı bir zaman 
Gülləri qurudu, töküldü bir – bir 
Mənimsə içimi doğradı hicran: 
“Bu nazın, ədanın mə`nası nədir?” 
 
O, sellər üzündə üzən bir gülün, 
Pıtasında açan gülə oxşardı, 
Hər an bu dəhşətlı talein yolun 
Löhmə dalğaları bağrın oğardı. 
 
Yarda – yaraşıqda pəriylər kimin, 
Peşəsi yaramaz devlərə xidmət. 
Qoynu bəxtəvərlik ocağı lakin 
Nəsibi qaragün, qisməti həsrət. 
 
O, sərt qayaların quzu ceyranı, 
Qurşunlu, pıçaqlı şəhərdə dustaq. 
Bir qarın minnətli çörək qurbanı, 
Hər gecə bir qurdun evində qonaq. 
 
Eşqə, məhəbbətə susuz ürəyi, 
Gah ikiyəbağlı, gah. üçə bağlı, 
Umudu, arzusu, eşqi, diləyi, 
Bilməz nəyə bağlı, lap heçə bağlı. 
 
Məni bir dəfəlik atırdı əyər, 
Gedəndə gül niyə verdi yadigar? 
Bilmirdi, bilmirdi, bilmirdi məyər 
Gül nə qədər ömür edər, nə qədər yaşar?! 
 
Ona söyləmədim, demədim nədən 
Dərilən çiçəkdən yadigar olmaz. 
Yüz də gözətləsən, yüz də su versən, 
Kökündən ayrılan saralar, qalmaz. 
 
Nə bilim, bəlkə də, o, ac maralın 
Gümanı bu gülə gəlirmiş təkcə. 
Bir də yarımaza nə yarcı – yarın 
Sabahı o necə düşünsün, necə? 
 
Sabahsız geçərkən günü həmişə, 
Kədərlər ömürlük, şadlıqlar bir an 
Sabahdan nə umub–küsəcəkdir, nə 
Səhəri sıxıntı, axşamı hırman. 
 
Şənliklər şadlıqlar, deyiş–gülüşlər, 
Ona bir ötəri sazaq kimi idi. 
Yıxıq ürəyində, sevgi, sevişlər, 
Ancaq birgecəlik qonaq kimi idi 
 
Birzaman dalınca dolandım xəstə, 
Yerə - göyə zəncir saldım, tapmadım. 
Axtardım, qoymadım daşı daş üstə, 
Hər yandan sorağın aldım, tapmadım. 
 
Gün keçdi, ay keçdi, il də qurtardı, 
Qəmini könlümdən ata bilmədim. 
Mənim də Saramı sellər apardı, 
Nədənsə əlindən tuta bilmədim. 
 
Özü itdi batdı, dumanda, çəndə, 
Gülü də qurudu töküldü – olsun, 
Qəmini yadigar saxlaram mən də, 
Qəm ki, çiçək dəyil saralsın–solsun. 
 
Unudan dəyiləm dərdin nisgilin, 
Səhənd taqəti var məndə də qallam. 
Şirinin özü tək qəmi də şirin 
Gedibsə mehrimi qəminə sallam. 
 
Dünən qar yağırdı, baxdım baxça, bağ 
Son yarpaqlarını da töküb saçmışdı. 
Yalıncıq pıtalar əsirdi zağ – zağ, 
Lakin, buzçiçəyi çiçək açmışdı. 
 
Bir anda elə bil aləm dəyişdi, 
Dumanlar danışdı, səs gəldi çəndən. 
İçimə səslərdən vəlvələ düşdü, 
“Bunları yadigar saxlarsan məndən” 
 
Yenə yumaqlanan arzım, diləyim, 
Açıldl həsrətə, qəmə dolaşdı. 
Saz kimi çalındı yanan ürəyim, 
İlhamım fışqırdı, nəğmələr daşdı. 
 
Buz çiçəyi mənim sevgi çiçəyim, 
Alqış bu dözümə, ilqara alqış. 
Şaxtaya, borana kim dözərmiş, kim? 
Səndə gör nə dərin mə`na var imiş! 
 
Qızın ürəyimin oduna, qızın, 
Sən mənim eşqimin son baharısan. 
O günahsız qızın, pənahsız qızın, 
Xəzanda gül açan yadıgarısan. 
 
Səni ürəyimə əkirəm barı, 
Köksümdə kök salıb budaq atasan. 
Yağdıqca başıma zəmana qarı, 
Hey çiçək açasan, çıçək açasan. 
 
Tehran – bəhmən ayı – 1350 
 
 
 
Axır sujə 
 
(Can İştayn Bəkə) 
Heyifsilənirəm, o günlərimə, 
Xırsız bir namərdə aldanmağıma 
O, insan adını oğurlayanın 
Təzvirkarlığına tovlanmağıma. 
 
Az dəyil, 20 il, mən bu namərdi, 
Bir insan tanıyıb, tanıtdırmışam. 
Bir çox özümdən də sadələrinə, 
Bütün yazdıqların oxutdurmuşam. 
 
Sən demə.deyənlər dediyi kimi, 
Böyük məhək imiş insana zaman. 
Şələ nə qədər də qaba olsaymış, 
Axırsı keçərmiş ip dovanaqdan. 
 
Dünyanın qəriybə oyunları var 
İnsan da bu qədər tez aldanarmış? 
Bu aldanmaq dəyil, satılqanlıqdır, 
İştayn Bəki də almaq olarmış? 
 
Bazar çox qızqındır yeni dünyada, 
Vicdan da bir matah kimi satılır. 
Bir ovuc dolara, bir ovuc pula, 
Şərəfin, namusun daşı atılır. 
 
“Qəzəb salxımlarln” yaradan əllər, 
Qəzəb ordusuna top da atarmış. 
Faşizm əleyhinə yazan qələmlər 
Ələnib – dolanıb faşist olarmış. 
 
Bu gün Viyetnama soxulanların, 
Faşıst ordusuyla fərqi hardadır? 
O da insan qanı içirdi, bu da 
Baxsan haman aşdır, haman kasadır. 
 
Bu quduzluqlara qarşı dünyada, 
Etiraz səsləri göyə gedərkən 
“Sartr”lar, “Rasel”lər məhkəmə qurub 
İnsan cəlladların məhkum edərkən, 
 
Masqalı bir yankı, axmaq bir kaboy, 
Var – yoxun utuzur, vicdanın satır. 
Məzlum və mübariz bir xalqa qarşı 
Şərəfin güllə eyləyir, atır. 
 
Viyetnamda çox toplar atılır hər gün 
Sən də at topunu, gəlsin “Qəhrəman” 
Bəli, zatı qırıq bir “ziyalıya” 
Şərəfli yaşamaq dəyildir asan. 
 
İndiyə qədər heç fikirləşmisən, 
Viyetnamda nə gəzib, nə axtarırdın? 
Maşanı çəkərkən heç bir düşündün 
Kimlərin üstünə atəş açırdın? 
 
Qələm – top, ərimiş qurşun mirəkkəb, 
Kağaz bir haqsevər insan sinəsi. 
Yaz, “böyük mühərrir” əsirgəmə yaz: 
Can İştayn Bəkin axir sujə.si 
 
Yaz, qoy şeytanların barigahında 
Keçmişinin üstün örtsün bu ləkə 
Yaz, qoy baş əydiyin yeni tanrılar 
“Əski günahından” göz örtsün bəlkə!” 
 
Viyetnamda çox toplar atılır hər gün 
Sən də at topunu, gəlsin, “qəhrəman” 
Bəli, zatı qırıq bir “ziyalıya” 
Şərəflı yaşamaq dəyildir asan. 
 
At gəlsin, topundan çıxan güllələr, 
Təkcə viyetnamlını qırıb öldürmür. 
Həyatın maraqlı sınaqları var, 
Onlarla “İştayn Bək”lər də ölür. 
 
Baxma, hələ nəfəs çəkirsən satqın 
Ölüm, təkcə dəyil, nəfəs çəkməmək 
Çoxlar  nəfəs çəkmir, yaşayır, amma, 
Çoxlar nəfəs çəkir, ölüdür – demək. 
 
Aban ayı – 1346 
 
 
 
Aydınlıq aşığıyam 
 
“Puçluq” səfsətəsinə, 
Könlüm inanmayıbdı, 
Əzəldən, lap əzəldn. 
Bu qurqunu, dünyanı, 
Hədər şey sanmayıbdı, 
Nə bu gun, nə də dünən. 
 
Bu necə puçluqdur ki, 
Varlıq, təbiət kimi, 
Çıxışı, cilvəsi var. 
Bu, nə hədərlikdir ki, 
Sevgi, məhəbbət kimi, 
Quş qonmaz zirvəci var. 
 
Əbədiyyət suyunu, 
Neçün “İskəndər” kimi, 
Zülmətlərdən axtaraq. 
Həqiyqətin pərisi, 
Bir gün doğsa da yəqin, 
Aydınlıqdan doğacaq. 
 
O dur ki, doğan gündən, 
Aydınlıq axtarmışam. 
Qaranlıqdan qaçmışam. 
Bir qığılcım oluban 
Közərib ışarmışam, 
Ənginə yol açməşam. 
 
 
 
Ovçu ceyran 
 
Ovçu baxışların ıldırım kimi, 
Şaxdıqca canları külə döndərir. 
Kimsəni öldürsə, yaxsa da kimi, 
Mənə həyat verir, umud göstərir 
 
Könül quşlarına sallanıb baxmaz, 
Əslan şikarına çıxıb bu ceyran. 
Tərlan da oxundan can qurtaranmaz, 
Yayiva, oxuva, özüvə qurban. 
 
Oxuva gələndə zavallı sinə, 
Ürək qan içində əl – ayaq çalır. 
O, zalım gözlərdən yalvarım kimə, 
Yolsuz nə dil qanır, nə tanrı tanır. 
 
Eşqinlə köklənən bu şair könlüm, 
Bir saza dönübdür, mizrabı sənsən. 
Çal gülüm, çal gülüm əlivə dönüm, 
Qoyma, bu sehrikar saz, düşə səsdən. 
 
Şe`rimin pərisi, şe`rimin qızı, 
Getmə nəzərimdən, getmə önümdən. 
Qaranlıq gecəmin sənsən ulduzu, 
Bəxtimin ulduzu batar sən getsən. 
 
Şimşək baxışların şaxdır üstümə, 
Şaxdır qoy od alsın bu sönük ocaq. 
Məni yandırmaqdan qorxma, çəkinmə, 
Mən yansam, yurdumuz ışıqlanacaq. 
 
Səhənd sinəsidir, dəli ceyranım, 
İçərisin odla, eşiyin odla. 
Qoy eşq atəşində alışım, yanım, 
Ocağın hörməti odladır, odla! 
 
Tehran - fərvərdin ayı - 1351 
 
 
 
Gözlər 
 
Yenə kaman kimi çəkib qaşlarım, 
Quldur baxışları vay məni gözlər. 
Dağıdıb könlümün baxçasın, barın, 
Yaxıb yandırmağa xərməni gözlər. 
 
Əlindən kim qaçdı canın qurtardı, 
Hər yanda min yanan, min–min alışan, 
Dağıdıb tellərin edib pəriyşan, 
Qəlb evin yıxmağa şanəni gözlər. 
 
Süzgqün baxışdan ürəkler şan-şan, 
Hər yanda min yatan, min-min alişan, 
Dağıdıb tellerin edib pərişan, 
Qəlb evin yıxmağa şanəni gözlər. 
 
Həsrəti lalənin bağrın dağlayıb, 
Şövqundan gül gülüb, bulud ağlayıb, 
Yığıb dalısında dəstə bağlayıb, 
Sünbülü, nərgizi, sürməni gözlər. 
 
Zülfləri qap – qara, üzü aypara, 
Nazı – qəmzəsəindən ürəklər yara, 
Qüdrətdən çəkilib qaşlara qara, 
Neyləyir – neyləyir sürməni gözlər. 
 
Baxışı, gülüşü, hiyləsi, fəndi, 
Qatıb – qatışdırıb püstəni – qəndi, 
Bilmirəm ilk əzəl kimdən öyrəndi, 
Çəmxəmi, işvəni, qəmzəni gözlər. 
 
Sordum, şərmdəndir bu ya nixvətdən, 
Başını qovzayıb baxmaz əbədən. 
Dedilər özüylə dəyil, xilqətdən 
Şiyvadan alıb bu şiyvəni gözlər. 
 
Eşqi ürəyimdə talan qopardı, 
Səbir – qərarımı çapdı – apardı. 
Vurğun olmasaydı nəyə yazardı, 
Səhənd bu qoşmanı, nəğməni gözlər. 
 
1340 
 
 
 
 
 
Özgədir 
 
Açıq qabaq, alma yanaq, bal dodaq, 
Canlar alan, o cananım özgədir. 
Hər aşıq öz sevgisindən danışar, 
Lakin, mənim şirin canım özgədir. 
 
Çox gözəllər dünyaya gəlib – keçib, 
Çox sonalar bu gölə qonub – uçub, 
Çox cüyürlər bu bulaqdan su içib, 
Mənim sonam, şux ceyranım özgədir. 
 
Tellərini ağ üzündən yan verir, 
Kiprikləri süngü kimi san verir, 
Çox vurğunlar yar yolunda can verir, 
Mənim yolsuz can alanım, özgədir. 
 
Gül üzü gülşəndi, baxçadı, bağdı, 
Dodağı bal ilən qarışmış yağdı, 
Doğma vətənimin hər yanı dağdı, 
Səhənd ilən Savalanım özgədir. 
 
 
 
İncilər 
 
Göy öz incilərini, 
Saçıb qəlbirləyirdi. 
İncilər damla – damla, 
Tökülüb ələnirdi. 
Gor təkin ağız açan 
Gecənin daxmasına. 
 
Bulud ətəyin açdı, 
İncilər yağış oldu, 
Yağdı dənizlər doldu. 
Yel əsdi bulud qaçdı, 
Göyün qəlbiri yenə, 
İncilərlə dolu idi. 
 
 
 
Bayatılar 
 
Səhəndim ovçu gözlər, 
Yay qaşlar, ovçu gözlər. 
Burda bir maral gördüm, 
Oturub ovçu gözlər. 
 
Səhəndin daşlarına, 
Çıxaydım başlarına. 
Gözləri mənə baxmaz, 
Vuruldum qaşlarına. 
 
Səhəndin başı qardı, 
Gün keçdi, baş ağardı. 
Hamını yad öldürdü, 
Məni öldürən yardı. 
 
Səhənd dilər yaz gəlsin, 
Qış tükənsin, yaz gəlsin. 
Könlüm yarı arzılar, 
Qələm götür yaz gəlsin. 
 
Səhəndim, gül iylidir, 
Yar məndən gileylidir, 
Gül üzündən öpmüşəm, 
Dodağım gül iylidir. 
 
Səhəndin içi oddu. 
Başımı duman tutdu. 
Yar özün insaf eylə, 
İlqarın kim unutdu? 
 
Yar mənə qaş – göz atdı, 
Südümə şəkər qatdı, 
Dodaqlarından öpdüm, 
Dodağım bala batdı. 
 
Gül dərdim budağından, 
Bal axır dodağından. 
Ağzım dolub şəhdilə, 
Öpmüşəm dodağından. 
 
Ay çıxıb qəmgin – qəmgin, 
Çən bürüyüb dövrəsin. 
Ulduzların itirib, 
Tək qalıb mənim təkin. 
 
Səhənddə quzu mələr, 
Ağ sinə, şux məmələr, 
Ağlımı başdan aldı, 
Başıma gətdi nələr. 
 
Köynəyi ağ mış – mışa, 
Dağlar çatıb baş – başa. 
Elə bil bulud altdan, 
Ay çıxıb qoşa – qoşa. 
 
Tərlanın sar alması, 
Yarım asar alması. 
Ayrılıq dərdindəndir, 
Rəngimin saralması. 
 
Səhəndəm, məməqanlı, 
Diş qanlı məmə qanlı. 
Məməni qanlı qoyun, 
Olsada qəmə qanlı. 
 
Dağların qızı ceyran, 
Otla yarpızı ceyran. 
Könül ac qurda dönər, 
Görəndə quzu ceyran. 
 
Ağacda gül budağı, 
Ceyran otlar bu dağı. 
Yar məni atdı, getdi, 
Necə çəkim bu dağı? 
 
Oba köçər dağ qalar, 
Gül solar, budaq qalar. 
Dağları sellər oyar, 
Ürəkdəki dağ qalar. 
 
 
 
Rübailər 
 
Gəlməz gözümə zərrəcə dünya mənim olsa 
Dolmaz ürəyim kasəsi dərya mənim olsa 
Şiyriyni də, Leylanı da, Əzranı da billah 
Verrəm surusiylən sizə Şiyva mənim olsa. 
 
Üqbanı verin zahidə dünya mənə bəsdir. 
Kovsər nədi, bu sağəri səhba mənə bəsdir 
Cənnətdə də, tubada da vallahi gözüm yox 
Bir dilbəri xoş qamətu rə`na mənə bəsdir. 
 
Ey sərvi səhi qaməti tubadan alıbsan 
Sərxoş baxışı nərgisi şəhladan alıbsan 
Yox! Nərgisi cadu da bu əfsunu bacarmaz 
Bu sehri, bu əfsanəni Şiyvadan alıbsan. 
 
Diyvanə könül gör necə Leylaya vuruldu 
Hər gün yeni bir lövbəti rə`naya vuruldu 
Sən`an kimi bir ömr üzün torpağa qoydu 
Axırda atıb diynini tərsaya vuruldu. 
 
 
 
Hüsnün bağına seyrə varan gülşəni neylər 
Sünbül nəyə lazimdir ona, susəni neylər 
 
Söylərlə ki, baxmaz sənə, mən söylərəm: 
Əlbət, 
Min aşiqi dilxəstəsi vardır, məni neylər?! 
 
 
 
Ərməğan 
 
1 
Dinlə sözlərimi qardaşım Rüstəm, 
Dinlə, qoy danışım, boşalsın sinəm. 
Nigaranlıq xəyal atın axsadır, 
Çünki, sözüm çoxdur, gecə qissadırş 
Sözün qissasını qoy deyim sənə, 
Sən iki səbəbdən əzizsən mənə 
Bir bu ki, səninlə fəxr edirəm mən 
Elimin layiqli bir oğlusan sən, 
Bir də ki, tutduğum yolun mücəssəm 
Mündəricəsini səndə görürəm. 
Our ki, adınla güvənsəm əyər 
Deməsinlər şair yaltaqlıq elər. 
Ancaq bu sözləri buraxaq birbaş, 
Sən mənə qardaş ol, mən sənə qardaş. 
Ayrılıq saəti yaxınlaşdıqcan 
Bu mə`nanı artıq duyuram ancaq. 
Nə çəkirəm səndən ayrılmaqda mən 
Şe`rim natəvandır, bu ifadədən. 
Ayrılıq! Dünyaca qəm, qussə, həsrət 
Toplanıb olmuşdu bu məş`um luğət. 
Ayrılıq, ayrılıq, aman ayrılıq, 
Amansız ayrılıq, yaman ayrılıq. 
 
Mən el şairiyəm, sözüm elindir, 
Ürəyim elindir, gözüm elindir. 
Elimin namına ürək sözümü, 
Qəlbimi, könlümü, iki gözümü 
Ərməğan olaraq verim sənə, 
Apar ellərimə, apar vətənə. 
Yolun düşər olsa o şən diyara, 
Bizdən salam apar 26 – lara. 
Ən əvvəl Bakıya yolun düşəndə 
Vurğunun torpağın ziyarət elə. 
Xatırla bizim o ölməz ustadı, 
Heyif ki, görməyi mümkün olmadı. 
Cə`fər Cabbarlını, Hüsen Cavidi, 
Şaiqi, Sabiri, bizim Vahidi, 
Xəndanı, Bulbul tək el nəğməkarın, 
Hacibəyof kimi xalq bəstəkarın. 
Çoxdur vətənimdə batan ulduzlar, 
Hələ də hamısı gün tək parıldar. 
Hamısın – hamısın xatırla bizdən, 
Adları silinməz ürəyimizdən. 
Sonra böyük ustad Mirzəylə görüş 
Bizlərə ən böyük arzudur bu iş. 
Mehdi Hüsen kimi böyük sənətkar 
Qəlbimiz daima onunla vurar. 
Şexəli yoldaşla görüşəcəksən, 
O, böyük talantı alqışla bizdən. 
Yaradan əlindən öp Süleymanın 
O, el dərdi bilən yüksək insanın. 
Söylə ki, hələ də “Axırı Araz” 
Dünyada heç belə “insafsız” olmaz. 
Sıx Vahabzadənin “Bəxtiyar” əlin 
Söylə qocalmasın şair əməlin. 
Səlamla qardaşım Rəsul Rizanı 
Göstər yurdumuzda “Qazan  Asanı” 
Rahimi hörmətlə qarşıla gilən 
Eşq olsun sənə, ey bəxtəvər insan. 
Ürəkdən salamla Azəroğlunu, 
Dönüb soruşarsa “Nir Kərvanından” 
Hələ də “Ac qalır çalışan insan” 
Mirvari bacımla görüşsən əyər, 
Söylə “Dərdli Təbriz” yoluvu gözlər. 
Heç xəbərim yoxdur Əli Tudədən, 
Görsən söylə qardaş susmusan nədən!? 
Söylə Kürçaylıya “Basma Əyləni” 
Görəsən aldımı “Mirov Tikini”. 
Mədinə bacımın öp ana gözün 
Söylə “Əyilməsin görüm heç dizin” 
Bil ki, “Səhənd”ivin hər damla qanı 
Bir “Səhənd” oluban tutur İyranı. 
Bütün obalara, bütün ellərə, 
Çalışan əllərə, azad dillərə, 
Hamıya, dənizə, dağlara, daşa, 
Böyügə, kiçiyə, yara, yoldaşa, 
Bizlərdən alovlu səlamlar apar, 
Söylə gözlərimi Araza baxar. 
 
Qardaşım bir aaz da dinləsən məni 
Bu səfərdə yalqız qoymaram səni. 
Qonağı tək qoymaq bizlərdə pisdir, 
Şe`rimin pərisi sənə munisdir. 
Səninlə göylərdə qanad çalacaq, 
Gələcək sizlərdə qonaq qalacaq. 
Gəl ey xəyalımın yaşıl – qırmızı, 
Yuyun daşğın axan gümüş sularda, 
Ətirlən ətirli – güllü baharda. 
Gecədən vəsmə çək qara qaşıva 
Səhəri yaylıq et, bağla başıva. 
Hənalan axşamın al şafağında 
O, əziz diyarın bayram çağında. 
Bir dəstə gül bağla al şəlalədən, 
Şəhidlər qanından bitən lalədən. 
Səhəndin ətirli çiçəklərindən, 
Bənovşə, nəstərən, sunbul, yasəmən. 
Apar ellərimə ərməğan olsun, 
Sönməz eşqimizə tərcuman olsun. 
 
Tehran – 30 Azər ayı.-.1345 
 
 
 
Ərməğan 
 
2 
Gəldi xatirimə uşaqlıq çağım, 
O sərxoş günlərim, şən gecələrim. 
Silindi illərdən qalanıb qalan, 
Üstünü toz basmış xatirələrim. 
 
Gügürd kibritilə hər axşam üstü, 
Onluq lampamızı anam yaxardı. 
Düzülərdik hamı kürsü başına, 
Samavar qaynardı, buğu qalxardı. 
 
Atam çox gecələr evə gəlməzdi, 
Səfərdə olardı yayıban qışı. 
Söz sözə gələndə adına anam, 
Deyərdi: Çöl quşu, biyaban adaşı. 
 
Hər gecə atamı gözətləmədən... 
Qəlyə şorbamızı töküb yeyərdik. 
Bə`zən başımızı atıb yatardıq, 
Bə`zən də oturub nağıl deyərdik. 
 
Anamın mehriban, hüznülü səsi, 
İndi də var hələ qulağımdadır. 
Sevimli, vuqarlı, tutğun siyması, 
Elə bil gözümün qabağındadır. 
 
Çox nağıllar demiş o zaman anam, 
Hər zadı zamanla adam unudur. 
Çoxu xatirimdən silinib gedib, 
Bu saat yadıma düşəni budur: 
 
Keçmişlərdə iki istəkli varmış, 
Şöhrətləri tutmuş kəndi – şəhəri. 
Səfada, vəfada. eşqu ilqarda, 
Hər yanda adları dillər əzbəri. 
 
Bir gün iki aşıq, iki dildadə, 
Məhəbbət aləmin seyr eləyərkən, 
“De görüm nə qədər sevirsən məni”? 
Deyə, qız soruşur sevgilisindən. 
 
Oğlan ürəyinin sandığın açır, 
Söyləyir: Dağlarca, göylərcə, yercə. 
Ey dəli könlümün səbiri, qərarı, 
Amma söylə görüm, sən məni necə? 
 
-Səni o qədərlik dost tuturam ki, 
Hər zaman sataşır gözüm, gözünə, 
Elə bil qurbətdə, uzaq ellərdə, 
Görüşürəm doğma elliyim iylə. 
 
Oğlan acıqlanır, dodağın büzür: 
-Görünür sən mənı sevməyirmişsən, 
Bütün el – obanın daşını atır, 
Baş götürür gedir o vilayətdən. 
 
Gün keçir, ay keçir, illər dolanır, 
Qəriblik iyidin amanın kəsir, 
Vətən deyə, göynür ucu, 
Ürəyi ağacda yarpaq tək əsir. 
 
Bir gün tükanında oturan anda, 
Uzaq bir elliyi girir qapıdan. 
Bilmirəm oğlana nə hal üz verir, 
Ancaq ki, ayağa durur oradan. 
 
İşindən – gücündən əlini üzür, 
Var – yoxun buraxır, hər zadın atır, 
Vətən deyə yolu qabağa qatıb, 
Gəlir sevgisinin evinə çatır: 
 
-Ölüncə götürməm üz ayağından, 
Kəmallı sevgilim, bağışla məni... 
Başım daşdan – daşa dəydı usandım, 
Ayıldım, düşündüm, tanıdım səni. 
 
Qardaşım, məqsədim boş dastan dəyil, 
Bu nağılı çoxdan eşitmişdim mən, 
Ancaq, o zavallı tükançı kimi, 
Mən də mə`nasını düşündüm dünən. 
 
Dünən ki, sən birdən qapımdan girdin, 
Demirəm nə halət üz verdi mənə, 
Düşünürəm, hər nə desəm artıqdır, 
Baxışım hər sözü söylədi sənə. 
 
Duyduq ikimiz də bu mə`nanı biz, 
Ancaq o oğlanla bir fərqimiz var, 
Onun ixtiyarı öz əlində idi, 
Lakin, hani məndə - səndə ixtiyar? 
 
Ürəklər də, yollar kimi bağlıdır, 
Duyğu qapıları torpaqlanıbdır, 
Sanki, vicdanlar da dodaqlar kimi, 
Tikilib, qapalıb, qıfıllanıbdır. 
 
Çoxlarına açdım ürək sandığın, 
Ancaq ki, dərdimi bircə sən bildin. 
Kaş görüşməyeydim sənlə də əsla, 
Məni bükük gördün sən də büküldün. 
 
Bəlkə “yol azıbsan” sən də nə bilim, 
Qəribi, yoxsulu, yoxlayan olmaz, 
Bu nə faci`ədir, nə quruluşdur? 
Qardaş da qardaşın halını sormaz? 
 
Çoxlarına salam göndərdim səndən, 
Hanı salamımı alan kim oldu? 
Sayarkən bağrımın yaralarını, 
Hansı göz yaşardı, hansı göz güldü? 
 
Qəriybə “yengim ye” zəmanəsidir, 
“Həyatın qəriybə romanları var” 
“Payandaz” döşənər “sultan”lar gəlsə, 
Obalı qardaşdan salam almazlar. 
 
Qarqış zəmanənin qanunlarına, 
Qarqış ürəkləri ayıranlara. 
Qarqış insanları qəfəsə salıb 
“Bəşər huququndan” dəm vuranlara. 
(bu şeri yazanda Tehranda bəşər hüququnun 
iclası keçirilirdi) 
 
Kimə deməliyik dərdimizi biz? 
Dil bilənim hanı söz qanan hanı. 
Əsir bir millətə, məhkum bir elə, 
Qayğı çəkən hanı, ağlayan hanı? 
 
Kora gecə - gündüz yəqin ki, birdir, 
Nədən qorxuram qoy deyim sözümü. 
Mən ki, baxar koram qoyun dustaqban, 
Heç əsirgəməsin, oysun gözümü. 
 
Dilimi dalımdan çıxartsalarda, 
Qoy, qardaş dərdimi deyim, barı bil. 
Güneydən quzeyə, şərqdən qərbə, 
Hansı xalqi gördün bizim tək zəlil? 
 
Demirəm dünyada əsarət yoxdur, 
Çox yerlərə süngü taxmış iste`mar. 
Ancaq bizim kimi əzilən azdır, 
Harda “haq verməz” var, “haq batırmaz”var. 
 
Korə, Viyetnam, Alman bölünüb, amma 
Dünya bilir belə bölünmələr var. 
Söz gəlib çatanda Azərbaycana, 
Farsda bir məsəl var: “enqar nə enqar”! 
 
Milli azadlıqlar əsri olsa da 
Hər yerdə, hər yanda adı bu əsrin, 
Nə etmək “dünyanı buğda tutsa da, 
Kəhliyin ruzusu çınqıldır” həmin. 
 
Bu “şərəf” bu.”şövkət”. bu “qüdrət” bu “şan” 
Havar, doğrudanda bizə ar olsun. 
Həyatın amansız bir qanunu var, 
Tə`sübsüz millət gərək xar olsun. 
 
Milli tə`sübdən danışdım, olsun, 
Əslini itirən həramzadadir. 
Mərd oğul vətənin haqqın itirməz, 
Vətən insana ən böyük anadır. 
 
Qoyun məhkum olum “millətçiliyə”, 
Dünyada millətin sevməyən kimdir? 
Dilin, elin, yurdun talan etsələr, 
Acıyıb başına döyməyən kimdir. 
 
Gərək gözlərindən göz ötə bir kəs, 
Qarqa yuvasına yanaşa əyər, 
Niyə vətənimi sevməyim, niyə... 
Mən bir qarqadan da əsgiyəm məyər? 
 
Mən demirəm “üstün nəjad”danam mən, 
Demirəm, ellərim ellərdən başdı. 
Mənim məsləkimdə, mənim yolumda... 
Millətlər hamısı dostdu, qardaşdı. 
 
Çapmaq istəmirəm mən heç millətin, 
Nə dilin, nə yerin, nə də əməyin. 
Təhqir etməyirəm, hədələmirəm, 
Keçmişin, indisin, ya gələcəyin. 
 
Mən ayırmayıram, ayrı salmıram, 
Qardaşı qardaşdan, arvadı ərdən, 
Atanı baladan, əti dırnaxdan, 
Ürəyi ürəkdən, qanadı pərdən. 
 
Pozmaq istəmirəm mən birlikləri, 
İnsanlıq birliyi idealımdır. 
Qardaşlıq, yoldaşlıq, əbədi barış, 
Dünyada ən böyük arzılarımdır. 
 
Ancaq bir sözüm var: mən də insanam, 
Dilim var, xalqım var, yurdum – yuvam var. 
Yerdən çıxmamışam göbələk kimi, 
Adamam  haqqım var, elim – obam var. 
 
Qul yaranmamışam yarananda mən, 
Heç kəsə olmaram nə qul, nə əsir. 
Qurtuluş əsridir insana bu əsr, 
Əsir olanlarda buxovun kəsir. 
 
Ey doğma elimin namuslu oğlu, 
Ağlama, Gözünün yaşına qurban. 
Gəldiyin o doğma əziz diyarın, 
Olum torpağına, daşına qurban. 
 
Səndən gileyləndim dilim lal olsun , 
Qardaş gileylənsə, qardaşa neylər? 
Atalar demişlər dünyada insan, 
Həmişə umduğu bir yerdən küsər. 
 
Nə etməli? Dərdli deyingən olur, 
Əyər çox danışdım bağışla məni. 
Bu qədər qonağı darıxdırmazlar, 
Bilirəm, incidib yormuşam səni. 
 
Bir az da sən danış, dilinə qurban, 
Danış el – obadan, danış vətəndən. 
Əyləş, qoy istəkli, doğma xalqımın, 
Ətrini, iyini iyləyim səndən. 
 
Bu sənsən gəlibsən? Gözlərim aydın, 
Yenə gedəcəksən labüd vətənə, 
Yenə də “Ərməğan” istəsən məndən, 
Bilmirəm – bilmirəm nə verim sənə? 
 
Qəlbimi, gözümü ilk səfər verdim, 
Layiqli bir zadım yoxdur bir daha. 
Ancaq bir quru – boş canım var qardaş, 
Yeri gəlsə verrəm, verrəm onu da. 
 
Yenə də alovlu salamlar apar, 
Yurduma, elimə, qardaş – bacıma. 
Bu dəfə “Cəmili”, “Sarıvəlli”ni, 
“Nəbi Xəzri”ni də ancaq unutma. 
 
İstə, qardaşlarım səs versin mənə, 
Sözümüz də haqdır, yolumuz da haq. 
Həqiyqət yoludur insanın yolu, 
Nahaqqı haqqına tapışırar haq. 
 
Yenə düşünürəm bir faciəyə, 
Yenə qardaş səndən ayrılmalıyam. 
Qarqış ayrılığa bu uğursuzun, 
Əlindən bilmirəm nə olmalıyam? 
 
Tehran – Fərvərdin ayı – 1347 
 
 
 
Üçüncü ərməğan 
 
Yenə qanadlanıb şahin xəyalım, 
Hicran sabahının Ala dağında. 
Durub yatağında gərnəşir günəş. 
Səhər gözün ovur dağlar dalında. 
 
Işıq kərvanının çovuşuyam mən, 
Çəkil qənşərimdən, qaranlıq, çəkil! 
Fələq bayraq açıb başım üstündə, 
Keçdi sən görənlər, vaxt o vaxt dəyil! 
 
Bəsdi yalqızların yolunu kəsdin, 
Yolumda yarqanlar, quyular qazdın. 
Yetər uzun illər, uzun zamanlar, 
Ayrılıq hökmünü adıma yazdın. 
 
Çəkin qəzəbimdən yolumu tutma, 
Qardaş arxalıyam, qardaş köməkli. 
Hər qarış bir nər fınxırır, 
Qaplan səlabətli, aslan ürəkli. 
 
Günəş yumuruğun döyüb dalımda, 
Ovcunda milyonlar almas cida var. 
İşarət eyləsəm qaşın tərpətsə, 
Qara seyvanuva od vurar, yaxar. 
 
Çaylar keçid verin, dağlar yol açın, 
Müjdə gətirmişəm, sizə bahardan. 
Aşıq, qəm sazıvı çal daşa sındır, 
Sənə peyğamım var sevgili yardan. 
 
Dağıvı görməyim Rüstəm qardaşım, 
Dar gündə qəriybə dadıma durdun. 
Doğma vətənimdə, doğma elimdə, 
Məni qərib görüb halımı sordun. 
 
Bir ömür dərdimi gizli saxladım, 
Odlandım, alovum özümü yaxdı, 
Oduma su səpən olmadı, bircə, 
Gözlərimin yaşı içimə axdı. 
 
Həkimsiz, qayğısız, dava – dərmansız, 
Simlədi, sümüyə işlədi yaram. 
Üzümə bağlandı bütün qapılar, 
Özümdən əl üzdüm, kəsildi çaram. 
 
Çoxlar başım üstə gəldi, sovuşdu, 
Lakin əhvalımı soran olmadı. 
Dərdimi, yanğımı soran çox oldu, 
Ancaq, yanıxmadı, gözü dolmadı. 
 
Nə bilim “lazimi mülahizələr”, 
Yalnız qorxutmadı səni qardaşım. 
Elimin əməyi həlalın olsun, 
Baxdım qeyrətüvə ucaldı başım. 
 
Açdım göz önüvə qəm kitabımı, 
Oxudun dərdimi sən varaq – varaq. 
Qoymurlar söz deyim ana dilimdə, 
Mehriban gözlərin parıldayaraq, 
 
Ürək yanan tapıb ürəklənərək, 
Ağladım, gözümdən sellər atlandı. 
Yaşımın vəryanı dövəcə getdi, 
Qayalar şumladı, daşlar islandı. 
 
Ürəklə dinlədin qardaş qəmini, 
Ürəkdən bağlandın qəmə, kədərə. 
Bağırdın, höykürdün abdala döndün, 
Car çəkdin çov saldın bütün ellərə. 
 
Dilimi, ağzımı bağlı görübən, 
Mənə ağız oldun, mənə dil oldun. 
Bir dərdli şairin dərdin deməyə, 
Dil açdın, sevdalı bir bülbül oldun. 
 
Sənlə qanadlandı şe`rim, ilhamım, 
Axdı xəyalımın qaynar çeşməsi. 
Səninlə səsləndi boğulmuş səsim, 
Yayıldı qəlbimin ahı, naləsi. 
 
Ellər, xəbər tapdı halımdan mənim, 
Bir daha dərdimiz dillərə düşdü. 
Qələmlər, zəxmələr cövlana gəldi, 
Nəğmələrə düşdü, tellərə düşdü. 
 
Ürək nalələrim, ürək şe`rlərim, 
Titrətdi onlarca şair ürəyin, 
Qaralmış odumuz közərdi yenə, 
Qızdırdı xalqımın arzı çölməyin. 
 
Ana südü kimi şirin nəğmələr, 
Fışqırdı hər yandan, üstümə axdı. 
Sərin dan yelləri ruhuma əsdi, 
Yenə yatmış baxtım səmrədi, qalxdı. 
 
Mənim Süleymanım, mənim Rahimim, 
Qabilim, Mədinəm, Balaşım mənim. 
Kimlərim, kimlərim, bir daha kimim, 
Tofiqim, Bəxtiyar qardaşım mənim, 
 
Səs verdi səsimə doğma Bakıdan, 
Coşdu qanlarımız Xəzərimiz tək. 
Açdı qurşağını “köynəyin cırdı”, 
Şahdağı Səhəndi yaralı görcək. 
 
“O acı fəryadlar, şirin nəfəslə 
Mənim də könlümün ahı, naləsi. 
Qardaşım, Təbrizdən gələn bu səslər, 
Bakının səsidir, Bakının səsi.” 
 
Qabilim göstərdi qabiliyyətin 
Dərdimdən, dərdindən yandı alışdı. 
Şirin nəğməsiylə, şirin sözüylə, 
Nələr pıçıldadı, nələr danəşdı! 
 
Təmiz arzısıyla, niyyətiylə o, 
Qardaş harayına Təbrizə gəldi. 
Bu şanlı vusala fikirləşərkən, 
Bir gözdə ağladı, bir gözdə güldü. 
 
Rahimim yağdırdı rəhmət yağışn, 
Suvardı eşqimin baxçasın bağın. 
Göy tək guruldadı, şimşək tək çaxdı, 
Yandırdı qəlbimin umud çırağın. 
 
Bu namərd zamanda Koroğlu kimi, 
Qardaş diyə - diyə meydana gəldi. 
Işığa vuruldu pərvanalar tək, 
Başından keçməyə mərdana gəldi. 
 
Nəğmələr mülkünün Süleyman şahı, 
Başımı heşmətdən ərşə ucaltdı. 
Odlar ölkəsinin xalq şairi, 
Səhəndin şə`nində nəğmə yaratdı. 
 
Əbədi çırpınsın el diyə vuran, 
Ürəklər, ürəklər, ışıq ürəklər, 
Gül açsın, bar versin, hasilə dolsun, 
Vətənə bağlanan böyük diləklər. 
 
Savalan ürəkli, Səhənd köməkli 
Arzısı, əməli, diləyi vətən. 
Elimin gül oğlu, vətən şairi, 
Şe`rinin nəfəsi, ürəyi vətən. 
 
Azəroğlu, mənim könül sırdaşım, 
Harındı, yarasın çəkdi, qopardı. 
Qəlbinin kamanın dilləndirərkən, 
Fəxrə bax Səmədə məni oxşatdı. 
 
Dərin yarasıyla, sönməz oduyla, 
Qardaşım Tofiq də yandı, alışdı. 
Vətəndə vətənsız qalan qardaşım, 
Mənə nələr dedi, nələr danışdı. 
 
Yurdumun, elimin namusli qızı, 
Mədinə, mənim o vəfalı bacım. 
Vətən həsrətindən, hicran qəmindən, 
Mehriban ürəyi yaralı bacım. 
 
Eşitdi səsimi ağladı güldü, 
Bulud tək tutuldu, dəniz tək daşdı, 
Yanar nəğməsiylə, yanar hissiylə, 
Yenə də Təbrizdən söz – söhbət açdı. 
 
Dinlədim bacımı göz yaşlarımla, 
Həsrətdən ciyərim yandı – yaxıldı. 
Bağrım başı kəsik bir quşa döndü, 
Soyuldu, ütüldü, şişə taxıldı, 
 
Xəyalım şe`rindən qanad bağladı, 
Mən də uçdum, getdim tozlu Təbrizə. 
Şibli gədiyindən boylandım, baxdım, 
Qıfıllı dodağı sözlü Təbrizə. 
 
Yenə yaslı gördüm ana şəhəri, 
Şəfəqlər qanlıydı üstündə yenə. 
Tüstüyə batmışdı Eynalıdağı, 
Qara çəkilmişdi Ərkin üstünə. 
 
Səmirsiz – səmirsiz mürgüləyirdi, 
O, sərxoş gecəli – gündüzlü şəhər. 
Bum–buz bozarmışdı, zağ–zağ əsirdi, 
O isti ürəkli, gül üzlü şəhər. 
Solmuşdu Basmıncın badam “bağları”, 
Sarı gül açmışdı gilanar – alça. 
Gəzirandan çıxan sular qanlıydı, 
Bir lalə yox idi “Lalə” boyunca. 
 
Gəzdim şəhərimdə qəriblər kimi, 
Tanıyıb qarşıma çıxan olmadı. 
Gəzdim küçə - küçə, ev –ev dolandım, 
Dönüb bir üzümə baxan olmadı. 
 
Baş alıb vətəndən qaçıb getmişdi, 
Bütün tanıdığım doslar – tanışlar. 
Bülbül uçarında, gül budağında, 
Tikan gördüm, bir də püsmüş bayquşlar. 
 
Şəhərim boyunda qəm şələsini, 
Çiynimdə gəzdirdim, tər tökə - tökə. 
Bircə nə gəzirsən, nə dolanırsan, 
Diyə soruşmadı halımı kimsə. 
 
Axtardım, Şəhryar qapısın döydüm, 
“Kimdi?” səsi belə eşitmədim mən. 
Dedilər: nələrə...qarışıb başı, 
İnanma, özünü görə biləsən! 
 
Başıma dar oldu doğma şəhərim, 
Tutuldum, hövkürdüm fəğana gəldim. 
Yenə də üz qoydum dağlara - daşa, 
Savalana gəldim, Muğana gəldim. 
 
Yaşıl döşəməsin yığmışdı çöllər, 
Qurumuşdu yorğun gözlər bulaqlar. 
Coşğun şəlalələr səsdən düşmüşdü, 
Susub lal olmuşdu sözlü bulaqlar. 
 
Dağlar duman idi, üfüq görünməz, 
Dörd bir yanda ancaq qurd ulaşırdı. 
Azıb itirirdi yolçular yolun, 
Kimi büdrəyirdi, kimi şaşırdı. 
 
“Nanə”lər quruyub Yovşan olmuşdu, 
Tir – tir titrəyirdi soyuqdan kollar. 
Oyulub, uçurum, yarqan olmuşdu, 
Zirvələrə gedən cığırlar, yollar. 
 
Elatlar yaylaqdan köçüb getmişdi, 
Yurd da odlar sönüb, ocaq qalmışdı. 
Ağaclar kəsilib odun olmuşdu, 
Yerdə neçə quru budaq qalmışdı. 
 
Dumanlar içində gözdən itmişdi, 
Başı Savalanın, başı Səhəndin. 
Ağ kürkün başına çəkib yatmışdı, 
Dərəsi, təpəsi, daşı Səhəndin 
 
Yenə başə lovlu, günü qobarlı, 
Kəslərdən nakəsə pənah gətirdim. 
Səmalar başına dar olan quş tək 
Qayıtdım, qəfəsə pənah gətirdim. 
 
Ömürlük zindan iymiş pəs mənim taleim, 
Qaradan qara imiş alnımın yazısı. 
Dünyada məndən də yazığı olarmı? 
Arzısı dilində danışmaq arzısı! 
 
Əyər ah yerinə sinəmdən ah çıxsa, 
Əyər bir od olsam, yandırsam aləmi, 
Yer – göyü, dünyanı, insanı qarğasam, 
Qardaşım, qınama, qınama sən məni. 
 
Zəhhaklar, Neronlar, Hitlerlər dünyada, 
Neyləsə, neyləsə, neyləsə, neyləsə, 
Açgilən tarixi, varaqla baxgilən, 
Dilində - danışma! Demədi bir kəsə. 
 
Ovçular ovları, quşları ovlayıb, 
Tükünü dağıdıb, içsələr qanından, 
Ördəyə qarqa tək qarılda deməzlər. 
Heçzaman, heçzaman, heçzaman, heç zaman! 
 
Yurdumu, elimi dustağa salanlar, 
Söyləsin mən daşam, torpağam, ax nəyəm? 
Qoymurlar sözümü ana dilində, 
Söyləyəm, söyləyəm, söyləyəm, söyləyəm! 
 
Bu dərddən, bu qəmdən, bu fəlakətdən, 
Qəm zinhara gəldi, kədər hövkürdü. 
Ürək atəşindən, ürək odundan, 
Səhəndin ağzından alov püskürdü. 
 
Bir əsrin fəryadı, dadı səsləndi, 
Hər qışqırığımda, hər harayımda. 
Hayıma toplanan qardaşlarımla, 
Səsimə səs verdi Bəxtiyarim da. 
 
Dərdimi dinlərkən qardaş dilindən, 
Gülüşün itirmiş gözlərim güldü. 
Dərd anlayan tapdım, dərd bilən tapdım, 
Sinəmdən elə bil dağ götürüldü. 
 
Bəxtəvər başıma bəxtiyar oldum, 
Mənə namə gəldi Bəxtiyarımdan, 
Vaqif yaraşıqlı, Vurğun siymalı, 
El nəğməkarımdan, iftixarımdan. 
 
İylədim ətirli qardaş nəfəsin, 
Könlüm sözləriylə qucaqlaşaraq. 
Dinlədi elimin, yurdumun səsin, 
Doğmadır nəğməyə ac qalan qulaq. 
 
Yaram neştərləndi, dərdim deşildi, 
Sazımın telləri fəğana gəldi. 
Buludlar toqquşdu, ıldırım çaxdı, 
Od, oda yetişdi, alov yüksəldi. 
 
Qoy olsun, dərd əhli dərddən çəkinməz, 
Ərimiş dəmirin nə bakı közdən? 
Demişlər dərd, eşqin yaraşığıdır, 
Ürək yanmayınca yaş çıxmaz gözdən. 
 
Mən od yaranmışam sudan bezaram, 
Odumu yelləsin ürək yoldaşım. 
Mənə töhfə versin bir tonqal odun, 
Yox, su istəmirəm, vermə qardaşım. 
 
Od, oda çatmasa qardaşım haçan, 
Alovlar yüksəlib, ışıq saçacaq? 
Bulud toqquşmasa, şimşək çaxmasa, 
Qaranlıqda kimlər yolun tapacaq? 
 
Haray çək, haray çək Luqmanım qardaş, 
Dərdimi, dərdini yaxşı tapıbsan. 
Tanıdaq dünyaya bu dərdi ancaq, 
Dərd tapılsa olur çarəsi asan. 
 
Demə eyni dərdi sənlə bölüşdüm, 
Yox, yox – varımıza sənlə şərikəm. 
Dərdim də yurdum tək bölünüb əyər. 
Bilənlər bilirlər mən bölməmişəm. 
 
Arazı ayırdılar, 
Qum ilən doyurdular. 
Mən səndən ayrılmazdım, 
Zülm ilən ayırdılar! 
 
Necə ki, bağırıb ağlamamışam? 
Qışqırmaqdan səsim tutulub baxsan. 
Çağirsam səsimə əl – üzü qanlı, 
Yüz şəhid səs verər hər bir məzardan. 
 
Mənim Sübhilərim, Cavidanlarım, 
Gör nələr dedilər tapşırdılar can: 
“Bu ürək sözümdür dönmərəm səndən 
Boğsada gər məni dar, azərbaycan!” 
 
Görən tarix niyə utanmayır bəs?! 
İnsanda dünyada vətənsiz olar?! 
Utansın, utansın, utansın bəsdir, 
Haqdan, ədalətdən boş danışanlar! 
 
Şairim, çox gözəl söylədin dərdi, 
Əlivi düz qoydun yaramın üstə. 
Qardaşım, gəl indi birgə düşünək, 
Dərdimin, dərdinin davası üstə. 
 
Müşkülü tapışıraq ağıllı başlara, 
Dişlənsin dodaqlar, qırışsın alınlar. 
Şübhəsiz dünyada hər dərdə çara var, 
Qapalı qapılar çalınsa, açılar. 
 
Şairim, şairim, kökləyək sazları, 
Vətənin borcunu ödəyək, ödəyək. 
Haq sözdə əsər var, həqdə bir kəsər var, 
Haq deyək, düz deyək, yüz deyək, min 
deyək. 
 
Dərdimiz – nəğməmiz, nəğməmiz dərdimiz, 
Dinləsin xalq bizi, dinləyək xalqı biz, 
Düşünsün, duyuxsun şəhərimiz, kəndimiz, 
Təkanı yaradaq, özümüz, özümüz. 
 
Biz - vətən, vətən biz, xalqımız bir dəniz, 
Tanıdaq ellərə mən səni, sən məni. 
Dalğalar gəmimiz, fırtına şortamız, 
Bərk tutaq sükkani, qaldıraq yelkəni. 
 
Eyləyək həlhələ, qavzayaq vəlvələ, 
Şəfələr bayrağım, el olsun dayağım, 
Yapışaq əl - ələ, qopsa da vəlvələ, 
Büdrəməz ayağın, büdrəməz ayağım. 
Gücümüz el gücü, “el gücü – sel gücü”, 
Əlimiz xalq əli, qolumuz xalq qolu, 
Arxamız insanlıq, üzü ağ, alnı açıq, 
Yolumuz – Leninin açdığı haq yolu. 
 
“Güneydən, quzeydən yollayaq sürgünə, 
Naləni, naləni, naləni, naləni, 
O sahil, bu sahil taxsınlar köksünə, 
Laləni, laləni, laləni, laləni” 
 
Bölünən ürəklər yapışsın, qovuşsun, 
Dünyamız insana sə`adət paylasın, 
Ellərin başından hər qada sovuşsun, 
Körpələr dinləsin “Elçin”in laylasın. 
 
Alnın açıq olsun, üzün ağ olsun, 
Vətən qasidisən bu gün bizə sən, 
Mən yazdım, tarix də yazacaq bunu, 
Namuslu oğlunu unutmaz vətən! 
 
Şairin töhfəsi nəğmədir, sözdür, 
Ürək sözlərimi ərməğan apar! 
Layiqsiz olsada, əsərsiz dəyil, 
“Ən böyük şö`lələr bir qordan qalxar”. 
 
Şən gedib, şən gələsən, 
Sağ və əsən gələsən, 
Yolların açıq olsun,  
həmişə sən gələsən. 
 
Bakıda gül dər mənə, 
Sal suya göndər mənə, 
Şadlıq göndərənməsən, 
Göndər qəm – kədər mənə, 
 
Dərdimiz qalax – qalax, 
Ayaq qabar yol uzax, 
Yadına mən düşəndə, 
Gecələr ulduza bax! 
 
Dağlarda yağın olsun, 
Günəş çırağın olsun, 
Açılsın bağlı yollar, 
Səhənd qonağın olsun. 
 
Tehran azər ayı – 1347 
 
 
 
 
Qardaşım Əliağa Kürçaylıya məktub 
 
Üç saatdır gecə yarıdan keçib, 
Əlimdə qələmim qarşımda dəftər. 
Məktubum bitmədən yatmayacağam, 
Gözlərim tökülüb çıxsada əyər. 
 
Bu gunlər gözlərim ağrıya gəlib, 
Oxuya bilmirəm, yaza bilmirəm. 
Qaranlığa a`dət edəndən bəri, 
Qamaşır, ışığa baxa bilmirəm. 
 
Bu gun “İncə sənət” əlimə çatdı, 
Yoldaşımdan oxumasın dilədim. 
“Fillər də ağlayır” adlı şe`r var, 
-Dedi, Kürçaylıdan. –Oxu, söylədim. 
 
Oxudu ş`erivi qardaşım, mənə, 
Oxuduqca dedim: Gözüvə qurban. 
Qoy durum dolanım dönüm başıva, 
Şe`rivə, özüvə, sözüvə qurban. 
 
Oxudu şe`rivi mən qulaq asdım, 
Büküldüm, açıldım nə hala qaldım. 
Ağlar görən kimi şahin gözüvü, 
Ucalasan qardaş, mən ki ucaldım. 
 
Səni ağlar gördüm, könlüm sevindi, 
Qardaşın da ağlar görən sevinər? 
Bəli, ağlamaq var gülməkdən yeydir, 
Bu mə`nanı ancaq az adam bilər. 
 
Demişlər: “Dərd əhli dərd əhlin tanır”, 
Bilmirəm kimlərdir ağladır səni. 
Dərdivi duyuram səni ağladan, 
Çoxdandır, çoxdandır ağladır məni. 
 
Bəli, güvəndiyim uca dağlara, 
Təkcə qar yağmayıb, dolu da yağıb. 
Ömrümün meyvəli – güllü bağında, 
Nə bir yarpaq qalıb, nə pıta qalıb. 
 
Gileyli dəyiləm özgələrdən mən, 
Nə gəlib başıma özümdən gəlib. 
Yolunda başımdan, candan keçdiyim, 
Ürəyimdən gəlib, gözümdən gəlib. 
 
Qartal doğuluban qartal böyüdüm, 
Dedim: Göylər olsun məskənim gərək. 
Qol – qanad yetirib uçmaq istərkən, 
Dedilər: “İlan tək gərək sürünmək”. 
 
Ağla! Qoy ağlayım, qoy ağlasınlar, 
Axsın göz yaşımız ümmana dönsün. 
Dolsun yer üzünün dəlik – deşiyi, 
“Sürünənlər” bəlkə boğulsun, ölsün. 
 
Həyatın qanunu dəyişməz qardaş, 
Qoy üzü qralar özün göstərsin. 
Baxma şax – max duran buz heykəllərə, 
Gün çıxsa hamısı əriyər yəqin. 
 
Hər ləhzə, hər saat gəlib keçdikdə, 
Bəlkə yüzlər adam ölür dünyada. 
Milyonlar dünyaya gəlib gedirlər, 
Qonub – köçdüyünü kim bilir amma. 
 
Mə`nalandıranlar insan həyatın, 
Əyər “Nəsiymi”lər dəyil bəs kimdir? 
Yüzlər il keçsə də, minlər il gəlsə, 
“Diri”lər ölürlər, onlar diridir. 
Buraxıbsan burax “ötəriləri”, 
Əbədi insana əbədi söz yaz. 
Ürəklərə qazsa sözün sənətkar, 
Aləm də pozulsa o söz pozulmaz. 
 
Bir plakard elə, bir bayraq elə, 
Əlində “Qorki”nin “Şahin nəğməsin”. 
“Sürünməyi” təklif eləyənlərə, 
Qıy vur, qoy utansın, səsin gizləsin. 
 
Səni ağlar gördüm könlüm sevindi, 
Qardaşın da ağlar görən sevinər? 
Bəli ağlamaq var gülməkdən yeydir, 
Bu mə`nanı ancaq az adam bilər. 
 
Alqış mərd yaşayıb mərd ölənlərə, 
Alqış qoçaqların dəliliyinə. 
Qarqış qorxaqların rəzalətinə, 
Qarqış iki üzlünün doğan ilinə. 
 
Yaz – yazaq qardaşım, əlivə dönüm, 
Yazaq qoy bilsin “o” alçaq yaramaz. 
Bilsin rəzalətin duyuram mən də, 
Bilsin ki həqiyqət sərhəd tanımaz. 
 
 
 
Mən Təbrizdən gəlmişəm 
 
Bilmirəm ağlayım, bilmirəm gülüm, 
Bilmirəm açılıb, ya solub gülüm. 
Danışmağa tutmur ağzımda dilim, 
Axı doslar, mən Təbrizdən gəlmişəm. 
 
Məndən soruşmayın toydan bayramdan, 
Nəğmədən, mahnıdan, badədən, camdan, 
Oğul uşağımdan, bala – bulamdan, 
Aman doslar, mən Təbrizdən gəlmişəm. 
 
Söz açmayın mənə yazdan, bahardan, 
Ya isti ürəkli, istəkli yardan, 
Sormayın o əziz ana diyardan, 
Aman doslar, mən Təbrizdən gəlmişəm. 
 
Sormayın, sormayın yaşıl dağlardan, 
Şaxta qarsılayan barlı bağlardan, 
Ya da bağrımdakı çarpaz dağlardan, 
Aman doslar, mən Təbrizdən gəlmişəm. 
 
Ariflər dərdimi anlayar – qanar, 
Alışqanlar alovlanar odlanar, 
Bə`zilər sözümü əfsanə sanar, 
Aman doslar, mən Təbrizdən gəlmişəm. 
 
Yaradan dil verib insan danışa, 
Əl – qol verib həyat üçün vuruşa, 
Ürək verib sevə, küsə, barışa, 
Aman doslar, mən Təbrizdən gəlmişəm. 
 
Günahım: sərvətim, düşüncəm, dilim, 
Əl qolum zəncirdə, yurd dilim – dilim, 
Ürəyim şan – şandır bağlıdır dilim, 
Aman doslar, mən Təbrizdən gəlmişəm. 
 
Şairin silahı kəlmədirr, sözdür, 
Yaxan şapalaqdır, yaxılan üzdür, 
Göyərən yanaqdır, qızaran gözdür, 
Aman doslar, mən Təbrizdən gəlmişəm. 
 
Qələm süngü ilə qarşı dura?...Hey... 
Kağaz qalxan ola, can qoruya?...Hey... 
Nahaq qan quruya, qurumaya?...Hey... 
Aman doslar mən Təbrizdənmişəm. 
 
Söz doslarına mən dayananmıram, 
Boş boğaz sözünə inananmıram, 
Can qoymaqla sözü, bir sananmıram, 
Çünkü doslar, mən Təbrizdən gəlmişəm. 
 
Badə məclisində, isti otaqda, 
Öyünmək də olar, bəlkə coşmaq da, 
İş mərrə başına yetişən vaxtda, 
Aman doslar, mən Təbrizdən gəlmişəm. 
 
Lalənin tutuldu bağrı qaraldı? 
Bulbulun nə oldu rəngi saraldı? 
Qan qardaşlarım bəs hayanda qaldı? 
Aman doslar, mən Təbrizdən gəlmişəm. 
 
Tale`im bəllidir dosta, düşmana, 
Demirəm o başı dumanlı ana, 
Laləyə bürünüb ya batıb qana, 
Ancaq doslar, mən Təbrizdən gəlmişəm. 
 
Savalan ürəkli Təbriz anası, 
Əlləri üstündə qalıb balası, 
Toyu çalınarkən başlayıb yası, 
Aman doslar, mən Təbrizdən gəlmişəm. 
 
Dırnaxlanıb gəlinlərin yanağı, 
Gərdəklər olubdur Qasım “otağı”, 
Qırmızı geyinib Eynalı dağı, 
Aman doslar, mən Təbrizdən gəlmişəm. 
 
Duman çulqayıbdır dağları, düzü, 
Şəhərin ağzında qalıbdır sözü, 
Ancaq, səhər – axşam qızarır gözü, 
Aman doslar, mən Təbrizdən gəlmişəm. 
 
Dönüm – döngələrdə qurdlar ulaşır, 
Sümsük – sümsük gəzir, gah quduzlaşır, 
Bə`zən də dişləri qana bulaşır, 
Aman doslar, mən Təbrizdən gəlmişəm. 
 
Dərin dəniz kimi sakitdir şəhər, 
Səssiz yırqalanır qalın ləpələr, 
Bu sükutda nələr gizlənib, nələr?... 
Aman doslar, mən Təbrizdən gəlmişəm. 
 
Səhəndin içində köpsünür vulqan, 
Başında gah duman, gah da ki, tufan, 
Boylanır şəhərə baxır niyaran, 
Aman doslar, mən Təbrizdən gəlmişəm. 
 
Vətən dəmirdədir, vətən dardadır, 
Gözləri yol çəkir intizardadır, 
“Şəhriyar” qardaşım görəsən hardadır, 
Aman, doslar mən Təbrizdən gəlmişəm. 
 
Tehran isfənd ayı – 1356 
 
 
 
 
 
Qardaşım “Valeh”in məktubuna Cavab 
 
Valeh öymə məni, öymə, amandır, 
Odumu yelləyib alovlandırma. 
Öyüb – öyülməkdən ürəyi qandır, 
Bu dərdli şairi çox utandırma. 
 
Rəhm elə qardaşım, rəhm elə mənə, 
Başımın qadasın yaxşı bilirsn. 
Niyə qoparırsan yaramı yenə, 
Danışıq gözləmə dil kəsikdən. 
 
Yaranan gündən mən dərdli yarandım, 
“Vay nənə” çağırar bizdə dərdlilər, 
Haray çəkdim, qapı – qapı dolandım, 
Dedim: Anam vətən qayğımı çəkər. 
 
Bilmədim yetiməm vətəndən sarı, 
Bunu gizlətmişdi hamılar məndən. 
Üz qoydum çöllərə gəzdim dağları, 
Soraq tapam bəlkə, anam vətəndən. 
 
Səhər – axşam yollar üstə dayandım, 
Gələndən – gedəndən xəbər soruşdum. 
Cavab alanmadım, od tutdum yandım, 
Gündən – günə dərdə qəmə qovuşdum. 
 
Bir gün bir qocaya tuş gəldim sordum, 
Baxdım, atdan – atdan mənə göz vurdu. 
Vardım, xəlvət yerdə yolunda durdum, 
Əlimə köhnə bir bəyaz qısdırdı. 
 
Oxudum, alışdım şimşək tək çaxdım, 
Külək kimi əsdim, tufana döndüm. 
Bulud tək kişnədim, sel oldum axdım, 
Köksü dağ dalğalı ümmana döndüm. 
 
Tarix quraşdıran qəlbəzənlərlə, 
Mərd tək yaxa tutdum, mərd tək vuruşdum, 
Yalan – palanların tapışırdım yelə, 
Haqsızlığa qarşı yaman vuruşdum. 
 
Ürək sözlərimi, haq sözlərimi, 
Şe`r supanıma qoyuban atdım. 
Düşmanlara comərd babalar kimi, 
Gah qan utduruban, gah qan ağlatdım. 
 
Həqiyqətə faiq gələnmədikdə, 
Qəddərə qullanıb, qəmə taxdılar. 
Haq sözümə cavab verənmədikdə, 
Köpək küşgütdülər, it buraxdılar. 
 
Gücüm güclərinə çatmadı daha, 
Hər tərəfdən məni dövrələdilər. 
Süngünü böyrümə sancıb, adıma, 
Gah “vətənsiz” gah “millətçi” dedilər. 
 
Yenə dağlar kimi durdum dayandım, 
Nə çəkindim, nə də sözümü çaşdım. 
Məhkəmələrini əyləncə sandım, 
Nə kükrədim, nə də qaynadım daşdım. 
 
Ayağı qandallı, qolları bağlı, 
Səsimi ucaltdım, açdım dilimi. 
Gözləri qubarlı, ürəyi dağlı, 
Dedim hər dərdimi, hər nisgilimi. 
 
Ey “dahi” alimlər, tarix “bilənlər”, 
“Böyük” ağıllılar, “müdrik” ağalar. 
“Cəsarət” ya “günah” olmasa əyər, 
Qulluğunuzdan bir soracağım var. 
 
Sizcə, mən yuvasız – yurdsuz şairəm? 
Nə dilim, nə elim, nə vətənim var? 
Nə bilim, bəlkə mən qana bilmirəm, 
Sizə nə “savadım”, nə “ağlım” çatar. 
 
Göbələk olsam da bir yerdn yəqin, 
Göyərib, baş verib, tapılmışam mən. 
Lütf edib o yeri mənə göstərin, 
Nə torpaq istirəm sizdən, nə vətən. 
 
Tanrı qoysa “alim” deyirlər sizə, 
Alim uydurma söz deyib danışmaz. 
Bütün dünya gülür səfsətənizə, 
Elmdə döğruya yalan qarışmaz. 
 
Saxtakarlıqları atın, utanın, 
Şarlatanlıq başqa, elm başqadır. 
Yüz də özünüzü yırtsaz, inanın. 
Ağ, yenə də ağdır, qara qaradır. 
 
Hey “ırq” əfsanəsin üzə çəkməyin, 
Ruhunuzu şeytan çoşlayar bütün. 
Qardaş qırğınına toxum əkməyin, 
Əkdiyizə peşman olarsız bir gün. 
 
Bir para sözü çox çəkməyin üzə, 
Boş sanmayin çoxda belə meydanı. 
Qıpçının, bu qədər gözə soxmayin, 
Ananızdan qalan kirli tumanı. 
 
Kaş bu “təmiz” nəjad, pak qanlarızla, 
Hitlerin ortağı ola bileydiz. 
Xam xəyallar, gülünc yalanlarızla, 
Qubelzdən ibrət ala bileydiz. 
 
Gedəydiz Berlinə ya da،  
Üstün “ırq”ların görəydiz halın. 
Bəlkə sığınaydız insan qoynuna, 
Sonun düşünəydiz puç qalmaqalın. 
 
Görəydiz nə qoyub, nə axtarırsız, 
Bütün alt – üst olub keçmişki dövran. 
Görəydiz boş yerə fırıldayırsız, 
Əsarət zəncirin qırıbdır insan. 
 
Görəydiz hamılar qalxıb ayağa, 
Mənliyin, varlığın axtarır sin – sin. 
Kimsə nə nökrdir daha, nə ağa, 
Nə istəyir əysin, nə də əyilsin. 
 
Tarix kədərlənməz güzgüyə bənzər, 
Onda görmək olar, əyrini, düzü. 
Bir məsləhətim var, dinləsəz əyər. 
Bu aynada görün öz – özünüzü. 
 
Dirəşə bilsə də kim həqiyqətlə. 
Xalqı aldadanmır, özü aldanır. 
Dizə çökdürülsə milyon Qaliylə, 
Yenə yer dolanır, yenə fırlanır. 
 
Çox yaxşı bilirsiz fırıldaqçılar, 
Mən nə vətənsizəm. nə də “göbələk”. 
Doğma diyarım var. Böyük elim var, 
Mənimdir həm keçmiş, həm də gələcək. 
 
Mənə nə “ırq”, nə də dədə yontayın, 
Özüm, öz kökümü yaxşı tanıram. 
Gedin özünüzə “baba” arayın, 
Sizin yerinizə mən utanıram. 
 
Qatır kimi çoxda beş aparmayın, 
Qudurmayın, büş gün yayan olmuşam. 
Məni çoxda belə həqir sanmayın, 
İynəmi yeyənə qıyıq qusdurram. 
 
Beş günlük bəylik də bəylikdir ancaq, 
İşin dalısını düşünün, duyun. 
Ellərim sel kimi aşıb – daşan vaxt, 
Dalı gününüzə bir körpü qoyun. 
 
Güvənməyin, bu gün yalvardım sizə, 
Anam ayaq altda qalmamaq uçun. 
Ana müqəddəsdir əzəldən bizə, 
Qoymarıq ayaqlar altına düşsün. 
 
Döndüm sözlərimə dəvam edərək, 
Boğazdan yuxarı “insançılara”, 
“Mənimkin oynadaq, səninkin yeyək”, 
Deyə istismarçı yalançılara. 
 
Amansız “umanist” intiligentlər, 
“İnsançılıq” daşın döşə vuranlar, 
“Beynəlmiləlçilər, impiryalistlər”, 
“Mədəniyyət” keşiyində duranlar. 
 
Tutaq, Məsiyhiyyət, abadlıq – deyə, 
Dünyanı sız qana çalxamamısız. 
İnsan kütlələrin “insanlıq” deyə, 
Boyundurq altda saxlamamısız. 
 
Tutaq, İnsanları qara mal təkin, 
Siz satmamısınız, siz almamısız. 
Xəlqlərin varın talamaq üçün, 
Qardaş qırqınların sız salmamısız. 
 
Tutaq, siz mərhəmət mələklərisiz, 
İnsanların canın “əzrail” təkin, 
“Biz anlamırıq, siz yaxşı bilirsiz”, 
Alırsız behiştə aparmaq üçün. 
 
Siz tanrının yaxın qohumlarısız, 
Allahın “oğlu”dur peyqəmbəriniz, 
Siz bəşəriyyətin “ağa”sısız, 
Sizlər “sahab”larsız, biz “kölə”lərik. 
Əf edin, “cəsarət” olmasa əyər, 
Bir soracağım var qulluğunuza. 
Soruşmağa haqqım yoxsa da əyər, 
Bağlıdır, varlıq ya yoxluğuza. 
 
Biz orta əsirdə yaşamayırız, 
Vicdanlar ayılıb, qırıb zəncirin. 
Ağ, qara, qırmızı, sarı baxınız, 
Mənliyin axtarır, yalnız mənliyin! 
 
Sizlər ki, vaxt – bevaxt, hər gün, hər zaman, 
Mən – mən çağırırsız, mən – mən deyirsiz, 
Televiziyondan, radiyolardan, 
Hey...boy boylayırsız, söy söyləyirsiz. 
 
Böyük xalqımızdan, kültürümüzdən, 
Sıcırlama sözlər deyib yayırsız. 
Yeri başınıza dar görüb bə`zən, 
Qalxıb ulduzlara da boylanırsız. 
 
Nədən, kiçik bir xalq qalxıb, oyanıb, 
Talein həll etmək istəyən zaman, 
Umanizmə qarşı təhlükə sanıb, 
Qışqırıq salırsız hər dörd bir yandan. 
 
Hal buki, mənlik, yurd, vətən, axtarmaq, 
Ən təbiyi haqdır hər bir insana. 
Hüriyyətlə insan kamal tapacaq, 
Quş qəfəsdən üça bilməz bir yana. 
 
Köləliyə qarşı vuruşan bir xalq, 
Mütləq, nə millətçi, nə şovunistdir. 
İstemarçılığa qarşı duruşmaq, 
İnsanpərvərliyin özü, içidir. 
 
İnsanlar birliyi gözəldir lakin, 
Dünya evsə, vətən odadır demək. 
Evdə neçə qardaş olsa hər kəsin, 
Ayrıca odası, diriliyi gərək. 
 
Təbii hissdir vətənpərvərlik, 
“Millətçi”lik adı verilməz ona. 
Doğma bir sevgidir torpaq sevərlik, 
Torpaq insanlara anadır, ana. 
 
Hər kəs dünya boyu xoş dolansa da, 
Yenə vətən diyər, vətən çağırar. 
Quşlar havalara, havalansa da, 
Yenə yenər, gələr yuvasın arar. 
 
İnsanın məqsədi, yolu ülvikən, 
Qoyun nəfəs alsın, qoyun dincəlsin. 
Polad zəncirləri açın əlindən, 
Uca zirvələrə varsın yüksəlsin. 
 
Burnuz yellənməsin çoxluqdan, zordan, 
İnsanpərvər gedişlərdə tapılın. 
İnsan ola bilməz, insan aldadan, 
Umanizmin iç üzünə qapılın. 
 
Çox impiratur quylayıb dünya, 
Hələ də xəlqlər durub, yaşayır. 
Göy çox buludluqlar geçirib, amma, 
Hələ də - hələ də günəş parlayır. 
 
Namərdlər zinhara gəldi əlimdən, 
Çarmıxa çəkdilər məni hər yandan. 
Qənnaraya asladılar dilimdən, 
Yatağım quru yer, otağım zindan. 
 
İçimdə boğulan qışqırıq səsim, 
Dəmir qalaları titrətdi yalnız, 
Tək başıma artıq nə coşub əsim, 
Ulduzsuz yaranıb zavallı – yalqız. 
 
Nə qədər bağırdım, haray qopardım, 
Boşluqlarda itdi ancaq harayım. 
Dəmir zəncirləri çeynəyib, dartdım, 
Dadıma çatmadı havadarlarım. 
 
Çürüdüm, ağardı saqqalım, saçım, 
Qapını açdılar, dedilər, “itil!” 
Bilmədim hayana üz qoyub qaçım, 
Umudsuz, arzısız, yer – yurdsuz, səfil. 
 
Yenə də üz qoydum dağlara sarı, 
Bəlkə daldanacaq araya biləm. 
Bəlkə tapa biləm anam diyarı, 
Qoynuna sığınıb, bir az dincələm. 
 
Yoruldum, xurduşdum, getdim uyğuya, 
Dərbədər gəzməkdən demək usandım. 
Əprimiş bir “qarı” gəldi yuxuma, 
Diskindim, xoflandım, isklet sandım. 
 
Başıma əl çəkdi, qorxum töküldü, 
Xoş baxışlarından gördüm tanışdı. 
Mehriban – mehriban üzümə güldü, 
Döndü dilə gəldi mənlə danışdı. 
 
Qorxma, əziz balam! Gəzdiyin mənəm, 
Əprimiş olsam da, gəl qucaqlaşaq. 
Haman axtardığın doğma vətənəm, 
Ana ölüsündən çəkinməz uşaq. 
 
Bilirəm dərdivi, hər nisgilivi, 
Dolanım başıva, dönüm gözüvə. 
Danış, qoy dinləyim dərdli dilivi, 
Canım qurban olsun şirin sözüvə. 
 
Söylədim: Yox ana! Sən danış gilən, 
Söylə nə olub bu günə qalıbsan. 
Danış taleindən, danış günündən, 
Danış, yazıq ana! Zavallı vətən. 
 
Quru kəllədəki göz yerlərindən, 
Baxdım, damla – damla yaş damcılad. 
Lakin, kəlmə verib almadı asla, 
Ruhum alov çəkdi, alışdı, yandı. 
 
Ətəyin axtardım ələ gəlmədi, 
Yalvardım, aslandım sümüklərindən. 
Ana ürəyi idi dözə bilmədi, 
Axır dilə gəldi, danışdı mənlən: 
 
-Dinlə, dərdlı balam, dərdimi dinlə, 
Dərd əhlı artıq dərd çəkməyə nə var? 
Gəl, bir- bir tanış ol kədərlərimlə, 
“Dərdin yolu gərək” demiş atalar. 
 
Günahkar tutursan, get, tut hər kəsi, 
Ancaq, o gündən ki, əsir tutuldum, 
Boyunduruq altda qara mal kimi, 
Yer şumladım, holalara qoşuldum. 
 
Yaralı çiynimlə, çəmənlər sürdüm, 
Tarlalar yetirdim, çayirlıqlardan. 
Yük daşıdım, minik verdim, tər tökdüm, 
Dizimin taqəti tükənən zaman, 
 
Döndülər ətliyə kəsdilər məni. 
Qoşa çatma qurub tonqal yaxdılar, 
Çağırdılar bütün yoldan ötəni, 
Dərimi soydular, şişə taxdılar. 
 
Dövrələndim şülən buryanı təkin, 
Hər kabab iyinə yığışıb gələn, 
Pıçağın çıxartdı, çəkdi qəməsin, 
Bir parça siyirdi, kəsdi tənimdən. 
 
Yaramaz oğullar yarımasınlar, 
Çox qafasız çıxdı son babaların. 
Yurd verib qulluğu satın aldılar, 
Darın getdı, bütün varlığın – varın. 
 
Dönərgə dolandı, ocağım söndü, 
Doğma yurdun, doğraq – doğraq doğrandı. 
Qarqalar qartala, laçına döndü, 
Qartal quzğun oldu, quş qarqalandı. 
 
Ətim yeyilsə də, neylək yeyilsin, 
Çalış xatirəmi əzizlə, saxla. 
Qoyma barı məzarım ola itgin, 
Yığ sümüklərimi, bir yer tap quyla. 
 
Sadə bir vəsiyət isə də bu söz, 
İmkansız oğula ağır bir yükdür. 
Hər daşı qaldırmaq mümkündür sözsüz, 
Ancaq, qüvətsizə iş çox böyükdür. 
 
Biz də ana haqqı, tanrı haqqıdır, 
Məyər vəsiyətin unutmaq olar? 
Ana tapışırığın yerinə yetir! 
Mərd iyit borc üstə canını qoyar. 
 
Ananın hər sözün, hər vəsiyyətin, 
Göz üstünə qoyar comərd iyitlər. 
Nə qədər də ağır olsa ya çətin, 
Həlal süd əmənlər unuda bilməz! 
 
O qorxunc röyadan ayılan gündən, 
Nə gecəm qalıbdır, nə də gündüzüm. 
Ancaq bir sevdanın dalıncayam mən, 
Quru sümük gəzir hər yanda gözüm. 
 
Can atıb, axtarıb, yurddan – yuvadan, 
Ancaq bir torbacıq sümük yığmışam. 
Gəzib – dolanıram, səfil – sərgərdan, 
Harada quylayam, harda basdıram. 
 
Bu geniş diyarda ərlər, yaranlar! 
Hər yer başdan – başa qapsanmış bütün. 
Ey vətən daşını döşə vuranlar, 
Məzar da tapılmır vətənim üçün. 
 
Mən ki, bir vətənsiz, yurdsuz şairəm, 
Bir ömürdür sıtqayıb inləyirəm. 
Kimsədən nə qan, nə diyət istəyirəm, 
Bir məzar boyunda yer diləyirəm. 
 
Yurdumu – yuvamı basıb alanlar! 
Fəqət, neçə qarış yer verin mənə. 
Bütün sizin olsun bu ölkə, diyar, 
Bir məzar qayırım ana vətənə! 
 
Qardaşım! Nəyimi öyürsən mənim, 
Bu dünyada məndən yazıqmı da var? 
Özündən küsənə umub küsənim, 
İnsan da dünyada vətənsiz olar? 
 
Qəm kitabımızı oxuyum hardan? 
Bəlalı başımız çəkməyib nələr? 
Qızıl qanlar axıb dırnağımızdan, 
Biz çəkən dərdləri kim çəkə bilər? 
 
Atamızdan qalan yurdu – yuvanı, 
Çaldılar, çapdılar biz baxa – baxa. 
Varın taladılar, çulu – çuxanı, 
Yaxdılar, çaylardan qan axa – axa. 
 
Əkib becərdiyim barlı bağları, 
Düşman baltaladı, qırdı, odladı. 
Dənli əkinimi, yaşıl dağları, 
Qaban sürüləri basıb otladı. 
 
Biz neylədik? Baxdıq, ağladıq gizlin, 
Bəzən də, sıtqadıq, yalvardıq, ancaq. 
Haqqın gücə tabe olduğu üçün, 
Bərə bitirmədi yanıb yalvarmaq. 
 
Yox! Dözə bilmirəm mən bu qaxınca, 
Yolu yumulsun bu namərd zamanın. 
Ərənlər demişkən, “ər qocalınca, 
Əcəl dada yetsin, qurtarsın canın.” 
 
Tək əldən səs çıxmaz, bunu bil yəqin, 
Nə qədər bağırıb boğaz yırtsaq biz. 
El uyquda ikən, babalar təkin, 
Bizə tüpürəcək gələn nəslimiz. 
 
Palçıqlı yollara kərvan oluban, 
Dedim ki, ağartdım saç – saqqalımı. 
Güvəndiyim dağa qar yağan gündən, 
Nə söyləyim, baxıb gör bir halımı. 
 
Sarsıldı, can verdi mehriban anam, 
Dalımca bir daha kim su səpəcək? 
Sümüyü sürməyə çevrilən atam, 
Hardan durub bir də nə`rə çəkəcək? 
 
Beləlik, haranın qoçağıyıq biz, 
Gördüyümüz yalnız bir quru candır. 
Söylə: qorxanların qorxağıyıq biz, 
Verdiyimiz düşmana ”bə`li qurban”dır. 
 
Bilməm hara getdi o qan, o qeyrət, 
Hamı dal – qabağın, qarnın otarır. 
Əfsanəyə dönüb ərlik, şərafət, 
Qardaş bacısına oynaş axtarır. 
 
Qardaş nə qoyubsan, nə axtarırsan! 
Sən görən ağaclar kürəklik oldu. 
”Yurd yerindən qurd axtarma gilən”, 
Kişilik dövrəsi bitdi, qurtuldu. 
 
Barıtım şeh çəkdi, qurşun tükəndi, 
Kosova çevrildi paslı tüfəngim. 
Qılıncım kütəldi, atım peyləndi, 
Bircə mənə qaldı yügürək əngim. 
 
Sən demişkən ”basıb kəsənim” sözdür, 
Quru sözlə basıb – kəsmək olarmı? 
Haq sözdə əsər var, doğrudur – düzdür, 
Lakin danışmağa heç imkan varmı? 
 
Qardaşım! Yüz belə yazıb–pozsam da, 
Kimsəni qoymazlar eşidə məndən. 
Nə yazsam daxmamdan çıxmaz bayıra, 
Çün, məhrum bir elin şairiyəm mən. 
 
Balıq qulağı ilə doludur sahil, 
Ürəyin istəsə, yığ, qalaq – qalaq. 
Dür tapmaq fikirində olsan bəlli bil, 
Gərək dərin – dərin yerlərə varmaq. 
 
Bu işdə bir qorxaz üzgünçü gərək, 
Cuma ummanlara candan əl üzə. 
Kükrək dalğalarla çəngələşərək, 
İnci tapa dönə sapına düzə. 
 
Nə qədər asandır söz quraşdırmaq, 
Lakin, sözdən məqsəd dərin mə`nadır. 
Kəlməni – kəlməyə xoş yaraçdırmaq, 
Sənətdir, ancaq şe`r başqadır. 
 
Şe`r qıdıqlqsa ürək tellərin, 
Hər ürək özünün nəğməsin çalar. 
Evsəsə şe`rin yel sünbüllərin, 
Daşlar dilə gələr, dağlar sızıldar. 
 
Sevinclər, kədərlər, şirin röyalar, 
Dirçələr, fəryada – fəğana gələr. 
Könül yatağında yatan xulyalar, 
Gərnəşər, dəniz tək tuğyana gələr. 
Xəyal tərlanına qol - qanad verər, 
Zirvələrə - zirvələrə qaldırar. 
Göyün ulduzların yerə əndirər, 
Çəkər yaxasından ülkərin qırar. 
 
Bir zamanlar mən də keçdim canımdan, 
Dərin dənizlərdən inci ovladım. 
Uçdum səmalara kəhkəşanlardan, 
Ətək - ətək ulduz dərib topladım. 
 
Gərək ad aparam yenə ”Vurğun”dan, 
Şe`r - sənətə bu ad yaraşıqdır. 
Nə gözəl söyləmiş o ölməz insan: 
“Dünyada ən böyük qüvvət ışıqdır.” 
 
Mən də ömür boyu günəş yolçusu, 
Ustadım tək ışıq gəzib süründüm. 
Dağıldı gözümdən qəflət uyqusu, 
“Dədə Qorqud” cəbbəsinə büründüm. 
 
Daşdan – daşa çalıb ürək çaxmağın, 
Bağrımı qov edib, tonqallar yaxdım. 
Alışdırıb elin sönən çırağın, 
Gecənin bağrına məşə`llər taxdım. 
 
Həlal xəzanəmi, taleimə bax, 
Saçıb göstərməyə qoydular məyər? 
İlk qada, can qoyub sərvət qazanmaq, 
Can verib gizləmək, sonku dərdisər. 
 
Bununla yenə də yoldadır kərvan, 
Lakin, doğan ulduz, kərvanqırandır. 
Çox çətindir keçmək kora yollardan, 
Saqın, yol yoldaşım, saqın, amandır. 
 
Məqsədim yolçunu qorxutmaq dəyil, 
Atalar demişkən qorxan tez ölər. 
Yersiz cəsarət də, ancaq, bəllibil, 
Qada qavzar, comərdlik gətirər. 
 
Bələdçilik etmək yol axtarana, 
Babamız “Qor Qud”dan bir vəsiyətdir. 
Düz yol göstərməmək yoldan azana, 
Yola – yolçuya da bir xəyanətdir. 
 
Yol getməyə yolu tanımaq gərək, 
Tanınmamış yollar gedər – gəlməzdir. 
Zülmətə varmağa “şəbçırax” gərək, 
Işıqsız, xeyir – şər görsənilməzdir. 
 
Əldə çırağım var, yolçu arxadaş, 
Səhər umub – küsmə kərvan qırandan. 
Umudla başa vur yolu daş badaş, 
Dəmir çarığı gey, zirvəyə dırman. 
 
Mən də yaraşıqlı boyuna baxım, 
Güvənim, fəxr edim, başım ucalsın. 
Çıxardım cəbbəmi əynivə taxım, 
Nəsildən – nəsilə yadigar qalsın. 
 
Ancaq, bu umudla yaşayıram mən, 
Qocaman “Səhəndəm”, dağım, daşım var. 
Ölsəm düşməyəcək qopuzum kökdən, 
Çünkü “Valeh”lər tək nəğmədaşım var. 
 
Tikanlıqdan sən tək çiçək göyərmək, 
Böyük gələcəyin nişanasıdır. 
Quru yerdən gül butası cücərmək, 
Qaralan qanıma nar danasıdır. 
 
Tehran 1345-ci gönəş ili 
 
 
 
Nişana 
 
Ac toxlular kimin boğazın, boynun, 
Dodaqlarım gəzib çöpsündü dünən. 
Ağca buxağının pozub qoruğun, 
Otlayıb keçərkən qulaq dibindən. 
 
Ağzıma toxundu kiçik bir damla, 
Sandım yasırqadı, ya da daş – qaşdı. 
İpək tellərini verdim bir yana, 
Gözümə xırdaca bir xal sataşdı. 
 
Necə xal, elə bil gün doğan vaxtda, 
Səhərin üzünə gecə daşlanıb. 
Ya qara incidir, cədəf qulaxda, 
Ya da ki, mərmərə şəvə qaşlanıb. 
 
Soruşdum, gözəlim bu xal nə xaldır, 
Könül quşlarına dənmi qoyubsan? 
Görünən xəyalın başqa xəyaldır, 
Dalında tellərdən tor da qurubsan. 
 
Qara gözlərində qaş parıldadı, 
Xumar baxışından qəm səpələndi. 
Sankı tufan qopdu, göy guruldadı, 
Bahar buludundan yağış ələndi. 
 
Sanmışdım sözümdən aşıb daşacaq, 
Öyünüb, sevinib zövq alacaqdır. 
Sərxoşdur, daha da sərxoşlanacaq, 
Həvəslən boynuma qol salacaqdır. 
 
Qutumdan qurudum avara qaldım, 
Özüm, öz işimdən məlul, kor–peşman, 
Öpdüm, tumarladım, gönlünü aldım, 
Sildim göz yaşların al yanağından. 
 
Çürüyüb yanaydı kaş bu dil – dodaq, 
Nə dedim, nə dedim mən yara dəydi? 
Dedi – yox incikli dəyiləm, ancaq, 
Sözün çox duzlu idi yarama dəydi. 
 
Götür, ürəyimdən əlivi götür, 
Ürək dəyil, qandır bu açıb baxsan. 
Ötür bu şərə - şür bardağın, ötür, 
Əl vursan calanar, qana qalarsan. 
 
Hər tüstü qalxarın dudman sanma, 
Ürəkdir, bu bərbad ocaqda yanan. 
Çəkin yanğınımdan, çəkin dayanma, 
Sən də alışarsan, sən də yanarsan. 
 
Şəfqətlə başını basdım sinəmə, 
Taqət də əlimdən çıxdı qərar da. 
-Bəsdir ürəyimi şan – şan eyləmə, 
Bircə söylə görüm nə var bu xalda? 
 
Mərmər barmaqları, qara saçların, 
Yığdı yanağından bir yan eylədi. 
Bir daha göstərdi zavallı xalın, 
Mənim “nişana”mdır bu xal, söylədi. 
 
Nə üçün soruşdun sırrını məndən, 
Dərdimə, qəmimə dözə bilməzsən. 
Biləsən, biləsən, kaşkı, biləsən, 
Nə gündə yaranıb doğulmuşam mən. 
 
Açdı taleinin qəm kitabından, 
Oxudum, oxudum, oxudum nələr? 
Qələm dayan, ürək qapalan, bağlan! 
Dərdlərin söyləmək olarmı məyər? 
 
Oxudum hamısın varaq ba varaq, 
Lakin məyər açıb söyləmək olar? 
Desəm öz ürəyim patlayar, ancaq, 
Demərəm, nə qədər dilimdə var, var. 
 
Soruşma dastanın bütünün aman, 
Qoy mənim ağzımdan çıxmasın bu sırr. 
Çıxsa da qoy xıxsın başqa ağızdan 
Deməsinlər qılınc öz qının kəsir... 
 
...Dinlədim dastanı, dinlədim lakin, 
Sandım varlığımı sellər apardı. 
Başımda naquslar çalınar təkəin, 
Qız, öz sərgüzəştin belə qutardı: 
 
-Anam dustaqdaymış məni doğanda, 
Süngü ilə kəsilib göbəyim mənim. 
Əsir doğulmuşam mən doğulanda, 
Zəncirlən bağlanıb biləyim mənim. 
 
Şeh yerlər beşiyim,yatağım olub, 
Dəmir pəncərələr novrağım olub, 
Daraşlıq suallar oynağım olub, 
Buxovlar, qandallar qolçağım mənim. 
 
İlk nəfəslərimi çəkən zaman mən, 
Yanıqlı ahlardan nəfəslənmişəm. 
Körpə dodaqlarım əmzik gəzərkən, 
Ağı sormuşam, irin əmmişəm. 
 
Sonra da anamı ediblər sürgün, 
Zindandan zindana köçüb gəlmişik. 
Zəmanə fəlakət donun əzəl gün, 
Bizim əynimizə biçib ,gəlmişik. 
 
Daha nələr çəkib başım, nə deyim, 
Nələr yazılıbdır alnıma, nələr? 
Olmuşam analı – atalı yetim, 
Mən ki, görməmişəm, belə deyirlər. 
 
Bizi gəlib yola salanda atam, 
Üzümdən öpərkən xalımı görüb. 
Bu xal ilən gəlib onu taparam, 
Diyə ürəyinə təsəlli verib. 
 
Anamın bu sözün eşidən gündən, 
Bu xal mənə yaman bir dərd olubdur. 
Arzılarım bir – bir sönüb getdikcə, 
Yerinə qəm dolub, vərəm dolubdur. 
 
Hələ də, gözlərim intizardadır, 
Lakin, nə gələn, nə soraq verən var. 
İl gəlir illərin üstə qalanır, 
Hələ də, bağrım tək bağlıdır yollar. 
 
Budur insanlığın talei, günü, 
Bu qara lövhəni qazana qarqış. 
Əzəldən dirilik, həyat sözünü, 
İnsanlıq alnına yazana qarqış. 
 
Bir əsirdə ki, gündə 24 kərə, 
İnsan yer kürəsin dövrə dolanır, 
Ulduzdan da uzaq fasilələrə, 
Peyqam verir, dönür cavabın alır, 
 
Bir əsirdə ki, insan ışığa dönür, 
Şaxır, ulduzlara, aylara qonur, 
Bağlı qapıları açır bir bə bir, 
Dünyada tanımaz bir sırr qoymur, 
 
Ata balasından, bala atadan, 
Xəbər tuta bilmir, fəlakətə bax! 
Bir “xal”a xoşlanır, bəlkə bir zaman. 
Onunla balasın gedib tapacaq. 
 
İnsanın dühası, elmi gör necə, 
Qayıdıb başının bəlası olub. 
Səadət yaradan min cür vəsiylə, 
Nikbət vasitəsi, qadası olub. 
 
Bir yemiş yetişib düşənə qədər, 
Yüz qonçə quruyur, yuz çiçək solur. 
Bir qarın müzvərə pişənə qədər, 
Xəstənin əl – qolu alışıq olur. 
 
Nə havalar çalır, nələr oxuyur, 
İnsan öz – özünü tovlamaq üçün. 
Şeytan toru kimi cələ toxuyur, 
Qardaş qardaşını ovlamaq üçün. 
 
Nə uydurmalar var bəşər işində, 
Vah nə saxtakardır min üzlü insan, 
Yüz təzvir gizlənib hər gedişində, 
Əməllər saxsıdır, sözlər qızıldan. 
 
Həd çəkir, səd çəkir geniş dünyanı, 
Özü, öz – özünə zindan eləyir. 
Sitəm qazmasıyla qazır hər yanı, 
Düzəngahlıqları yarqan eyləyir. 
 
Məhəbət çiçəyi, dostluq çiçəyi. 
Dərilir, əllərdə solur, saralır. 
Analıq ürəyi, sevgi ürəyi, 
İlişir tikanlı simlərə qalır. 
 
Qəlbinin dalıca gedən bir qadın, 
Unudmaq üçün eşqin, ilqarın, 
Cərmə verməlidir irzin – həyasın. 
Qanuna bir bax sən ruzgarın. 
 
Cavab versın hanı, hardadır, harda, 
“Bəşər huququndan” danışan sarsaq? 
Hansı quruluşda, hansı diyarda, 
Zalım qalxıb zülmə qarşı duracaq? 
 
Bax gör, yerin üzü boyanıb qana, 
Gör nə faciələr törədir insan. 
Törənə baxsana, dölə baxsana, 
Bilməm daha nələr doğacaq ondan. 
 
Uydurmaya çönüb həqiqət sözü, 
Dünya zordan başqa bir haq tanımır. 
Zorlu meydanda tək özüdür, özü, 
Özündən özgəsin mütləq tanımır. 
 
İnsan iradəsiz maşına dönüb, 
Kilidi pul, sərvət, uydurma sözlər. 
Vicdanlar satılış malına dönüb, 
Nə günlər keçirir insan nə günlər. 
 
Cəbhələrdə min – min günahsız əsgər, 
Tanımazcasına bir – birin qırır. 
Bu qırğına tanış fərman verənlər, 
Salonlarda gilas – gilasa vurur. 
 
 
 
Qala eşiyi 
 
Dolayıdan zinələnib, 
Süzüb axan sızqı sular, 
Göz yaşı tək kıranların, 
Yanağına şoruldayır. 
 
Qulağıma pıçıldayan, 
Həzin – həzin mızıltılar, 
Oğlu ölmüş anaların, 
Naləsi tək sızıldayır. 
 
Əyri – burux dolanan arx, 
Düyün – düyün ipə bənzər, 
Qəbristanın belin boğub, 
Qıvrım – qıvrım qəltan axır. 
 
Yarı uçuq qəbirlərdən, 
Dışra çıxan ağkəllələr, 
Torpaqlı göz yerilərdən, 
Hürüt – hürüt çaya baxır. 
 
Tikanların göy kolları, 
Ağ çiçəkli üzərliklər, 
Zəmi kimi övsələnir, 
Yaz yelləri əsdikcən. 
 
Baş çartladır gölməşlərdən, 
Girdablardan qalxan iylər, 
Sümsük itlər halsız – halsız, 
Sümük gəzir küllüklərdən. 
 
Daşqın arxın südüyənlı, 
Qındırğalı qucağında, 
Boz təpəcik donbalıban, 
Çiçəkli kor göz tək durur. 
 
Sarı sabın torpaqların, 
Sel keçərin dodağında, 
Quruşqamış yaralar tək, 
Ürəkləri qarışdırır. 
 
Paltar yuyan qız – gəlinlər, 
Çay aşağı, tutqac əldə, 
Dizə qədər çırmalayıb, 
Qara yol – yol şalvarları. 
 
Fındıqcalı ayaqları, 
Mərmər kimi su içində, 
Çoğan səpib tapdalayır, 
Daşlar üstə paltarları. 
 
Tüstüləyir daş ocaqlar, 
Buğ yüksəlir qazanlardan, 
Xırda – xırda lüt uşaqlar. 
Səpələşıb məzarlığa. 
 
Ayaqların yara – yara, 
Acı dişli çağır tikan, 
Kol – kos yığıb toplayırlar, 
Qazan altda yandırmağa. 
 
Onlar mənə tanışdılar, 
“Küftə Xıdış” , “Həsən Bala”, 
“Dəli Zeynal”, “Xallı Zivər”, 
“Qara Zəhra”, “Çopur Əxtər”. 
 
Odur orda dəmir təştdə, 
Paltar yuyur “Mələk Xala”, 
Burc dibindən tikan yığır, 
“Əhməd” ilən “Güdə Qənbər”. 
 
Bura bizim məhəllədir, 
Mən burda boy atmışam. 
Onlar mənim yoldaşımdır, 
Bu yerlərsə oynağımız. 
 
Uşaqlığın pərdisini, 
Mən bunlarla qaratmışam. 
Bu yer olub olurumuz, 
Həm baxçamız, həm bağımız. 
 
Mən bu yerdə günlərimin, 
İlk baharın utuzmuşam. 
Min bir həsrət tozu qonub, 
Ürəyimin aynasına. 
 
Çatlatdığım saplanların, 
Aynasına oturmuşam. 
Tullanmışam taleimin, 
Fırtınalı dəryasına. 
 
Diriliyin, yaşayışın, 
Fəlakətin, məşəqqətin, 
Bu yerlərdə dadıban mən, 
Acısını, tamsınmışam. 
 
Sadə, yoxsul insanların, 
Sədaqətin, məhəbbətin, 
Bu yerlərdə mən duyuban, 
Alovuyla isinmişəm. 
 
Məhrum insan taleinin, 
Lövhələrin, qəm dəftərin, 
Mən burada varaq – varaq, 
Açıb – baxıb oxumuşam. 
 
Şe`rimin, amalımın, 
Xalçasının ilməklərin, 
Naxışların örnəklərlə, 
Boyamışam, toxumuşam. 
Uzun günlər burada biz, 
Evcik tikib, bağ əkmişik. 
Bəyan olub, tikan olub. 
Baxçamızın ağacları. 
 
Saatlarla çalışmışıq, 
Can atmışıq, tər tökmüşük. 
Göl düzəldib toplamışıq, 
Başsız axan nil soları. 
 
Çaya qalxan dolayıya, 
Qayırmışıq pilləkanlar. 
Ağır – ağır daşlar ilən, 
Düzəltmişik atlamaclar. 
 
Fırlanıbdır səhər – axşam, 
Qurduğumuz dəyirmanlar. 
Əlimizlə əkilibdir, 
Sahil boyu bu ağaclar. 
 
Bax! O, “Bulut” bulağıdır, 
Mən qazmışam o bulağı. 
Baxsan əyər dum durudur, 
Novçasından axan sular. 
 
Burda hər yan su olsa da, 
Gün örtanın şaxlov çağı. 
İçmək üçün su tapılmaz, 
Ürəklərdən alov qalxar. 
 
Səhər – axşam, gün ortası, 
Dibin kəsər arvad – uşaq. 
Əli dollu, küzəkçəli, 
Dövrə qurar, növbə tutar. 
 
Ehsanımı çoxda belə, 
Müftə bilmə, hər kəs ancaq, 
Neçə saat ömrün vərər, 
Neçə içim su doldurar. 
 
Mətrətdə süzmə qatıq, 
Qab – qaşığı məjmeyidə. 
“Xanım Xala” dalan altda, 
Oturubdur gözü yolda. 
 
Balam Hüsen! Əxtər gedib, 
Doğramaya su gətirə. 
İndi “Sadat” işdən gələr, 
Qaç gör bacın harda qaldı. 
 
“Sadatqulu” evə girir, 
Əldə muşar, yorqun – arqın, 
Muşarını söykərəyək, 
Kuşxananın bucağına. 
 
Çökür köhnə palaz üstə, 
Uzadırı ayaqların. 
Alnındakı qırışlardan, 
Tər süzülür yanağına: 
 
-Dilim çıxır susuzumdan, 
Ay qız! Bir az su ver mənə. 
(Xanım üzün dırnaxlayır): 
_Kül başıma! Qız gəlmədi. 
 
Ayaq yalın evdən çıxır, 
Qıza qarşı yazıq nənə. 
Lakin qıza növbət yoxdu, 
Bulaq başə vəlvələdi. 
 
Yüzə yaxın arvad – uşaq, 
İztirabda üzə - üzə, 
Düzülüblər oturublar, 
Göz tikiblər çeşməciyə. 
 
Üzlərində tələsmənin, 
İntizarın cizgiləri. 
Ürəkləri suya dönür, 
Novçacıqdan su gəldikcə. 
 
Yığınağın arasında, 
Yaşıl gözlü çeşməciyin, 
Qıtmır suyu göz yaşı tək, 
Novçacıqdan süzüb axır. 
 
Axışına yuz bu qədər, 
Göz baxsa da qəmgin – qəmgin, 
Küzəkçənin diblərindən, 
Hələ cansız bir səs qalxır. 
 
Tehran 1346 
 
 
 
 
Bir məzar boyunda 
Yers sorağında 
 
Səhəndi duman alıb, 
Yaşıl donu saralıb. 
Burda bir qərib ölüb, 
Ölüsü yerdə qalıb. 
 
Mən yaranan gündən dərdli yarandım, 
“Vay nənə” çağırar bizdə dərdlilər. 
Ağladım, qışqırdım, bağırdım–sandım, 
Ana vətənim var, qayğı çəkər. 
 
Sən demə əzəldən yetimmişəm mən, 
Ana yurddan ana vətəndən sarı. 
Bunu gizləmişdı hamılar məndən, 
Haq qarqısın insan aldadanları. 
 
Elə də qayğısız, əlsiz, ayaqsız, 
Tullandım həyatın burqanlarına. 
Baltasız, nacaqsız, dayanacaqsız, 
Atıldlm talein ümmanlarına. 
 
İlişə - ilişə ilişimlərə, 
Sərimsədim, boya – başa yetişdim. 
Yanğınlara atılsam da min kərə, 
Yanıb kül olmadım, qaynadım–pişdim. 
 
Az –maz göz – qulağım açılan zaman, 
Gördüm hamıların adı – sanı var. 
Bir mənim adıma deyirlər cırtdan, 
Hər kəsin el – günü, dudumanı var. 
 
Bu dəddən, bu ğəmdən yandım, alişdim, 
Həsrətim dağları-daşı yandırdı 
Kol-olban torpaqlar qarşım, 
Əlovum qurunu, yaşı yandırır, 
 
Məndə məcnun kimi düşdüm çöllərə, 
Leyla isə yurdum, vətənim oldu. 
Çox dolandım, baş uzatdim, hər yerə, 
Ayaqlarım qabar çaldı, yoruldu. 
 
Səhər – axşam yollar üstə dayandım, 
Gələndən – gedəndən xəbər soruşdum. 
Soraq alanmadım, ancaq, boşandım, 
Get – gedə həsrətə, qəmə yandım. 
 
Bir gün bir qocaya tuş gəldim sordum, 
Gördüm gizli – gizli mənə göz vurdu. 
Vardım, xəlvət yerə yolunda durdum, 
Əlimə köhnə bir kitab qısdırdı. 
 
Oxudum, dirçəldim, ayağa qalxdım, 
Şimşək olub çaxdım, vulkana dönüm. 
Bulud tək kişnədim, sel olub axdım, 
Köksü dağ dalğalı ümmana döndüm. 
 
Varlığımı danan qəlbəzənlərlə, 
Yaman yaxalaşdım, yaman vuruşdum. 
Yalan – palanların tapışırdım yelə, 
Haqsızlığa qarşı yaman vuruşdum. 
 
Ürək sözlərimi, haq sözlərimi, 
Qaya kimi düşman köksünə vurdum. 
Qəsbkara comərd babalar kimi, 
Gah qan qusduruban, gah qan utdurdum. 
 
Əlimdən zinhara, zara gələnlər, 
Köpək küşgütdülər, it buraxdılar. 
Haq sözümə cavab verənməyənlər, 
Qəddərə qullanıb, qəmə taxdılar. 
 
Gücüm güclərinə çatanmadıqda, 
Hər tərəfdən məni dövrələdilər. 
Süngünü böyrümə sancıb, adıma, 
“Vətənsiz” dedilər, nələr dedilər. 
 
Yenə dağlar kimi durdum dayandım, 
Nə çəkindim, nə də sözümü çaşdım. 
Məhkəmələrini əyləncə sandım, 
Dəniz kimi coşdum, kükrədim, daşdım. 
 
Ayağı kündəli, qolları bağlı, 
Səsimi ucaltdım, açdım dilimi. 
Ürəyi qubarlı, sinəsi dağlı, 
Dedim hər dərdimi, hər nisgilimi. 
 
Ey ırq əfsanəsini üzə çəkənlər, 
Ruhunuzu şeytan çoşlayıb bütün. 
Qardaş qırqınına tuxum əkənlər, 
Əkdiyinizə peşman olarsız bir gün. 
 
Bir para sözü çox üzə çəkməyin, 
Boş sanmayin belə çoxda meydanı. 
Qıpçının, bu qədər soxmayin, gözə, 
Ananızdan qalan kirli tumanı. 
 
Kaş bu “təmiz nəjad”, “pak qan”larızla, 
Hitlerin dırnağı ola bileydiz. 
Xam xəyallar, gülünc yalanlarızla, 
Qubelzdən ibrət ala bileydiz! 
 
Gedəydiz Berlinə ya da Londona, 
Üstün nəjadların görəydiz halın. 
Bəlkə sığınaydız insan qoynuna, 
Sonun düşünəydiz boş xəyalların. 
 
Görəydiz meydana çox gec gəlibsiz, 
Mə`rəkə yığışıb, oyun qurtulub. 
Boş yerə çapıban at çərlədibsiz, 
Gəlin ərkək çıxıb toy batil olub. 
 
Görəydiz xalqlar qalxıb ayağa, 
Varlığın,mənliyin axtarır sin – sin. 
Kimsə nə nökrdir nə də ki, ağa, 
Nə istər əzilsin, nə də ki, əzsin. 
 
Tarix kədərlənməz güzgüyə bənzər, 
Onda görmək olar, əyrini, düzü. 
Bir məsləhətim var, dinləsəz əyər. 
Bu aynada görün öz – özünüzü. 
 
Zənn etməyin yenə qələm sizdədir, 
Sizlərə məxsusdur kitabxanalar. 
Ağı – qara yazmaq əlinizdədir, 
Yox!...Bu gun milyonlar başa düşən var. 
 
Dirəşə bilsə də kim həqiyqətlə. 
Xalqı aldadanmır, özü aldanır. 
Dizə çökdürülsə milyon “Qaliylə”, 
Yenə yer dolanır, yenə fırlanır. 
 
Çox yaxşı bilirsiz fırıldaqçılar, 
Mən nə vətənsizəm, nə də “göbələk”. 
Doğma diyarım var. Böyük elim var, 
Mənimdir həm keçmiş, həm də gələcək. 
 
Mənə nə ırq, nə də baba yontayın, 
Özüm, öz kökümü yaxşı tanıram. 
Gedin özünüzə “baba” arayın, 
Sizin yerinizə mən utanıram. 
 
Qatırınız çoxda baş aparmasın, 
Qudurmayın, beş gün yayan olmuşam. 
Məni çox da belə həqir sanmayın, 
İynəmi yeyənə qıyıq qusdurram. 
 
Xama bağlamışam qır atı hələ, 
Bir gün bütün minib oynadacağam. 
El - ulusunuza salıb vəlvələ, 
Sizə qan qusdurub, qan alacağam. 
 
Beş günlük bəyliyi bəylik sanmayın, 
İşin dalısını düşünün, duyun. 
Boş yerə öyünüb xoruzlanmayın, 
Dalı gününüzə bir körpü qoyun. 
 
Bir an zəncirləri açın dilimdən, 
Bu dil milyonların ana dilidir. 
Qorxun qəzəbimdən, qorxun kinimdən, 
Sağalmayan yaram dil nisgilidir. 
 
Min il qabaq babam Qazan demişkən: 
Bütün sizin olsun torpağım, daşım 
Talandıqlarınızı almıram sizdən, 
Qoyun anam ilə bir qucaqlaşım. 
 
Yanılmayın əyər yalvardım sizə, 
Anam ayaq altda qalmamaq uçun. 
Ana müqəddəsdir əzəldən bizə, 
Qıymarıq ayaqlar altına düşsün. 
 
Namərdlər zinhara gəldi əlimdən, 
Çarmıxa çəkdilər məni hər yandan. 
Qənnaraya asladılar dilimdən, 
Yatağım quru yer, otağım zindan. 
 
İçimdə boğulan qışqırıq səsim, 
Dəmir qalaları titrətdi yalnız, 
Tək başıma artıq nə coşub daşım, 
Ulduzsuz yaranıb zavallı – yalqız. 
 
Nə qədər bağırdım, haray qopardım, 
Boşluqlarda itdi ancaq harayım. 
Dəmir zəncirləri çeynədim, dartdım, 
Dadıma çatmadı havadarlarım. 
 
Kiridim, ağardı saqqalım, saçım, 
Qapını açdılar, dedilər, itil! 
Bilmədim hayana üz qoyub qaçım, 
Umudsuz, arzısız, yer – yurdsuz, səfil. 
 
Yenə də üz qoydum dağlara sarı, 
Bəlkə daldanacaq araya biləm. 
Bəlkə tapa biləm anam diyarı, 
Qoynuna sığınıb, bir az dincələm. 
 
Yoruldum, xurd düşdüm, getdim uyquya, 
Dərbədər gəzməkdən demək usandım. 
Əprimiş bir “qarı” gəldi yuxuma, 
Diskindim, xoflandım, isklet sandım. 
 
Başıma əl çəkdi, qorxum töküldü, 
Xoş baxışlarından gördüm tanışdı. 
Mehriban – mehriban üzümə güldü, 
Döndü dilə gəldi, mənlə danışdı: 
 
Qorxma, əziz balam! Gəzdiyin mənəm, 
Əprimiş olsam da, gəl qucaqlaşaq. 
Haman axtardığın doğma vətənəm, 
Ana ölüsündən çəkinməz uşaq. 
 
Bilirəm dərdivi, hər nisgilivi, 
Dolanım başıva, dönüm gözüvə. 
Danış, qoy dinləyim dərdli dilivi, 
Canım qurban olsun şirin sözüvə! 
 
Söylədim: Yox ana! Sən danış gilən, 
Söylə nə olub bu günə düşübsən? 
Danış taleindən, danış günündən, 
Danış, yazıq ana, zavallı vətən. 
 
Quru kəllədəki göz yerlərindən, 
Baxdım, damla– damla yaş damcıladı. 
Lakin, kəlmə verib almadı əsla, 
İçim alov çəkdi, ürəyim yandı. 
 
Ətəyin axtardım ələ gəlmədi, 
Yalvardım, aslandım sümüklərindən. 
Ana ürəyi idi dözə bilmədi, 
Axır dilə gəldi, danışdı mənlən: 
 
-Dinlə, dərdlı balam, dərdimi dinlə, 
Dərd əhlı artıq dərd çəkməyə nə var? 
Gəl, bir- bir tanış ol kədərlərimlə, 
“Dərdin dolu gərək” demiş atalar. 
 
Günahkar tutursan, get, tut hər kəsi, 
Ancaq, o gündən ki, əsir tutuldum, 
Boyunduruq altda qara mal kimi, 
Yer şumladım, holalara qoşuldum. 
 
Yaralı çiynimlə, çəmənlər sürdüm, 
Tarlalar yetirdim, çayırlıqlardan. 
Gecələr ac qaldım, günüz tər tökdüm, 
Dizimin taqəti tükənən zaman, 
 
Döndülər ətliyə kəsdilər məni. 
Qoşa çatma qurub tonqal yapdılar, 
Çağırdılar bütün yoldan ötəni, 
Dərimi soydular, şişə taxdılar. 
 
Dövrələndim şülən buryanı təkin, 
Hər kabab iyinə yığışıb gələn, 
Pıçağın çıxarıb, çəkdi qəməsin, 
Bir parça siyirib, kəsdi ətimdən. 
 
Yaramaz oğullar yarımasınlar, 
Çox qafasız çıxdı son babaların. 
Yurd verib qulluğu satın aldılar, 
Əldən getdı, bütün varlığım – varım. 
 
Dönərgə dolandı, ocağım söndü, 
Doğma yurdum, doğraq–doğraq doğrandı. 
Qarqalar qartala, laçına döndü, 
Qartal quzğun oldu, quş qarqalandı. 
 
Ətim yeyilsə də, neylək, yeyilsin, 
Çalış xatirəmi əzizlə, saxla. 
Qoyma barı məzarım ola itgin, 
Yığ sümüklərimi, bir yer tap quyla. 
 
Biz də ana haqqı, tanrı haqqıdır, 
Məyər vəsiyyətin unutmaq olar? 
Ana tapışırığın yerinə yetir! 
Mərd iyit borc üstə canını qoyar. 
 
Ananın hər sözün, hər vəsiyyətin, 
Həlal süd əmənlər unuda bilməz. 
Yürümək nə qədər olsa da çətin, 
Mərd iyit yolundan üz döndərənməz. 
 
O qorxunc röyadan ayılan gündən, 
Nə gecəm qalıbdır, nə də gündüzüm. 
Yalnız bir sevdanın dalıncayam mən, 
Quru sümük gəzir hər yerdə gözüm. 
 
Can atıb, axtarıb, yurddan, yuvadan, 
Ancaq bir torbacıq sümük yığmışam. 
Gəzib dolanıram, səfil sərgərdan, 
Harada quylayam, harda basdıram. 
 
Bu geniş dünyada ərlər, yaranlar, 
Hər yer başdan–başa qapsanmış bütün. 
Ey vətən daşını döşə vuranlar, 
Məzar da tapılmır vətənim üçün. 
 
Mən ki, bir vətənsiz, yurdsuz şairəm, 
Bir ömürdür sıtqayıb inləyirəm. 
Kimsədən nə qan, nə diyət istirəm, 
Bir məzar boyunda yer diləyirəm. 
 
Yurdumu – yuvamı basıb alanlar, 
Fəqət, neçə qarış yer verin mənə. 
Bütün sizin olsun bu ölkə, diyar, 
Bir məzar qayırım anam vətənə. 
 
 
 
Xatirə 
 
Bu uca dağların qarlı başında, 
Hər bir qayasında, hər bir daşında, 
Şairlərin ilham xəziynəsi var. 
Böyük üsyanların xatirəsi var. 
 
Ey əziz vətənim, ey böyük diyar, 
Yeri var adınla etsəm iftixar. 
Şərqin şərəfisən, şöhrətisən sən, 
Əslanlar yurdusan qurulan gündən. 
Sən yeni həyatın yaradanısan, 
Şərq tarixinin qəhrəmanısan. 
Səndən ilham alır böyük duyğular, 
Dərin mə`nalıdır, sən də hər nə var. 
Sənin bu üsyankar təbiyətində, 
Hər tutqunluğunda, hər behcətində, 
Sənin boranında, sənin qarında, 
Sənin bahar açan şən baharında, 
Yaşıl düzlərində, ovlaqlarında, 
Çay – çəmənli gözəl yaylaqlarında, 
Sızıldayıb əsən sərin yelində, 
İyit ellərində, şirin dilində, 
Uca dağlarının qarlı başında, 
Hər bir qayasında, hər bir daşında, 
Şairlərin ilham xəziynəsi var, 
Böyük üsyanların xatirəsi var. 
“Dəryalar mirəkkəb, meşələr qələm”, 
Mən ki, keçmişini yaza bilmirəm, 
Keçmişi qoy yazsın ancaq tarixlər, 
Hər “aşıq” dünyada gördöyün söylər. 
Məncə millətimin “Azər üsyanı”, 
Kütlələr üsyanı, ellər üsyanı, 
Şərəf ulduzudur, sənin yaxana, 
İftixar adına, ey böyük ana! 
İyirmi dördüncü ilin payız çağında, 
Bu uca dağların boz qucağında, 
Azərlər yurdunun mərd oğlanları, 
Xalqımın şərəfli qəhrəmanları, 
Azadlıq bayrağın yerə vurmuşdu, 
Qasiblərə qarşı dövran sürmüşdü. 
 
O gün haqqi itmiş məhkum ellərə, 
Zəncirli qollara, bağlı dillərə, 
Burdan ucalırdı azadlıq səsi, 
Qurtuluş nəğməsi, həyat nəğməsi. 
Yoxsul əkinçilər, haqsız fəhlələr, 
Məhrum ziyalılar, məhkum kütlələr, 
Bu səsi dinləyib hərə bir yandan, 
Nə tək azərbaycan, bütün irandan, 
Tüfəng götürürdü, silah taxırdı, 
Sel kimi hər yandan bura axırdı. 
 
Xalqın üsyan səsi qalxıb ucaldı, 
Yağının canına vəlvələ saldı. 
Nəhayət, azərin igirmi birində, 
Düşman təslim oldu öz səngərində. 
Döndü qasiblərin qara dövranı, 
Xalqın iradəsi yıxdı zindanı. 
Güldü həyatımız, güldü elimiz, 
Bulbul tək açıldı şirin dilimiz. 
 
Açıldı səhər tək şairin qəlbi, 
Sahilsiz dəniz tək sevinci daşdı. 
Görüb çiçəklənən şən həyatını, 
Min əsər yaratdı, min nəğmə qoşdu. 
Xəyalı quş kimi qanadlanaraq, 
Ucaldı göylərin nəhayəsinə. 
Yazdı ellərinin zəfər nəğməsin, 
Səhər buludunun ağ sinəsinə. 
 
Yenə bir də od parladı, 
Azərlərin ocağından. 
Qaranlıqlar köçün çatdı, 
Azərbaycan torpağından. 
 
Üfüqdə ki, qızıl günəş, 
Işığını saçdı bizə. 
Yeni həyat bağışladı, 
Azad olmuş nəslimizə. 
 
Günəş çıxdı, ətəkləndi, 
Zülmətləri çəkdi dara. 
Göylərdəki, boz çuxalı, 
Bulutları yara – yara. 
 
Gül üzlü bir bahar doğdu, 
Qışın qarlı sinəsindən. 
Dağlar güldü, bağ oynadı, 
Azad həyat nəğməsindən. 
 
Qoy yayılsın qoca şərqə, 
Bu çov, bu səs başdan – başa. 
Biz sitəmkeş xalqları, 
Çağırırıq qurtuluşa. 
 
Gəlin ellər əl bir olaq, 
Vuraq, yıxaq qəsbkarı. 
Quduz dişli işğalçıdan, 
Təmizləyək hər diyarı. 
 
Bərbad edək yer üzündən, 
Bayquşların yuvasını. 
Sahmanlayaq səadətin, 
Qardaşlığın dünyasını. 
 
Bu səs gurladıqca bir şimşək kimi, 
Vurub titrədirdi zülmün binasın. 
Onun hiddətindən gurlayan odlar, 
Yaxırdı şahların köhnə dünyasın. 
 
Yaxıb yandırırdı, bərbad edirdi, 
Qarı şeytanların abidısini. 
Kəsirdi ellərə əfsun oxuyan, 
Alçaq kələkbazın məşum səsini. 
 
Yoxsa düşmanlar da duyurdu bunu, 
Bu səsdə toplanan böyük qudrəti. 
“Bütün asiyanı tutacaq bu səs”, 
O ki, görənməzdi bu “fəlakəti”. 
 
Hər yandan ulaşdı bayquşlar, itlər, 
Sanki kainata düşdü vəlvələ. 
“Gərəkdir şərqdə boğula bu səs”, 
Diyə, köhnə dünya verdi əl - ələ. 
 
Londonda başladı gizli hərəkat, 
Vaşinqtondaki şum tədarükat. 
“Xəlicə” yollandı hərbi gəmilər, 
Köndümüzdən isə “türk əfəndilər”... 
 
Qara bir totiə, böyük vəsvəsə, 
Barış əleyhinə qanlı dəsisə. 
Qolumuz güclü idi, əlimiz üstün, 
Şanlı ordumuzun qılınci kəsgin. 
Mərzimizdən güllə geçə bilməzdi, 
Üzərində quşlar uça bilməzdi. 
Unutmaq olmazdı leyk bunları, 
Bu fitnəkarlığı, bu oyunları, 
Düşman istəyirdi Azər yurdunun, 
İyitlər yurdunun, ərlər yurdunun, 
Haqlı üsyanını ünvan edərək, 
Qurtuluşunu bir böhtan edərək, 
Sülhün binasını tarumar etsin, 
Əmək dünyasına hücuma keçsin. 
 
Tarixdə hədəfə, vətənə, yola, 
Can qurban edənlər heç də az dəyil. 
Əzizlərin qurban verənlər də var, 
(Minaya aparmış oğlunu Xəlil). 
 
Ancq bir millətin qurban olmasın, 
Tarix göstərməyir, heç vaxt, heç zaman. 
Qoy bir də söyləyim dünyalar bilsin, 
Sülhə qurban oldu Azərbaycan. 
 
Dedi qoy mən ölüm yaşasın insan, 
Vuruşma oduna yanmasın cahan. 
Qoy mənim varlığım tarumar olsun, 
Azadlıq dünyası paydar olsun. 
Qoy talana getsin bu gözəl həyat, 
Dünyanı tutmasın bir də zülümat. 
Açdı sərhədlərin, silahın atdı, 
Namərdlər əlində al qana batdı. 
Tülkülər bürüdü aslan ovlağın, 
Çaqqallar qapsadı qaflan yatağın. 
Aslan meşəsinə tülkü bəy oldu, 
Xalqımın yanağı saraldı soldu. 
 
Aslan meşəsinə tülkübəy olmaq, 
Nə qədər ağırdır, nə qədər çətin? 
Zəlil bayquşların tərlan şikarı, 
Gör buna olarmı eləmək təmkin?! 
 
Leyk, Azər eli dözərək buna, 
Bir daha mərdliyin aşikar etdi. 
Dünya gəncləri ölməsin, - diyə, 
Bir çox iyitləri əlindən getdi. 
 
Hələ də gərnəşir bir para qolçaq, 
Utanmaz – utanmaz sarsaxlıyaraq! 
-“Vuruşdum, döyüşdüm, qələbə çaldım, 
Azərbaycanı mən zorunan aldım”. 
Tökdürür xalqımın günahsız qanın, 
Talayır yurdumun hər dörd bir yanın. 
Ölüm ərməğanı göndərir bizə, 
Zindanlar tikdirir gənc nəslimizə. 
Mərd iyitlərimi çəkdirir dara, 
Yurdumun üstünə çəkilir qara. 
 
Qarı düşman dov taparaq, 
Alçaqlığın verdi nişan. 
Vətənimi al boyadı, 
İyitlərin al qanıylan. 
Cəllad olub beşiklərdə, 
Körpələrin kəsdi başın. 
Ümman kimi axızdırdı, 
Anaların qanlı yaşın. 
 
Ailəsi qarşısında, 
Güllələdi ataları. 
Balkonlarda dara asdı, 
Ağ birçəkli anaları. 
 
İnsanlığın, şərafətin, 
Bir dəfəlik daşın atdı. 
Namuslu qız – gəlinlərin, 
Namusuna əl uzatdı. 
 
Quldurluqla mədəniyyət, 
Sarayların talan etdi. 
Hitler kimi incəsənət, 
Ocaqlqrın veran etdi. 
 
Bərbad olmuş vətənimdə, 
Bayquş kimi yuva saldı. 
Quzğun olub ellərimin, 
Nə`şi üstə qanad çaldı. 
 
Günəş batdı, ay gizləndi, 
Duman çökdü bu diyara. 
Al geyinmiş şən vətənim, 
Çevrilibdi bir məzara. 
 
Hər bir duvar çatdağından, 
Hər pusqudan, hər dəlikdən, 
Hər bir qurd – quş yuvasından, 
Hər coladan, hər deşikdən, 
 
Üz gizlətmiş, kəmin etmiş, 
Bir canavar yavaş – yavaş. 
Dişlərini itildərək, 
Birdən – birə qaldırdı baş. 
 
Hücum etdi vətənimə, 
Kəsmək - diyə, basmaq – diyə. 
Yaxmaq - diyə, talan diyə, 
Ölüm – diyə, asmaq – diyə. 
 
Bir sürü çalağan, bir sürü quzğun 
Bir sürü alabaş, bir sürü meymun 
Bir sürü əqərəb, bir sürü ilan 
Bir sürü yan – yanış, bir sürü çayan 
Bir sürü satılmış, bir sürü casus 
Bir sürü...bir sürü... 
Bir naxır köhnə qurd səksən yaşında 
Fitnəkar “Corc Alen” onun başında. 
Supasın bizlədi yurduma sarı 
Sel kimi bürüdü bizim diyarı. 
Soldu vətənimin baharı – bağı 
Oldu gülşənlərim bayquş yatağı. 
Boğuldı xalqimin azadlıq səsi 
Susdu bulbullərin azad nəğməsi. 
Döndü baharımız zimistan oldu 
Qızıl güllərimiz saralıb – soldu. 
 
Dərənin təkində calanır bir çay 
Dağ – daşı bürüyür, qəmli bir haray. 
Əsdikcə muğanın isti yelləri 
Aparır hər yana o nəğmələri. 
Bu odlu nəğmələr, bu zəmzəmələr 
Qulaq as, gör sənə söylyir nələr: 
 
Burda iki dünya durmuş üz – üzə 
Burda çaxnaşırı gecə, gündüzə. 
Bir yanda azadlıq, həyat, səadət 
Bir yanda əsarət, ölüm, fəlakət. 
 
Qarşımda canlanır hər iki sahil 
Bağrımı dişləyir ağır bir nisgil. 
Taza gəlin kimi bəzənmiş o yan 
Lalədən, çiçəkdən bürünmüş əlvan. 
Dəniz tək öysənir yaşıl tarlalar 
Uc – uca düzülmüş gözəl binalar. 
Çöllərdə bulud tək gurlayır motor 
Şumlayır yerləri kotan, tıraktor. 
Kəndin ətəyində dayanır qatar 
Çıxır kupələrdən gənc – ixtiyar. 
İnsandan gül açır bütün dağ – təpə 
Qaçır yaşıllığa bir dəstə körpə. 
Çəməndə toplanır gül kimi onlar 
Sonra da başlayır gözəl oyunlar. 
Bilmirəm yuxudur, yoxsa bir röya 
(Ustadın sözləri düşür yadıma): 
“Oynaşıb – gülüşüb, aşıb – daşırlar” 
“Bəzən kəhlik kimi qaqqıldaşırlar” 
“Sankı görməmişlər nə qəm, nə möhnət” 
“Yağır üzlərindən yalnız səadət”. 
 
Yel əsir düzlərdə, öysənir çiçək 
Qyş kimi sinəmdə çirpınır ürək. 
Tarlada çalışır bir dəstə gəlin 
Qollarında zənbil, əldə bizərçin. 
Əyinlərdə damən, başda ağ çalma 
Sinələr ağ mərmər, yanaqlar alma. 
Bir ahu gözlü qız qaldırır başın 
Qırışdırır alnın, oynadır qaşın. 
Şeyda bülbül kimi ucaldır səsin 
Oxuyur yurdunun azad nəğməsin: 
“Bulutlar dağılıb söküləndə dan” 
“Lalədən don geyir, bəzənir muğan” 
“Gülür cicək kimi çöllərdə insan” 
“Çıxırsan tarlaya sən muğan qızı”... 
 
Bu taya baxıram, görürəm nələr? 
Qarğıdan tikilmiş alçaq kömələr. 
Çığın dalısında yatmış bir qarı 
Oğrun qızdırmadan rəngi sap – sarı. 
Qumsalda bir neçə körpə oynaşır 
Onlara baxanın bağrı odlaşır. 
Gözləri tıraxum, qıçları çıplaq 
Başları keçəldən bağlamış qatmaq. 
Yüz addımlıqda bir uzun saçlı qız 
Qara tikanlıqdan toplayır mayız. 
Kirli yaylığını çəkmiş qaşına 
Təzək kərəliyin almış başına. 
Gah addım götürür gahdan da durur 
Bə`zən birdən – birə yerə oturur. 
Çıplaq ayaqların yardıqca tikan 
Qorxmuş adam kimi diskinir hər an. 
Yol üstə oturmuş düşgün bir qoca 
Qəddinin kamanı dəymiş uc – uca. 
Bununla o yenə nıqqıldayaraq 
Bir küt kərki ilə yonur doğanaq. 
Bu iş isə ancaq onu çox yorur 
Ara bir işləyir, ara bir durur. 
Baxıram, sümüyü çıxmış üzünə 
İçim alovlanır, alışır sinə. 
Asta sovuşuram onun yanından 
Söyləyirəm, baba, yorulmayasan. 
Bozarmış gözlərin tikir üzümə 
Yorğun baxışlarla baxır üzümıə. 
Zarıncı bir səslə xoş gəldin, edir 
Yenə də tövşəkdən nəfəsi gedir. 
İçimdə gurlayır yenə də tufan 
Asta sovuşuram onun yanından. 
Bağrımı dişləyir ağır bir nisgil 
Qarşımda canlanır hər iki sahil. 
Burda iki dünya durmuş üz – üzə 
Burda çaxnaşırı gecə  gündüzə. 
Bir yanda azadlıq, həyat, səadət 
Bir yanda əsarət, ölüm, fəlakət. 
Çayın o tayında qaynayır həyat 
Bu tayı çulqamış qara zülümat. 
O tayda bahar var, bu tayda qış var 
Orda bulbul oxur gül qucağında 
Burda quruyub qonçalar qında. 
 
Orada insanın yaradan əli 
Gün bə gün zor gəlir kor təbiyətə. 
Əğlə sığınmayan böyük qüvvələr 
Buyuruq quludur bəşəriyyətə. 
Orada sənətin, elmin ovsunu 
Seli dayandırır, dağı qoparır. 
Qəhhar təbiyəti dəyişmək,- deyə 
Odlu səhraların bağrını yarır. 
 
Burdasa bir yanğın, bir qar, bir boran 
Bir külək, bir dolu, bir sel, bir tufan 
Xəlq kəndirinin həyatın kəsir 
İnsan təbiyətə əsirdir, əsir. 
İgirmi səkkizin  qoraqlıq ili 
Kəndçi kütlələri, bu Azər eli 
Nə günlər görmədi, çəkmədi nələr? 
İnsan o günləri unudar məyər? 
 
Gəzirəm çölləri, kora yolları 
Külək pıçıldadır quru kolları. 
Qarşıma çıxırı bir sürü davar 
Bütün mürgüləyır keçi – qoyunlar. 
Bir - birinə keçmiş qabırqaları 
Duz tək yalayırlar boş qayaları. 
On iki yaşında kiçik bir çoban 
Çiynindəki böyük bir dağarcıqlan 
Sakit dayanmışdır, nə səmir, nə səs 
Gahdan bir çəkirdi dərindən nəfəs. 
Üzündə qüssədən gizli bir iz var 
Mə`sum baxışında bir dünya söz var. 
İntizar gözləri yolda qalmışdır 
Bilməm tütəyini harda salmışdır. 
Görünür çoxdandır nəğmə çalmayır 
Dağlara daşlara nəğmə salmayır. 
Onun da ruhunu öldürmüş sitəm 
Onun da gözlərin tutmuş kədər – qəm. 
Onun da qəlb evin zülm əli yıxmış. 
Bütün nəğmələri yadından çıxmış. 
 
Dərənin təkində calanırı çay 
Dağ – döşü bürüyür qəmli bir haray. 
Əsir yamaclarda isti bir külək 
İçimdə odlanır, alışır ürək. 
Burda iki dünya durmuş üz – üzə 
Burda çaxnaşırı gecə gündüzə. 
Ürəim istəyir atılam çayı 
Bir dəfə tərk edəm bu qəmli tayı. 
Tülək tərlan kimi qol – qanad açam 
Bu üstü dumanlı ovlaqdan uçam. 
Uçam səadətin şən dünyasına 
Işıq dünyasına, gən dünyasına. 
Lakin birdən birə dizlərim əsir 
Ağır bir sıxıntı bağrımı kəsir. 
Qıçlarım quruyur, qizişır üzüm 
Başım gicəllənir, qaralır gözüm. 
İstirəm götürəm addım – adımdan 
İçimdə bir qüvvə qışqırır, dayan! 
Qışqırır tərpənmə hara gedirsən? 
Nə üçün yurdunu sən tərk edirsən? 
Nə üçün atırsan yarı – yoldaşı? 
Bu doğma elləri, qohum – qardaşı? 
Yox, atma elləri, tərki yar olma! 
Vətəndən əl üzmə, beilqar olmar! 
Köçəri quş kimi ovlaqdan uçma! 
Başını götürüb vətəndən qaçma! 
Dənizlər daşsa da, qopsa da tufan 
Əsil quş əl üzməz öz uyvasından. 
Düzdüur ki, orada öz vətənimizdir, 
Öz bağın, öz bağça, öz çəmənindir. 
Düzdürki, orada gülür səadət 
Gülürü insanlar, gülür təbiyət 
Lakin bərbad olmuş bu qəmli diyar 
Bu pozqun dərələr, dumanlı dğlar 
Sitəm zəncirinə bağlanan əllər 
Haqqı pamal olmuş obalar – ellər 
Südünü əmdiyin ağ saçlı ana 
Yolunu gözləyən ala göz sona 
Hamısı – hamısı göz tikmiş sənə 
Hər öz millətinin dərdin bilənə 
Bu sönük duduman sənindir, sənin 
Sənə göz tikmişdir indi vətənin. 
Zülmətə uğramış bu pozğun diyar 
Babəklərdən qalmış sənə yadigar. 
Döyüş meydanıdır, indilik vətən 
Sən də o meydanın bir əsgərisən 
Qaçma bu davadan,qaçma bu dovdan 
Qaçma səngərindən, qaçma bu lovdan. 
 
Vuruş öz xalqınla sən də yan – yana 
Qır tök düşmanları mərdi – mərdana. 
Qov öz vətənindən işqalçıları 
Hər iste`marçını, hər zülmkarı, 
Qorxma, doyüşlərdə axsa da qanın 
Yaxud dodağından çıxsa da canın. 
Dayan qoy düşmənlər taru mar olsun 
Sənin də vətənin bəxtiyar olsun. 
Doğsun qızıl günəş, açılsın səhər 
Sənin də ellərin olsun bəxtəvər. 
Gül açsın düzlərdə sünbül - şəlalə 
Qurusun tikanlar, göyərsin lalə. 
Bütün köhnə dünya od tutsun yansın 
Azadlıq bayrağı şən dalqalansın. 
 
Qocaman Təbrizi bürümüş duman 
Yüz minlər insanı sarsıdır hirman. 
Bütün dudkeşlərdə boğulmuş nəfəs 
Heç bir sivistovdan çıxmayır bir səs 
Susub çalışqanlıq, dayanıb zəhmət 
Bütün hər tərəfi bürüyüb dəhşət. 
Qaraldıb göyləri zülmün qubarı 
Yağıb yer üzünə fəlakət qarı. 
Bütün kargər əli qoynunda 
Məişətin ağır yükü boynunda. 
Qalıb küçələrdə səfil səgərdan 
Kəsib amanını işsizlik, hirman. 
Kəndçi kərvanları tutmuş yolları 
Gəlir hər tərəfdən insan qatarı. 
Yanıqlığa düşmüş yazıq obalı 
Çarıq – pətavalı, yırtıq çuxalı. 
Bütün var – yoxunu dalına almış 
Çıplaq uşaqların yanına almış. 
Sel kimi axışır şəhrə hər yandan 
Ara Həştəridən, ara Muğandan. 
 
Hər qapıda bir cüt çiyni torbalı 
Göz yaşı axıdır, dilənir çörək. 
Soyuq alazlayır lüt bədənləri 
Sümük sızıldayır, qovuşur kürək. 
Gərmxanalarda ölüm qoxuyur 
Aclıq insanlara kəfən toxuyur. 
 
Gecədir hər yana köçüb qaranlıq 
Bütün təbiyəti dondurub soyuq. 
Külək vıyıldayır, boran övsənir 
Sankı, göydən yerə kafur ələnir. 
Bir məzar kimidir bütün kayinat 
Təbiyət bürünüb qardan ağ həyat. 
Yolun qırağında çəkibdir qatar 
Bir sıra kələmə - kötür daxmalar. 
Hansısından isə solğun bir ışıq 
Boylanır eşiyə tüstü qarışıq. 
(Ağır addımlarla yarıram qarı 
İrəliləyirəm, daxmaya sarı.) 
Işığın qarşısı kəsilir bir an 
Çıxır içəridən məfluk bir insan. 
Qanşarda dayanır cansız heykəli 
Qarşıma uzanır damarlı əli: 
-Rəhm et mənə ağa! Yamandır halım 
Bir həftədən çoxdır acdır əyalım. 
(Deyən bir qocadır, axıdır yaşın 
Şərmindən yuxarı qaldırmır başın.) 
Haradansa gəlir sızıltı səsi 
Bir yığın insanın həzin naləsi. 
Gecənin bağrını yarır nalələr 
Qonur xatirimə ağır bir kədər. 
İçərim alışır, bağrım odlanır 
Ruhum şö`lə çəkir, ürəyim yanır. 
Baxdıqca bu məhrum, səfil insana 
İçimdə nifrətdən qopur fırtana. 
Nifrət tanrıların puç röyasına 
Bu kor quruluşun şum dünyasına. 
Düşünürəm, kimdir bu düşgün səfil 
Qoca əkinçidir, dilənçi dəyil. 
 
Hələ əllərindən getməmiş onun 
Orağın, şənənin illik qabarı. 
Heç zaman yuxuda görməmiş onu 
Səhər günəşinin ilk şüaları. 
 
Düşünürəm kimdir bu məhkum insan 
O dur ruzu verən, o dur yaradan. 
“Mənə rəhm eləyin”, deyə o dillər 
Suala açılan bu qabar əllər. 
Soyuqdan titrəyən o mə`sum uşaq 
Bənövşəyə dönmüş o lalə yanaq. 
O, səadətli bir rəhmət əlidir 
Vətən qunçasıdır, vətən gülüdür. 
Onundur bu aləm, onundur cahan 
Onun əməgiylə yaşayır insan. 
Bağrıma basıram düşgün qocanı 
Öpürəm əlinin qabarlarını. 
Hörmətlə əlini əlimə alıb 
Məhəbbət qolumu boynuna salıb: 
Demə ehsan elə, rəhm elə mənə 
Mən ki, varlığımı borcluyam sənə. 
Sənindir həyatım, yediyim çörək 
Sənindir köksümdə çırpınan ürək. 
Sənindir iliyim, sənindir qanım 
Sənindir varlığım, sənindir canım. 
Sənin zəhmətindir məni yaradan 
Sənin möhnətindir məni oyadan. 
Bu, günəşdən aydın bir həqiqətdir 
İnsanın varlığı sənə minnətdir. 
O, qabar əllər ki, qap – qara yanmış 
O, yorqun gözlər ki, qəmdən usanmış 
O, qara quylanan donmuş ayaqlar 
Kömür tək qaralan yanmış dodaqlar 
Bütün keçirdiyin o qara günlər 
Ürəyini sıxan ağır düyünlər 
Dəmirçixanada döydüyün dəmir 
Bütün məşəqqətlə sürdüyün ömür 
İstisi cismini yandıran günəş 
Şumladığın yerlər, dərdiyin küləş 
Işığında buğda sovurduğun ay 
Ömrünü çürədən yaz, payız, qış. yay 
Qoluna bağlanan iplərin yeri 
Torpağa tökdüyün alninin təri 
Üzərində kələk qurduğun dağlar 
Əkib becərdiyin səfalı bağlar 
Hamısı – hamısı şahiddir ki, mən 
Sənə minnətdaram doğulan gündən. 
 
Bu tək mən deyiləm, dünya bilir ki, 
Sən bəşəriyyətə ruzu verənsən. 
İnan ki, həyatın ocağı sönür 
Əyər sən əkməsən, sən işləməsən. 
 
Qoca sakit – sakit baxır üzümə 
Sonra da çatılır ağarmış qaşı. 
Nələr düşünürsə sözlərimdən o 
Mə`nalı – mə`nalı yırğanır başı. 
 
-Nə deyirsən oğul, kəsilmiş çaram 
Birkərə üzülmüş hər yandan əlim. 
Hanı əməyimin qədrini bilən? 
Dünyanın zülmündən bükülmüş belim. 
 
Nələr çəkməmişdir bəlalı başım 
Nələr oxumuşam, nələr çalmışam. 
Budur həyatımın son sərəncamı 
Divarlar dibində mələr qalmışam. 
 
Mənə bu dövranin vəfası budur 
Bir ömür məşəqqət, aqibət sual. 
Yetmiş il çalışmaq, yetmiş il zəhmət 
Axırsı olmuşdur boynuma vəbal. 
 
Hansı gün ömrümdə mən şad olmuşam? 
Günüm bəxtim kimi qaralmış hər an. 
Yetmiş il çalışdım, çox cəfa çəkdim 
Bircə xoş saatdan tapmadım nişan. 
 
-Yaddan çıxarmışsan bəs o bir ili? 
Mənlə bir səngərdə yatan zamanı? 
Yoxsa unudmuşsan o xoş günləri? 
O xoşbəxt həyatı, o şən dövranı? 
 
-Ox demə! Tarixin qaranlığında 
O il bir ay idi, doğdu da batdı. 
Ömür çiçəkləndi ancaq bir bahar 
Lakin, güllərini yanağın saratdı. 
 
Qərnlər zülmətdən, dumandan sonra 
Bir günəş doğdu, bir il yaz oldu. 
Lakin, o yeganə şən baharın da 
Bir qızıl gül qədər ömrü az oldu. 
 
Xalq hökümətinin şən dövranında 
Ancaq biz anladıq ömrün ləzzətin. 
Dedik: axşamimiz səhərə döndü 
Əlindən qurtardıq zülmün, zillətin. 
 
Demə qəsbkarın qara kiynəsi 
O həyatı bizə qoymayacaqmış. 
Demə əkdiyimiz umud zəmisin 
Quldurlar od vurub yandıracaqmış. 
 
Rizaxan oğlunun ziyankar əli 
O həyatı bizə qala, qoymadı. 
O quduz, milyonlar iran xalqının 
Qanını büsbütün sordu, doymadı. 
 
-Yox ata, darıxma, bu qara dövran 
Bu tüstü, bu duman, bu qar, bu boran 
Çox çəkməz ışıq bir bahara dönər 
Yenə də həyatın gülşəni gülər. 
 
 
Yatar qarlı qışın soyuq yelləri 
Açar şən baharın qızıl gülləri. 
Bizimdir gələcək, böyük gələcək 
Tarix cəlladlara baş əymiyəcək.1 
 
Beş milyon zəhmətkeş məhrun insana 
Demək “nəcat tapmış”Azərbaycana 
Rizaxan oğlunun zülüm töhfəsi 
Fəlakət töhfəsi,ölüm töhfəsi. 
 
Vətəni bürüyüb qanlı bir dəhşət 
Sarsıdır xalqımı aclıq, fəlakət. 
Kəsir nəfəsləri süngü, zindan, dar 
Tikilib dodaqlar, bağlanıb qollar. 
 
Lakin, tarix boyu bu böyük diyar 
Təslim olmamışdır və olmayacaq. 
Doğma torpağımda quduz düşmana 
Əyər yer vardısa məzar olacaq. 
 
Dönməz iydlərin hər şərayitdə 
Mübarizəsinin idaməsi var 
Şanlı firqəmizin susdurulmayan 
Qurtuluş nəğməsi, ilham səsi var. 
 
Qanlı dodaqlarda sözlər qanlıdır 
Diləklər də qandır, ürəklər də qan. 
Cilov gəmiriri qan almaq diyə 
Hər yerindən duran hər baş qaldıran. 
 
                                               
1 Demək tarix əyə bilməz cəlladlara öz başını 
Qoca dünya tez qucaqlar öz səadət qardaşını 
Yurdum odlar yurdu Azərbaycandır 
Mərdliyin alınmaz möhkəm qalası. 
Yurdum baş əyməmiş İskəndərlərə 
Gəlməmişdir yerə iyid arxası. 
 
Yurdum, Babəklərin yadıgarıdır 
Hər tülkü buradan bac aparanmaz. 
Elimin qəzəbi tuğyana gəlsə 
Aslanlar əlindən can qurtaranmaz. 
 
Zalım, sağ baş gora apara bilməz 
Oğru çırağının olmaz ışığı. 
Əyri ilan tezraq gülləyə gələr 
Düşmani boğacaq öz qaranlığı. 
 
Çəkməsi mamızlı, əyri papaqlı 
Üz – gözü podurlu, çiyni yaraqlı 
Danışanda min cür işvələr satan 
Hər ötən qadına bir qaş – göz atan 
 
Şahlıq qoşununun “Don Kişotları” 
Tülək tülküləri, qoca qurdları 
Baş aparmayacaq Azər yurdundan 
Ərənlər yurdundan, ərlər yurdundan. 
 
Günahsız tökülən nahaq qanların 
Hər damlasından bir Babək qalxacaq 
Tufanlar qopacaq el qəzəbindən 
Düşmanın gözünə şimşək çaxacaq. 
 
Qana batmış zalım əllərə qarşı 
Qalxacaq ellərin intiqam əli 
Son zəfər şübhəsiz kütlələrindir 
Qalib gələcəkdir xalqın əməli. 
 
Gecə hər nə qədər uzun olsa da 
Səhər açılacaq, günəş doğacaq. 
Bu söz daha bugun əfsanə dəyil 
“Işıq qaranlığı bir gün boğacaq!” 
 
Daradıqcan günəş sarı tellərin 
Gedəcək Səhəndin başının qarı 
Gül çiçəklər üstə inci səpəcək 
Dumanlı dağların boz bulutları. 
 
Yenə yurdumuza bahar gələcək 
Solğun güllərimiz yenə güləcək 
Tarix cəlladlara baş əyməyəcək 
Bizimdir gələcək, böyük gələcək. 
 
Təbriz 1328 
 
 
 
Araz 
 
Mən Arazın adıylan 
Çox zamandır tanışam. 
Ən kiçik yaşlarımdan 
Onu ravanlamışam. 
 
Qoca babam nə vaxt ki, 
Boğazım ağrıyardı 
“Araz keçmişəm” – diyə, 
Boğazımı sığardı. 
 
Soruşardım: - Ay baba, 
Araz nədir, keçmisən! 
Nə kimi şeydir o ki, 
Suyundan da içmisən! 
 
Sualımdan babamın 
Yaşarardı gözləri. 
Üzünün çinlərində 
Gizlənərdi kədəri. 
 
Üzümə mə`yus – mə`yus 
Baxıb deməzdi bir söz. 
Görərdim ancaq olub 
Onun tükləri biz – biz. 
 
Sonra da qardaşımın 
Adın qoydular Araz. 
Lakin onda da mənə 
Aydınlaşmadı bu raz. 
 
Ancaq Araz beşikdə 
Yatıb yırğanan zaman, 
Bu sözləri dinlərdim 
Anamın laylasından: 
 
“Arazı ayırdılar, 
Qum ilən doyurdular, 
Mən səndən ayrılmazdım, 
Zülmünən ayırdılar”. 
 
Neçə il ondan sonra 
Dərs oxuyan zaman biz, 
Bunları dərs keçirdi 
Bizə müə`limimiz: 
 
-Araz böyük bir çaydır 
İranın şimalinda. 
Qafqaz ölkəsi durur 
Bu çayın o tayında. 
 
Bir parçaymış əzəldən 
Başdan başa bu diyar, 
İndi isə ayırməş 
Onu bizdən “qəsbkar”... 
 
İndi ora hökm edir 
“Urus istismarçıları” 
Ona görə “fəlakət” 
Bürümüş o diyarı. 
 
“Vətən” gözləyir bizdən 
Basıb keçək Arazı 
Düşmanların əlindən 
“Azad” edək qafqazı. 
 
Müə`llimin süzüylə 
“Qafqazı azad etmək” 
O günlərdə olmuşdu 
Mənə ən böyük dılək. 
 
Həyəcanlar içində 
Ayılmışdı bu sevda: 
“Gərəkdir zülm əlindən 
“Qurtara qafqaziya.” 
 
O gün evə gəldikdə 
Babamı yaxladım. 
Gözlərimin yaşını 
Yanağıma cladım: 
 
-Baba, niyə sən mənə 
Tanitmadın Arazı! 
Onun o tayındaki, 
Bizim “əsir” qafqazı! 
 
Babam heyrətlənərək 
Mat – mat baxdı üzümə 
O, acıqlı – acıqlı 
Cavab verdi sözümə: 
 
-Bu. Nə sözdür deyirsən! 
Nə əsarət, nə Araz! 
Sənə kim demişdir ki, 
Əsirdir indi qafqaz! 
 
Babam acıqlandıqda 
Qəhər tutdu gözümü 
İki əlimlə bərk - bərk 
Tutdum pörtmüş üzümü: 
 
-Mən nə edim, ay baba, 
Müəllim dedi bizə. 
Bax, onların hamısı 
Yazılmış dərsimizə. 
 
Burda yazır ki, qafqaz 
Bizim imiş bir zaman 
İndi isə ayırmış 
Qəsbkarlar irandan. 
Yenə babam qızardı 
Çatıldı çal qaşları. 
Təssürdən süzüldü 
Saqqalına yaşları. 
 
Bədəni əsə -əsə 
Qucaqladı başımı, 
Qabarlı əlləriylə 
Sildi isti yaşımı: 
 
-Yazıq balacığazlar, 
Vətənin körpələri. 
Sizləri hədələyir 
Vicdan təhlükələri. 
 
Afərin, qoçaq oğlum! 
Qurban şirin sözüvə 
Bu doğma duyğularla 
Baban dönsün gözüvə. 
 
Vətənpərvərlik hissi 
Müqəddəs bir duyğudur, 
Vətənini qorumaq 
Hər iyidin borcudur. 
 
Vətəndir bizə ürək, 
Vətəndir bizə ana, 
İliyimiz, qanımız 
Bil ki, bağlıdır ona. 
 
Öz şirin canımızdan 
Bizə əzizdir vətən, 
Qoy daima xar olsun 
Vətənini sevməyən. 
 
Doğrudur, qəlbimiz tək 
Doğmadır bizə Qafgaz. 
Bu vahid ürəyinsə 
Bir damarıdır Araz. 
 
Doğrudur, tarix boyu 
Belə olmamışıq biz. 
Bu cür bölünməmişdi 
İki yerə ölkəmiz. 
 
Ancaq inanmaq olmaz 
Bə`zi uydurmalara, 
Çox bəzəkli sözlərə, 
Çox puç qoramalara. 
 
Bu sözlərin hamısı 
Doğrudur, düzdür, amma 
Bir çox quyruqlu yalan 
Soxulmuş arasına. 
 
Tarix qəlbəzənləri 
İste`mar dəllalları 
Qoramış bu sözləri 
Bu yalan məqalları. 
 
Doğrudurki, müştərək 
Şanlı keçmişimiz var 
Böyük Azər yurdumuz 
Odlardandır yadigar, 
 
Yenə də doğrudur ki, 
Biz iki qardaşları 
Ayırmış, ayrı salmış 
Tezar işqalçıları. 
 
Lakin bu düz dəyil ki, 
İndi Qafqaz elləri 
“Əsarət altındadır, 
Zəncirdədir əlləri”. 
 
Bir zaman beələydisə 
İndi dəyişmiş dövran. 
Əsarət köçün çatmış 
Böyük Qafqaziyadan. 
 
Bir zaman əsiridik 
Həmi onlar, həmi biz. 
Zülm odüna yanırdı 
Keçmiş nəsillərimiz. 
 
Sonra da parçalandı 
Vətənimiz aradan. 
Bir qolçomaq zorladı 
Başqa qolu zorbadan. 
 
O gün Qafqaz qurtardı 
Qəcər əsarətindən. 
O quldur zalımların 
Zülmündən, zillətindən. 
 
Və lakin mə`ruz qaldı 
Başqa bir əsarətə. 
Tazadan məhkum oldu 
Yeni bir fəlakətə. 
 
Tezar mütləqiyyəti 
Süngü taxdı Araza. 
İste`mar qarı yağdı 
Bizim doğma Qafqaza. 
 
Bu iki qat əsarət 
Lakin tez çatdı başa. 
Əməldə səbəb oldu 
Əbədi qurtuluşa. 
 
Bir qurtuluşa ki, o 
Həyat verdi ellərə. 
Bir dəfəlik son qoydu 
O qaranlıq illərə. 
 
Böyük rus millətinin 
Səbiri başdan aşanda 
Zəhmətkeş kütlələri 
Dəniz kimi daşanda. 
 
Böyük petroqradda 
Al bayraqlar əsəndə. 
Qabar əllər tezarın 
Nəfəsini kəsəndə. 
 
Rus zəhmətkeşləriylə 
Dost diyə, yoldaş diyə. 
Qanlı vuruşmalarda 
Can diyə, qardaş diyə. 
 
Əl bir olub döyüşdü 
Yıxdı zülmün binasın. 
Qalibiyyətlə qurdu 
Sosyalizmin dünyasın. 
 
Böyük proltaryanın 
Yüksəltdi al bayrağın. 
Əsarətdən qurtardı 
Doğma vətən torpağın. 
 
Dağıtdı xanın, bəyin 
Qara hakimiyyətin. 
İftixarla yaratdı 
Şuralar cumhuriyyətin. 
 
Qalibiyyət qazandı 
İnsanın pak əməli. 
Yeni bir dövran qurdu 
Zəhmətkeşin mərd əli. 
 
Darıxma, indi oğul 
Əsir dəyildir Qafqaz. 
Bu dediyim sözləri 
Dinləyib könlünə yaz. 
 
Hər kim ki, əməyinə 
Malikdir bu dünyada 
Ona məhkum və əsir 
Demək olmaz əbəda. 
 
İndi Qafqaz elləri 
Malikdir varlığına. 
Hamı xoşbəxt yaşayır 
Azadlıq sağlığına. 
 
Bəlkə də oğul indi 
Əsir bizlərik, bizlər. 
Bu quldur hökümətdən 
Başımız çəkmir nələr. 
 
İndi əsir bizik ki, 
Görməyirik bir xoş gün. 
Bağımız, əkinimiz 
Talana gedir bütün. 
 
Dünyada bundan ağır 
Milli əsarət nə var? 
Öz dilimizdə bizi 
Danışmağa qoymazlar. 
 
Bir hökümət ki, məni 
Əzişdirir hər yanda. 
Dilimi kəsiri, öz 
Dilimdə danışanda. 
 
Məgər işqalçı dəyil? 
Ya dəyilmi qəsbkar? 
Dünyada bundan ağır 
Milli əsarət nə var? 
 
Gör ki, əsir bizlərik 
Əsir dəyildir Qafqaz. 
Sosyalizm ölkəsində 
Bil ki, əsarət olmaz. 
 
Qafqazda çoxdandır ki, 
Əsarət gedib bada. 
Səadət gülü açıb 
Hər daşda, hər qayada. 
 
Qapılardan qovulub 
Vaxtsız ölüm, fəlakət. 
Luğətlərdən pozulub 
Aclıq, zillət, səfalət. 
 
Əsirlər zülmətindən 
Aydınlığa çıxıb el. 
Azad həyat, azad dil 
Azad nəğmə, azad tel. 
 
İşsizlıkdən, aclıqdan 
Qalmamışdır bir əsər. 
Səadət qucağında 
Hamı olub bəxtəvər. 
 
Getmış dağların qarı 
Zimistan dönmüş yaza. 
Qızıl günəş nur saçır 
Bizim əziz Qafqaza. 
 
Zülmkar xanın, bəyin 
Kəsilib qanlı əlı. 
Vaqeiyyətə çatıb 
Kütlələrin əməli. 
 
Şahların qızıl tacı 
Muzələrə atılıb. 
Adamcıl quzğunların 
Qanadları çatılıb. 
 
Başdan atıb insanlar 
Cəhlin təhlükəsini. 
Yuyub öz ətəyindən 
Rəzalət ləkəsini. 
 
Qulaq as,gör nə çəkir 
Mənim bəlalı başım. 
Baxsan əyər, yer salıb 
Yanağımda göz yaşım. 
 
Qara bir yalavaclıq 
Çulqamış bizim eli. 
Atama məzar olmuş 
Mazəndəran tuneli. 
 
Ağarmışdır anamın 
Saçları gənc yaşında. 
Ərimiş, kabab olmuş 
Təndirlərin başında. 
 
Dığlamış vərəm tutmuş 
Kiçik bacım Yasəmən. 
Fərş karxanalarında 
Şeh yerdə işləməkdən. 
 
İndi bizim ölkədə 
Zülüm tutub həryanı. 
Yurdumuz olub bütün 
Dirilər qəbristanı. 
 
Xalqını quduz yağı 
Dağıdır, kəsir, basır. 
Hər haq söz danışanı 
Öldürür, dardan asır. 
 
Ağır bir əsarətə 
Məhkum olmuş elimiz. 
Yüz yerdən qıfıllanmış 
Ağzımızda dilimiz. 
 
Belə bir “Vətəndaşlıq” 
Bilmirəm nə təhərdir? 
Bir adımız İranlı 
Biri də türkəxərdir. 
 
Görəsən sonu varmı 
Bu ağır nisgillərin? 
Baharı – yazı yoxmu 
Bu boranlı illərin? 
 
Yurdumuz çiçəklənir 
Bəzənir başdan başa. 
Əməyimiz ruh verir 
Hər qayaya, hər daşa. 
 
Köçünü çatıb gedib 
Ölkəmizdən qara qış. 
Ellərimiz əbədi 
Səadətə uğramış. 
 
Bizimdir azad həyat 
Bizimdir bu şən həyat. 
Qoy var olsun, yaşasın 
Bu dövranı yaradan. 
 
Babam hey danışırdı 
Pörtürdü yanaqları. 
Həyəcandan əsirdi 
Rəməqsiz dodaqları. 
 
Dedikcə dirçəlirdi 
Yorğun gözləri müdam. 
Məni titrədirdi 
Gözlərindəki inam. 
İnam bəşəriyyətin 
O müqəddəs yoluna. 
İnam dediklərinin 
Müsəlləm olduğuna. 
 
İnam sosyalizmə 
İnam o həqiyqətə. 
İnam onun ellərə 
Verdiyi səadətə. 
 
İçimdə oyanırdı 
Gurultulu bir tufan. 
Azğınlıqlara qarşı 
Ruhum edirdi üsyan. 
 
Üsyan cığalbazların 
Kələkbazlıqlarına. 
Vicdan oğrularının 
Səhnəsazlıqlarına. 
 
Aydın bir həqiyqətə 
Baş əyirdi inamım. 
Açırdı gözlərini 
Uydurulmuş vicdanım. 
 
Öpürdü haqqın üzün 
Qəlbimin dodaqları. 
Öpürdü onda olan 
Dərin doğmalıqları. 
 
Silinirdi qəlbimden 
Cahiliyətin pası 
Mənə uz göstərirdi 
Vaqeiyət dünyasi. 
 
Xəyalımın tərlanı 
Bəzəyirdi şahpərin. 
Qonurdu sinəsinə 
Əlmas donlu göylərin. 
 
Yenə də ucalırdı 
Göyün lay balayına. 
Ordan nəzər salırdı 
Arazın o tayına... 
 
Arazın o tayına 
O, əmək dünyasına. 
Sosyalızm ocağına 
Səadət yuvasına. 
 
Bakıya, Lənkərana 
Tiflisə, İrəvana, 
Şəkiyə,Nəxcivana 
Şamaxıya, Şirvana. 
 
Ötürdü kalxozlardan 
Pambıq tarlalarından. 
Xəzər sahillərindən 
Taxıl poxalarından. 
 
Səlamlayıb öpürdü 
Öz qardaş ellərini. 
Məhhəbətlə sıxırdı 
Çalışqan əllərini. 
 
Görürdü o şən diyar 
Bəzənmiş başdan başa. 
Səadət quşu qonmuş 
Hər qayaya, hər daşa. 
 
Alırdı çobanların 
Nəğməli ney səsini. 
Azad Azər qızının 
Azadlıq nəğməsini. 
 
Mayıl – mayıl baxırdı 
Uşaq bağçalarına. 
Vərhovluqla boy atan 
Sovet balalarına. 
 
Qaçıb qucaqlayırdı 
Kamsamolçu “Aydın”ı. 
Öz doğma qardaşını 
Sosyalızm övladını. 
 
Açırdı qarşısına 
Ömrünün dəftərini. 
Bir – bir nişan verirdi 
Öz qara günlərini. 
 
-Mənə qulaq as, Aydın 
Eşıt, qara günümdən. 
Yoxsa bilməyirsənmi 
Sənin qardaşınam mən? 
 
Lakin mənim məskənim 
Qaranlıq daxmalardır. 
Ömrümün hər anında 
Min bir acılıq vardır. 
 
Söylə, qardaş, nə üçün 
Sən eləsən, mən belə? 
Nə amil səbəb olmuş 
Bu şum ikicəliyə? 
 
Söylə, mən bu həyatdan 
Neçün məhrum olmuşam? 
Açmamış öz qınımda 
Saralmışam, solmuşam. 
 
Yoxsa cücərməmişik 
Bir kötükdən sən və mən? 
Məyər bəsləməmişdir 
İkimizi bir vətən? 
Damarımızda bizim 
Vahid bir qan axmayır? 
Qardaş, diyə gözümüz 
Bir – birinə baxmayır. 
 
Səadətli bir həyat 
Sənin çəkir nazını. 
Qara qış qapsamayır 
Baharını, yazını. 
 
Qaqqıldaşır, oynaşır 
Gözəl kəhlik qayada. 
Gündə toydur, bayramdır 
Hər eldə, hər obada. 
 
Çalınır sədəflı saz 
Çırpınır azad ürək. 
Deyir bir də bu diyar 
Yaman gün görməyəcək. 
 
Coşur şairin qəlbi 
Sevinci aşır – daşır. 
El diyə, vətən diyə 
Min bir nəğmələr qoşur. 
 
Çəmənləri oynadır 
Bülbüllərin nəğməsi. 
Dağa – daşa səs salır 
Çobanların ney səsi. 
 
Min zəfərlə qurrulur 
Sosyalizmin cənnəti. 
Təbiyəti dəyişir 
İnsanların qüdrəti. 
 
İnsanın comərd əli 
Dəryalardan bac alır. 
Yarır mavi göyləri 
Ulduzlara yol salır. 
 
Görəsən bu ayrılıq 
Çatacaqdırmı başa? 
İki qardaş bir daha 
Yaşayacaqdır qoşa? 
 
Söylə mənə, bəs Araz 
Quruyacaqdır haçan? 
Nə vəxta tək olacaq 
Vətənim mənə zindan? 
 
Azər ayı 1331 
 
 
 
Şəhriyara məktub 
 
Bir əlimdə qələm, bir əldə kağaz, 
Xəyalım boylanır damdan – divardan. 
Başımda yar bağın gəzmək havası, 
Qapılar bağlıdı, yol haradan? 
 
Hasarın dalında, gönül verdiyim, 
O yar bir bağ salıb suyu bululdan. 
Heyvası kəhriba, narı yaqutdan, 
Tağı fiyruzədən, divarı güldən. 
 
Mavi eyvanında, saz çalır zöhrə, 
Burcunda yay çəkib, dayanıb keyvan. 
Layiqi var girəm qəsrinə mən də? 
Qıllı papağımlan, qırıx sazımlan? 
 
O bu ehtişamla, bu təmtəraqla, 
Qapısın üzümə açmazsa nə var? 
Şahla rəiyyətin söhbəti tutmaz, 
Mən bir obalıyam, o dur “Şəhriyar”. 
 
Gərək ruxsət alam, Heydər Babadan, 
Yox cavabı, bəlkə mənə verməsin. 
Bir də Şəhriyardan fərmanım vardır, 
“Şair bir – birini olur görməsin?”. 
 
Yox... mən də Səhəndəm, başım ucadır, 
İçimdə sönməyən eşq atəşi var. 
Mənə səfası var güllü baharın, 
Başımı dutsa da, qara buludlar. 
 
Bir əlimdə od var, bir əlimdə su, 
Bir üzüm qara qış, biri bahardır. 
Dosta – istəkliyə, isti qoynum var, 
Düşmana baxışım şaxtadır qardır. 
 
Laləli çiçəkli çəmənlərimdə, 
Gəlib yurd salsa da çoban – çuluqlar. 
Yalvarram səfamdan üz döndərməsin, 
Şəhriyara layıq, şah yurdum da var. 
 
Könlüm havasıyla qol – qanad açır, 
Qaf qalasın aşmaq deyə, ucalır. 
Qalxdyqca boy atır, daş – divarlara, 
Alıcı tərlanım, yorulur qalır. 
 
Divarlar! Divarlar! Polad olsaz da, 
Almas müşar ollam, kəsib biçərəm... 
Külüngün borc allam Fərhad babamın, 
Bistun olsaz da, çapıb geçərəm. 
 
Divarlar! Divarlar! Yol verin geçim, 
Vulqanam, nəfəsim tufan qoparar. 
“Bulud”am, sallansa, qaşım–qabağım, 
Ağlaram aləmi sellər aparar. 
 
İçimdə boğulur, dadım, fəryadım, 
Hayıma nə divar, hay verir nə yar. 
Nə daşdan səs çıxır, nə də qardaşdan, 
Sankı boşluqlarda itir dalğalar! 
 
Bəlkə də xəyaldır məni sarsıdan, 
Ya da ki, səhərdir yardan ayıran. 
Deyirlər: “Dilbərim bulul qəsrində, 
Dardadır, asılıb təpə saçından”. 
 
Səhəndi qorxutmaz nə səray, nə sehr, 
Məhəbbət deyilən, bir əfsunu var. 
Həm ismi ə`zəmdir, həm ismi şəbdir, 
Bağlı qapıları üzünə açar. 
 
Açılın! Açılın! Bağlı qapılar, 
Məhəbbət naminə, İstək naminə. 
Əriyin, tökülün dəmir qıfıllar! 
Könül xatirinə, ürək naminə. 
 
Sankı tufan qopur, göy guruldayır, 
Buludlar çaxnaşır, şimşək şaxır. 
Od – alov, ələnir yerin üzünə, 
Dəmir dərvazalar, su olub axır. 
 
Gəlir qulağıma iniltiləri, 
“Burda bir şer darda qalıb bağırır”. 
Doğrudan da mən bir mürüvvətsizəm, 
Qardaşım dardadır məni çağırır. 
 
Çəkilin! Çəkilin! Yol verin keçim, 
Ürəyim alışıb, alov saçaram. 
Şəhriyar boynuna zəncir vurarlar?! 
Çeynərəm, gəmirrəm, dartıb açaram. 
 
İşləyir qoluma dəmir, pəxlələr, 
Zəncir qıncıqdırır, yencir ətimi. 
Can qardaş! Hələlik bağışla məni, 
Deyəsən unutdum əsarətimi. 
 
Əziz Şəhriyarım! Məni bağışla, 
İncimə, darılma, fikrin hardadır. 
Mürüvvətsiz dəyil sənin qardaşın, 
Ancaq sənin kimi o da, dardadır. 
 
Özün deməmisən: “Bizim ellərdə, 
Vəkil müvəkkilin xərcini çəkər?”. 
Ana, eşq ocağı sönməsin deyə, 
Ürəyin əridər, çirağa tökər! 
 
Hər yanı bilmirım, bizim diyarda, 
Heç də xəyal dəyil, dosluq, məhəbbət. 
Ancaq ışıq saçan isti günəş də, 
Bə`zən bulud altda gizlənir əlbət. 
 
Bəlkə də nə bilim, sultan qardaşım! 
Həqiyqətdə işin eybi bizdədir. 
Həmin bu ilqarın düşgünüyük biz, 
Günah yadda dəyil, özümüzdədir. 
 
Bir avuc kələkbaz, qumarbaz iylə, 
Pakbaz olmuşuq, pak uduzmuşuq. 
Mərd ikən, namərdə rəhm eyləmişik, 
İndi namərdlərə möhtac olmuşuq. 
 
Dövlətliyə saxsı lazım olanda, 
Vurub sındırmışıq öz küzəmizi. 
Çıxdığımız qını bəyənməmişik, 
Biz eli atmışıq, el atıb bizi. 
 
Elimizə nə gün ağlamışıq biz, 
Bağın şaxta vurub bostanı yanıb. 
El bizə neyləsin, nə gün ağlasın? 
Ağzı qıfıllanıb, dili bağlanıb. 
 
İndi olan olub, keçənlər, keçib, 
Calanan su, bir də küzəyə dolmaz! 
Daldan atılan daş topuğa dəyər, 
Göz yaşı tökməklə, yara sağalmaz! 
 
Bu gun mən Səhəndəm, sən Şəhriyarsan, 
Gəl başın ucaldaq qoca Təbrizin. 
Bir kərə yadların daşını ataq, 
Çəkək qayğısını, öz elimizin. 
 
Şairim, dünyanı necə görürsən? 
Duz yeyib, duz qabın sındıranlar var. 
Qədir bilən yara can qurban eylə, 
Qədir bilmiyənə heyifdir ilqar. 
 
Özgə çırağına yağ olmaq bəsdir, 
Doğma ellərimiz qaranlıqdadır. 
Yanıb yandırmayaq yadın ocağın, 
Evimiz soyuqdur, qışdır, şaxtadır. 
 
Demirəm yanmayaq, alovlanmayaq, 
Yanmasın, neyləsin, yazıq pərvana? 
Yanmayaq vəfasız yarın oduna, 
Yanaq elimizə, yanaq vətənə! 
 
Vəfasız güllərin üstündən uçaq, 
Qonaq sədaqətli el qucağına. 
Sönməz eşqimizdən bir peyvəd salaq, 
Elin şaxta vurmuş, gül budağına. 
 
Bir yerdə qalmaqdan darıldıq, öldük, 
Doğma yurdumuzu dolanaq, gəzək, 
El ilə ağlayaq, el ilə gülək, 
İncimizi vətən sapına düzək. 
 
O gözəl şəhərdə, əziz diyarda, 
Şairi coşduran səhnələr çox var. 
Nisgilləri çoxdur dərdlı Təbrizin, 
Biri sən özünsən, əziz Şəhriyar! 
 
Hələlik kiçik bir damla olsaq da, 
Süzülək, düzülək damaq göl olaq. 
Biz də başımızı qataq başlara, 
Qarışaq sulara, axar sel olaq. 
 
Dərələri kəçək, dənizə çataq, 
Şıltaq dalğalara dönək, kükrəyək. 
İsti günəş ilə qol – boyun olaq, 
Qızınaq, tərləyək, buluda dönək. 
 
Uçaq o qoraxlıq, pozğun diyara, 
Susuzundan dili çıxan dağlara. 
Yiyəsiz, qayğısız, yazsız, baharsız, 
Çiçəksiz, yarpaqsız, barsız bağlara. 
 
Şaxtalar, tufanlar, sərin küləklər, 
Əssin üstümüzə bom – boz bozaraq. 
Ağınaq, ağınaq uca dağlardan, 
Danqaz qayaları dibdən qoparaq. 
 
Çaylara səd vuraq, dərələr dolsun, 
Daşqın axar sular, hədər axmasın. 
Yaşarsın qurumuş kolların kökü, 
Zəmilər susuzdan göyə baxmasın. 
 
“Səhənd” də gül açsın, “Heydər baba” da, 
Üzərimdə çadır qursun “Şəhriyar”. 
Baxaq çiçəklənən yurda şe`r yazaq, 
Şair də bəxtiyar, şe`r də bəxtiyar! 
 
Kəsək dünyamızdan kiynənin kökün, 
Eşqdən bir yeni quruluş quraq. 
Verək şimşəklərlə qanad – qanada, 
Gedək ulduzlara, günəşə qonaq. 
 
Şairim! Sözümü qürbətə salma, 
Qulaq as, dünyada gör bir nə səsdir?! 
Bağrıvı sıxmasın bu hay – haraylar, 
Qırılan zəncirdir, sınan qəfəsdir! 
1346 – 11 – 21 
 
 
