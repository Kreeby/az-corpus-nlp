 
 
 
 
 
 
 
Rasim Gənzəli 
Qərib gecələr 
povest 
Kəndin üstünü duman almışdı. Dumandan yuxarıda mələklər 
var idi. Mələklərdən bir az qəlbidə Allah oturmuşdu və qatı 
dumanın arasından kəndə baxırdı. Kəndin özündə, yan-yörəsində 
şeytanlar dolaşırdılar. Və adamlar bu dumanın içində nə 
şeytanları, nə mələkləri, nə də Allahı görürdülər. Hamı başını 
itirmişdi elə bil. Hər kəs o yana, bu yana qaçır, itmiş başını 
axtarırdı.  
-La ilahə illəllah... 
Atamın səsi idi uzaqdan gəlirdi. Nəyəsə hirslənmişdi yenə. 
Hər dəfə hirslənəndə uca səslə belə deyirdi. Mən də atamın 
hirslənməyinə fikir verməyib, öz aləmimdə idim. Bir az 
üşüyürdüm. Duman sanki dağların qar soyuğunu da götürüb 
kəndə gətirmişdi. Xırda-xırda yerimdə qurcalanırdım. Bununla 
canımı isitməyə çalışırdım. Canımı isidə bilməsəm də, öz 
aləmimdən də geri çəkilmirdim. Öz aləmimdə bir mən var idim: 
sapsağlam, dipdiri, yeriyib-qaçan... Bir dünya var idi: saf, təmiz, 
yalansız, şeytansız... Bir də O var idi: heç kəsin görmədiyi, amma 
qorxduğu bir varlıq. Allah deyirdilər ona. Tanrı da deyənlər var idi. 
Amma mən ona heç nə demirdim. Üçümüz bir yerdə sakit-sakit, 
aram-aram yaşayırdıq özümüz üçün. Əslində heç özümüz üçün 
də yaşamırdıq. Özümüz üçün yaşasaydıq, şeytan da yanımızda 
olardı.  
Ayaqlarımı yana çəkib, qarşımda dayandı.  
-Gəl, aparım evə səni.  
-Niyə ki? 
-Soyuqdu. 
-Mən üşümürəm.  
-Yalan danışma, rəngin qaçıb.  
-Evdə darıxıram. 
-Xokkey başlayıb. 
-Kim oynayır? 
-Seseri Kanada. 
-Hə, onda gedək.  
Qardaşım idi. Məni kürəyinə götürüb, evə gətirdi. 
 May ayının ortaları olsa da, elektrik sobasının istisi adama 
xoş gəlirdi. Atamın səsi isə hələ də qulaqlarıma gəlib çatırdı.  
-La ilahə illallah... 
Yox, nəsə olmuşdu. Yoxsa, atam bu sözləri dalbadal boş-
boşuna işlətməzdi. O, sözünün, kəlamının qədrini, qiymətini bilən 
adam idi. Bir gözüm xokkeyin yanında olsa da, fikrim atamın 
yanındaydı. Bir də həyətdə qurduğum o gözəl dünyanı da fikrimdə 
özüm ilə evə gətirmişdim. Bir sözlə, qatmaqarışıq bir aləmin 
içindəydim. Və o qatmaqarışıq aləmdən ayrılıb, o gözəl dünyaya 
dönmək üçün yenə həyətə, tənhalığa çəkilməliydim...  
Bu zaman Xarlamov şaybanı kanadalıların qapısından keçirdi. 
Atam da hirsli-hirsli içəriyə girib, qapını arxasınca çırpdı.  
-Şərəfsiz. Sən bunun bir danışığına bax.  
Mən vurulan şaybanın sevincini yaşaya-yaşaya atamın üzünə 
baxdım.  
-Nə olub, ata, nə yaman hirslənmisən? 
-Sənlik deyil, sən xokkeyinə bax.  
Mənə heç belə cavab verməzdi atam. Görünür ciddi bir 
hadisə baş vermişdi.  
O gün öyrənə bilməsəm də, sabahı gün atamın 
hirslənməyinin səbəbini bildim. Demə, kolxozun otlaq sahəsinə 
girdiyi üçün bizim erkək quzunun qulağını kəsmişdi kolxozun 
briqadiri. Adını da qoymuşdu ki, köpdüyünə görə quzunun 
qulağını kəsmişəm. Amma atam onunla razılaşmırdı. Deyirdi, 
mənim quzumun qulağını kəsən hələ anadan olmayıb. Axşam 
gətirib qulağı kəsilmiş quzunun yerinə qulaqları yerində bir quzu 
vermişdi briqadir. Ondan sonra sakitləşib, yerində oturmuşdu 
atam.  
Bu hadisəni eşidəndə mən də əsəbiləşdim. Ürəyimdə kolxozu 
da, onu yaradanı da söyüb, yernən bir elədim.  
Kənd yerinin işləridi bunların hamısı. Qoyun, quzu, bağ, 
bostan, su üstündə davalar... Elə bunları görə-görə gündə bir 
arpa boyu böyüyə-böyüyə sabahlardan sabahlara gedirdik. Mən 
də gedirdim. Amma ayaqlarımla yox. Ayaqlarım elə əzəldən 
sözümə baxmamışdı. Hirsimdən elə olurdu həftələrlə ayaqlarıma 
tərəf baxmırdım. Deyirdim, tək qalsın, yansın, tökülsün ayaqlarım. 
Məni ki, həyat yollarına daşıya bilməyəcək, nəyimə lazımdır o 
ayaqlar?! Hərdən qaçan, qovan uşaqları, tay-tuşlarımı görəndə, 
daha da acıqlanırdım ayaqlarıma. Deyirdim, qırılasınız sizi, 
qıralasınız ki, yerində çinarlar əkəm. O çinarlar da böyüyüb, dam 
boyda ola və adamları havanın istisindən, sazağından qoruya. 
Əlbəttə, bunları da ürəyimdə deyirdim. Mənim ən yaxın dostum idi 
axı ürəyim. Orada gizlənən pünhan sirlərimi ondan yaxşı bilən yox 
idi. Özümü etibar elədiyim yeganə sığınacaq yerim idi ürəyim. 
Hərdən ona çox basqı elədiyim üçün özüm-özümü qınayırdım. 
Bəzən də yazığım gəlirdi ürəyimə. Onu köksümdən çıxarıb 
qarşıma qoymaq, öpmək, oxşamaq istəyirdim. Bu yaşda əl boyda 
ürəyə bu qədər əzab yükləmək olmazdı axı. Axırda bir gün küsüb 
məndən sözümə baxmaya bilərdi. Onda tənha, lap tənha 
qalardım, yaşaya bilməzdim.  
O saf dünyamda olanda, tez-tez Allahla da dərdləşirdim. 
Ucalardan endirib, qarşımda oturdur, üz-üzə, göz-gözə 
söhbətləşirdim onunla. Hərdən səbrim dolub-daşanda məzəmmət 
də eləyirdim onu.  
-Niyə məni belə elədin?  
Allah dinmirdi. 
-Mənim nəyim əskik idi o birilərdən? 
Allah yenə dinmirdi.  
-Ədalətli hökmdarlığın elə budurmu? 
Allah xırda-xırda qımışıb, mənə baxır, yenə nəzərlərini yerə 
dikirdi.  
Bilmirdim bu baxışın mənasını. Yerə dikilən nəzərlərini də 
yozmağa çətinlik çəkirdim. Amma nə isə var idi bu aşağı dikilən 
nəzərlərdə. Axı bu Allah idi. O heç nəyi səbəbsiz eləməzdi. 
Görünür bunun da səbəbi var idi. Ancaq mən bunun səbəbini 
anlaya bilmirdim.  
 
X-X-X 
 
Göydaşlıdan on yeddi dağ aralı bu dünyanın bir kəndi də var 
idi. Gülzəddin adlanan bu kəndin adamlarının ürəyi də kəndin özü 
kimiydi: saf, böyük, məğrur və qürurlu. Kəndin aşağı başında 
kasıb daxmanın altında bir qəşəng qız uşağı böyüyürdü. Atası, 
anası, qardaşları yanında olan bu qızcığaz öz firavan uşaqlıq 
ömrünü yaşayırdı. Əmisi də yaxınında olurdu bu qızın, bibisi də.  
-Ay qız, al bu südü, apar ver bibingilə. Dünən deyirdi ki, 
boğazım gəlib. De ki, südə bir az bal qatsın, içsin.  
Qızcığaz bir anda anasından südü alıb, bibisigilə yollandı. 
Bibisi onu görəndə boğazının ağrımasını unudub, qızı bağrına 
basıb öpdü.  
-Sənin başına dönüm, qız, bibin sənə qurban olsun. Görüm 
səni qızyığan gəlsin aparsın.  
Qız nazlanıb, bir az yana çəkildi.  
-Yox, bibi, mən ərə getmirəm. Mən oxuyacağam, diplom 
alacağam, həkim olacağam. 
-Həkim?  
-Hə, həkim. Qaqaşım davaya gedəndə onun yarasını 
sarıyacağam. 
-Nə dava, ay qız, dəli olmusan?  
-Mənim ərə getməyimə hələ çox var. 
-Bilirəm, bibin sənə qurban, bu saat demirəm ki, böyüyəndə, 
vaxtın çatanda gəlsin qızyığan səni aparsın.  
-Qızyığanın torbası var, bibi? 
-Nəyi var, bilmirəm, amma adamı götürüb uzaqlara aparır.  
-Hə, uzaqlara, on yeddi dağın o üzünə.  
Qızcığaz xəyala dalıb, uzaqlara baxdı. Elə bil, on yeddi dağın 
arxasında haraların olduğunu təxmin eləmək istəyirdi.  
Bibisinin bu sözləri yadından çıxmırdı qızın. Elə hey düşünür, 
düşünürdü. Gecələr də yuxuya bu düşüncənin aurasında gedirdi. 
Anasından soruşmağa isə üzü gəlmirdi. Çəkinirdi ondan. Deyirdi, 
birdən acığı gələr. Ancaq bir gün özünü saxlaya bilmədi. Həyətdə 
bol bəhrəli göycə ağacının altında utana-utana anasına sual 
verdi: 
-Ay ana, o dağın arxasında nə var? 
-Nə olacaq, bala, o dağın arxasında başqa bir kənd var.  
-Bəs on yeddi dağın arxasında nə var? 
-Orda da yəqin başqa bir kənd olar. Tanımadığımız, 
bilmədiyimiz bir kənd.  
-O kəndin adamları yaxşı adamlardır, ana? 
-Mən nə bilim, ay qız, elə sual verirsən ki, adamı lap çaş-baş 
qoyursan. Nəyinə lazımdır sənin on yeddi dağın arxası?  
İstədi bibisinin sözlərini desin anasına. Amma demədi, dilinin 
ucundan geri qaytardı. Əvəzində başqa bir şey uydurub, dedi 
anasına: 
-On yeddi dağın arxasında ağ atlı bir oğlan var. O oğlan yeddi 
başlı əjdahaları öldürər, kəndə su gətirər, kasıbların əlindən tutar. 
-Sən bunları hardan bilirsən? 
-Gilas nənəm deyib.  
-Gilas nənən elə söz deməz. Boş-boş danışma, işini gör, indi 
müştərilər gəlib, göycələri aparacaqlar.  
Qızcığaz utana-utana göycələri zənbilə yığmağa davam elədi. 
Yanaqları allanmışdı qızın. Deyəsən, yaşından yekə 
danışmağının təsiri yanaqlarına vurmuşdu. Amma o günnəri 
axşamüstü bir də dilini dinc qoymadı. Atası işdən gələndə 
anasından gizlin bu sualı atasına da verdi: 
-Ata, bizim dağlardan on yeddi dağ aralı hansı kənd gəlir?  
Atası ağzındakı loxmanı udub, maraqla qızının üzünə baxdı.  
-Mən nə bilim, ay bala. 
-Axı deyirlər, atalar hər şeyi bilirlər.  
-Hə onu düz deyirlər. 
Qızını qucaqlayıb, üzündən opdü.  
-Onda mənə de, on yeddi dağın arxasında... 
-On yeddi dağın arxasında sirli-sehrli bir kənd var. Kəndin 
qəşəng-qəşəng adamları... 
-Bir də ağ atlı bir oğlu var. 
-Düzdü, mənim göyçək qızım, sən onu hardan bilirsən? 
Qızcığaz nazlanıb atasının sinəsinə qısıldı.  
Bu nə sirr idi, bilmirdi, ancaq dağların arxasında hansı 
adamların yaşaması maraqlı idi onun üçün. Hərdən dağların 
arxasına o biri dünyanın bir parçası kimi baxırdı qızcığaz. Elə 
bilirdi oralara getmək, o yerlərə yetişmək mümkün deyil. Və o 
dağların arxasında qalan sirli aləmə vaqif olmaq üçün bir azca 
böyüməsini, yaşa dolmasını gözləyirdi. 
 
X-X-X 
 
Məhərrəmlik ayının başlanması ilə kəndin üzərinə matəm 
havası çökmüşdü. Evlərdən musiqi sədası kəsilmiş, televizorların, 
radioların üstünə qara örtük salınmışdı. Hələ bir həftə, on gündən 
sonra Kərbəla düzündə imam Hüseyn öz dəstəsi ilə şəhid 
olacaqdılar. Bir həftə, on gün sonra... Bəs indidən niyə adamlar 
matəm saxlayırdılar? Hələ döyüşə başlamayan, şəhid olmayan 
adamlara indidən matəm saxlamaq hansı məntiqə sığırdı? Hər 
evin pəncərəsindən eşidilən mərsiyə və ağlaşma səslərinə qulaq 
asa-asa bunları düşünürdüm. Və bir kəsdən bunların mənasını 
soruşmaq üçün məqam gözləyirdim. Əlimə əlində dəsmal, gözləri 
alacalanmış halda bizə gələn əmim düşdü. İçimin bütün gücünü 
bir yerə yığıb, ən betər dindar olan əmimin üstünə “yeridim.”  
-Əqil əmi, imam Hüseyn nə vaxt şəhid olacaq? 
Əmim ağlamsınıb, gözlərinin yaşını sildi.  
-Hələ bir həftə, on gün var, bala.  
-Bəs indidən niyə bütün kənd yasa batıb? 
Əmim hirslə gözlərini mənə zillədi.  
-Necə olmalıdı bəs? Bu imamdır ey, qardaş oğlu, uşaq-muşaq 
deyil. 
-Bilirəm əmi, bilirəm imamdır, bilirəm uşaq-muşaq deyil. 
Ancaq... 
-Nə ancaq? 
-Ancaq onlar din uğrunda şəhid olublarsa, gərək bizlər onlara 
ehtiram bəsləyək, hörmətlərini gətirək. Yoxsa, gecə-gündüz 
ağlamaqla, yas saxlamaqla onların ruhlarını incitmiş olarıq.  
-Deyirsən, bir zurna-balaban gətirək, toy-bayram edək, 
hoppanıb düşək? 
-Yox, elə demirəm. Amma belə də qəbul eləmirəm. Orucluq 
ayıdı, məhərrəmlikdi, bunlar islamın iradə, zəfər aylarıdı. Yəni ki, 
bu aylarda ağlamaqla, göz yaşı tökməklə, bədənə xəsarət 
yetirməklə Allah yanında savab qazanmaq olmaz. Adam nə 
elədiyini, niyə elədiyini biləndə adam olur.  
-Ba, qardaş oğlu, heç bilmirdim, sən əməlli-başlı islamşünas 
alimsən ki... Bala, bu məsələlər sənlik deyil. Özündən yekə 
danışma. Sən köhnə bazara təzə nırx qoyacaqsan?  
-Köhnə bazar, təzə nırx-mırx bilmirəm, amma, əmi, adam 
gərək bir az dərrakəli olsun. Məntiq axtarmadan iş görəndə 
adamın gözləri kor olur, dünyanı görə bilmir, görəndə də əyri 
görür.  
Əmim daha da hikkəli baxışlarla çəlimsiz bədənimi başdan-
ayağa süzdü. 
-Qardaş oğlu, bu danışıqlarınla sən axırda dadaşımı işə 
salacaqsan. O gün də müəlliminə demisən, uruslar niyə bizim 
başımızın ağasıdırlar. Ağzına gələni danışırsan. Araz çayı iki 
qardaş arasında ayrılıq salan həsrət çayıdır, nə bilim nə. Bilirsən, 
belə sözlərin üstündə adamın başına nə oyun açarlar? Otuz 
yeddinci ildə sənin kimi gic-gic danışanları Sibirə sürgün elədilər, 
ya da güllələdilər.  
Daha əmim bir söz demədi. Hirsli-hirsli ayağa durdu. Qapını 
çırpdı və çıxıb getdi. Mən də pərt oldum. Pərtliyimdən istilik basdı, 
yanaqlarım qıpqırmızı qızardı. Həm də, ürəyimdə acıqlandım 
əmimə. Niyə hamı eyni cür düşünməlidi axı? Hamı eyni cür 
düşünəndə rəqabət olmur, ağla qara bir-birindən seçilmir.  
Əmimi nə qədər hirsləndirsəm də, mən yenə öz düşüncəmdə 
qalırdım. İstəyir dini məsələlər olsun, istəyir urus söhbəti, Araz 
məsələsi mən əmim gil düşünən kimi düşünə bilmirdim. Bu 
barədə mənə evdə dərs deyən İzafə müəlliməyə də demişdim. O, 
da sona qədər səbrlə qulaq asmışdı mənə. Axırda da pıçıltıya 
bənzər asta səslə “Bunlar bizlik deyil, hökümət məsələsidir” – 
demişdi və nəyə görəsə, möhkəm tər basmışdı onu.  
Yadıma gəlir, on bir yaşım olanda atam məni müalicə üçün 
Bakıya aparırdı. Qatar Araz çayının kənarı ilə yeridikcə, atam elə 
hey mənə “O tərəfə çox baxma” – deyir, mən yenə baxanda 
əsəbiləşirdi.  
-Sənə dedim ki, o tərəfə baxma. Axırda soldatlar gəlib bizi 
aparacaqlar.  
Niyə soldatlar gələcəklər, niyə bizi aparacaqlar, o tərəfə 
baxmağın nə suçu var ki: daha burasını atamdan soruşa 
bilmirdim. Qorxurdum ki, hirslənər. Amma özlüyümdə çox 
düşünürdüm. Deyirdim, görəsən niyə o taya baxmaq olmaz? Bir 
az yaşa dolanda öyrəndim bunun səbəbini. Demə, uruslarla 
farsların savaşından sonra bizim vətənimizi iki yerə bölmüşdülər. 
Yarısı o tərəfdə qalmışdı, yarısı bu tərəfdə. Daha doğrusu, çoxu o 
tərəfdə qalmışdı və bizləri o tayla maraqlanmağa, əlaqə 
saxlamağa izin vermirdilər. Niyəsini hələ bilmirdim. Bir bilən adam 
da tapammırdım ki, ondan soruşam.  
Bakıda dörd aya yaxın qaldım xəstəxanada. Amma 
yatmağımın bir xeyri olmadı. Olmadı deyəndə ki, ola bilərdi. 
Bunun üçün uzun illərin müalicə kursları keçilməli idi. Və bu 
müalicələrin arasında iki-üç dəfə də ağır əməliyyat olmalıydı. O 
əməliyyatlardan sağ çıxsaydım, ayaqlarım üstə dayana bilərdim. 
Bu ağır əməliyyatlardan çıxmaq isə heç də asan məsələ deyildi. 
Buna görə atam dözəmmədi bunlara, bir yay səhəri məni 
xəstəxanadan götürüb qaçırdı. Sonra həkim evimizə məktub 
yolladı, dedi, uşağı gətirin, amma atam aparmadı. Üzümə 
deməsə də, qırımından bilirdim ki, belə ömür yaşamağımı 
ölməyimdən üstün tuturdu atam.  
Bakıda qaldığım aylarda bir şeyi də özüm üçün kəşf elədim. 
Və bu kəşf mənim kövrək qəlbimi çox incitdi. Bakıda 
adamlarımızın çoxusu öz dilimizdə danışmırdılar. Yad olan, özgə 
olan rus dilində danışırdılar. Bunu da başa düşəmmirdim, 
anlayammırdım. Qalırdım içimdən qovrula-qovrula. Bir istədim 
Bakıdan qayıdanda atamdan soruşum bunun səbəbini, deyim, 
ata, əsgərə niyə soldat deyirik? Sonra bu sözü boğazımdan geri 
qaytardım. Həm də, elə bil, bunun səbəbini özüm-özlüyümdə 
tapdım. Rusun əsgəri olduğuna görə ona soldat deyirdik. Bəs 
Bakıda bizim adamlar niyə urus dilində danışırdılar? Burasını 
biləmmirdim və atamdan da soruşmağa cürətim çatmırdı.  
 
X-X-X 
 
Qızcığaz həyətdə ağacların arasında parça-marça 
qırıntılarından düzəltdiyi gəlinciyini dizlərinin üstünə qoyur, sağa-
sola yelləyir, “yatızdıra” bilməyəndə, nənninin üstünə qoyub, lay-
lay deyə-deyə yırğalayırdı. Bu gün evlərinə çox gəlib gedənlər 
olmuşdu. Anasının başı gəlib gedənlərə qarışmışdı. Yoxsa, o, 
qızını bu qədər azad buraxmazdı. Mütləq ona bir iş tapşırar, o iş 
sona yetməmiş qızından əl çəkməzdi. Qızının işi xoşuna 
gəlməyəndə isə onu cəzalandırırdı. Ən azı qolunun, qıçının bir ətli 
yerindən tutub, möhkəm çimdikləyirdi. Belə olanda qız imkan 
tapıb, bir tənhalığa çəkilir, astaca ağlamsınıb, işinin dalısınca 
gedirdi. O anlarda qıza elə gəlirdi ki, atası onu anasından çox 
istəyir. Üzə vurmasa da, ürəyində o da anasından acığını çıxır, 
atasını anasından çox istədiyini özünə inandırmağa çalışırdı.  
Qüdrət nənə iki gün idi xəstə yatırdı. Birdən-birə qızdırması 
yüksəlmiş, təzyiqi aşağı düşmüşdü. Ayaq üstə dayanmağa taqəti 
qalmamışdı arvadın. Qohum-əqraba qollu-budaqlı olduğundan, 
gəlib- gedənlərin də ardı-arası kəsilmirdi.  
-Lay, lay, lay, lay. Yatsın balam, anası dursun qab-qacağı 
yusun. Piş, piş, piş... 
“Uşağını” doğruçu yatırmışdı elə bil. Ayaqlarının ucunda 
ayağa qalxıb, o biri ağacın altına keçir, yalandan qab-qacağı 
yaxalayır, “evinin” o yan, bu yanını səliqə, səhmana salırdı.  
-Ay qız, hardasan, bura gəl. Get bir kuzə sərin su gətir. 
Nənənin ürəyi sərin su istəyir... Qoy qonaqlar getsinlər, sənin 
dərsini verəcəyəm. Bu gün heç əl tutmursan mənə.  
Qızcığaz tez kuzəni anasından alıb, çayın kənarında olan 
bulağa tərəf getdi. Ancaq fikri anasının sözlərinin yanında 
qalmışdı. Doğru deyirdi anası, bu gün heç ev işlərinə kömək 
eləməmişdi. Bilirdi ki, anası belə şeyləri yadından çıxaran deyil. 
Mütləq araya salıb, qızına qulaqburması verəcək. Ona görə bu 
gün daha “evinə” sarı getmədi. Elə hərdən oğrun-oğrun eyvandan 
“evinə” tərəf boylandı, vəssalam. Bütün günü anasının kölgəsində 
dolandı ki, bəlkə bir az cəzası yüngül ola. 
-Bacı, ay bacı, qızlar səni çağırırlar.  
-Nə deyirlər, bala? 
Qızcığazdan qabaq anası dilləndi. 
-Deyirlər, gəlsin oynayaq. 
-Get onlara de ki, bacım bir həftəliyini oynayıb. Bir həftə 
bayıra çıxmayacaq. 
Bu da anasının verəcəyi cəzanın birinci bəndi. Allah edəydi, 
bu bəndlərin sayı çox uzanıb, irəli getməyəydi.  
Qızcığaz bir küncə çəkilib, pərdənin arasından qızların 
oynadığı küçəyə baxdı. Gözünün qırağı ilə anasının üzünə baxıb, 
xəfifcə ah çəkdi. Amma yox, belə şeylər ananın ürəyini 
yumşaldıb, qızının cəzasını yüngülləşdirə bilməzdi.  
Hər axşam, ya uzağı iki gündən bir Gilas nənəsigilə gedirdilər. 
Gedirdilər nənəsinə, Mirzə babasına, Zərri xalasına, bir də 
qardaşına baş çəksinlər. Axı bir qardaşı babasının yanında 
qalırdı. Babasının oğul övladı olmamışdı. Ona görə Namiqi lap 
uşaq vaxtından götürüb aparmışdılar. Kamilə dünyaya gələndən. 
Əvvəl o adla aparmışdılar ki, Zenfira iki uşağa baxa bilməz. Sonra 
isə Namiqi daha geri gətirməmişdilər. Nə Zenfira, nə də Qabil bir 
kəlmə dillərinə alıb, bu barədə danışmamışdılar. Elə bil, belə də 
olmalıymış. Zenfira uşaq dünyaya gətirəndən sonra bu oğlanı 
babası gəlib aparmalıymış. Ən qəribəsi də orasındaydı ki, nə ata, 
nə ana Namiqi öz övladları kimi görmürdülər. Kamilə isə balaca, 
bapbalacaydı onda. Heç nə başa düşmürdü və Namiqi qardaşı 
yox, dayısı kimi qəbul eləyirdi.  
Hər axşam görüşləri bir başqa aləm olurdu. Allahın 
verdiyindən ortalığa qoyub yeyir, içir, qəşəng-qəşəng söhbətlər 
eləyir, sonra da qayıdıb evlərinə gəlirdilər. Düz on radələrində. 
Ona görə ki, Mirzə kişi saat onda yatağına girib yatmalıydı. Bu lap 
cavanlıqdan vərdiş olunmuş bir adət idi və Mirzə kişi bu adətini 
poza bilməzdi. Saat ona bir az qalmış kişi xırda-xırda əsnəmyə 
başlayırdı. Və gələnlər də işlərini bilirdilər. Əl-ayaqlarını yığışdırıb, 
evlərinə dönürdülər. Bu evin dəyişməz və qəribə adətlərindən biri 
idi. Həm də, belə qəribə adətlər bununla bitmirdi. Bu evdə hər 
kəs, hər kəsin hörmət və ehtiramını saxlayırdı. Böyüklə kiçiyin yeri 
bilinirdi. Bir də orası çox maraqlıydı ki, evdəkilər bir-birinə bəd 
xəbərləri, xəstəlik və ölüb-itmələri çatdırmırdılar. Kənddə bir 
hadisə olanda, bunu hamısı bir-birindən gizlədirdilər. Elə olurdu 
ki, eyni hadisəni evdəkilərin hamısı ayrı-ayrılıqda bilirdilər, amma 
heç biri bu barədə birisinə danışmır, bir-birilərində narahatlıq 
yaratmaq istəmirdilər.  
Bu ata ocağının yaxşı çağlarıydı hələ. Gül qönçələyəndə necə 
gözəl görünürsə, bu ailə də hələ indi elə görünürdü. Sabahlarda 
nələrin olacağını isə bütün insanlar kimi bunlar da bilmirdilər. Və 
elə buna görə, bu çağların uzanıb getməsini, xırda bir zamana 
sığmamasını istəyirdilər. Ən çox da qızcığazın anası. Kasıb bir 
kənd həyatı yaşamalarına üzülmürdü bu qadın. Atasının, 
anasının, bacılarının, övladlarının yanında olmasını böyük 
qənimət bilirdi özünə. Bir də həyat yoldaşının. Amma bunu 
düşüncəsinə gətirməynə belə utanırdı. Elə bilirdi, belə 
düşündüyünü atası, anası hiss edərlər. Onda gərək utandığından 
yanaqları allanaydı, gözləri alacalaşıb, bir məchul nöqtəyə 
zillənəydi ki, bəlkə özünə gələ bilsin. Lap balaca vaxtlarından belə 
tərbiyə görmüşdü bu qadın. Elə bacıları da. Bu evin çox evlərdən 
fərqlənən qapalı bir mühiti, havası var idi. Bir kimsə bu mühiti, bu 
havanı başqa yönə dəyişə bilməzdi. Mirzə kişi kənddə kolxoz 
sədri, ferma müdiri olanda da belə idi, bu gün də belə davam 
edirdi...  
-Mənim gözəl balam, bu gün niyə bir az qəmginsən? 
Babasının bu sözlərindən ürəyi qübar eləsə də, tez özünü ələ 
aldı.  
-Yox, baba, yaxşıyam.  
-Malik, igid oğlum, bəlkə sən deyəsən, bacın niyə pərişandır? 
Malik də işini bilirdi. Ona görə xəfifcə anasının üzünə baxıb, 
özündən özü kimi  bir balaca yalan uydurmağa çalışdı:  
-Bacının balası xəstələnib, ona görə.  
-Balası? Ha, ha,haa, bacının balası var? 
-Hə da  bə, görməmisən?  
-Görərəm, inşallah, balası... Ala qızım, bu üç manatı uşağının 
qundağına bağla.  
Kamilə utana-utana üç manatı babasından alıb, tez o biri 
otağa keçdi. Qardaşı da onun arxasınca gəldi. Astaca dizləri üstə 
oturub, bacısının ovcunda tutduğu pula baxdı.  
-Bacı, bir manatını mənə verərsən? 
-Üç manatdır axı, bunu necə bölüm? 
-Bölmək olmaz? 
-Yox, olmaz.  
Malik lap xırdaca köks ötürüb, daha pulu bölmək üçün bir yol 
tapammadı.  
-Pulu neynirsən ki, qaqaş? 
-Özümə avtomat almaq istəyirdim.  
-Avtomat? 
-Hə də, avtomat. 
-O nəyinə lazımdır ki? 
-Düşmənləri öldürmək istəyirəm.  
-Düşmənlər kimdi? 
-Nemeslər.  
-Ayrı düşmənlərimiz yoxdu? 
-Var, ancaq balacayam, hələ onları tanımıram. Böyüyəndə 
tanıyacağam. Onları bir-bir öldürüb, tanklarını kəndimizə 
gətirəcəyəm.  
-Tank nəyimizə lazımdır?  
-Bağdan içinə üzüm yığarıq, bir az evimizə gətirərik, bir az 
İmran əmigilə, bir az Ocu əmigilə... 
-Yaxşı, gəl gedək, ana gəlib hirslənəcək.  
Malik yenə Kamilənin əlində tutduğu pula baxa-baxa 
adamların yığışdığı otağa keçdi.  
Kamilə bir tərəfdən istəyərdi ki, pulunun bir hissəsini avtomat 
almaq  üçün qardaşına versin. Axı onun qardaşı idi. Həm də onu 
çox, lap çox istəyirdi. Bir-birlərinə o qədər isinişmişdilər ki. Kamilə 
üç-dörd saat qardaşını görməyəndə, özünə yer tapa bilmirdi. 
Bütün günləri bir yerdə keçirdi. Küçəyə çıxanda, onu bütün 
təhlükələrdən qorumağa çalışırdı. Bir kəsin hünəri yox idi ki, onun 
qardaşına barmağının ucu ilə toxuna. Ona görə Malik bacısının 
yanında çox cəsarətli olurdu. Heç yekə mal-heyvan gələndə də 
qorxub-eləmirdi. Bilirdi ki, bacısı hardan olsa, onu təhlükədən 
uzaqlaşdırıb, anasının yanına çatdıracaq. Amma o biri yandan da 
özünə yepyekə, danışan, oynayan bir gəlincik almaq istəyirdi. 
Bakıdan gələn qonşunun qızı özünə o gəlncikdən birini alıb 
gətirmişdi. Bütün qız uşaqlarının o gəlinciyə ağzı açılı qalırdı. İndi 
durub o pulu xırda-para eləsəydi, daha o gəlinciyi almağa pulu 
çatmazdı. Ancaq yenə bütün günü fikri-zikri qardaşının, bir də o 
avtomatın yanında qalırdı. Yaxşı ki, üç-dörd gün ötməmiş anası 
onu bu fikir-xəyaldan qurtara bildi.  
-Bala, baban verən pulu neynəmisən? 
-Heç nə, köhnə sandığımızın içində gizlətmişəm.  
-Gətir, ver mənə.  
-Niyə ki, ana, axı babam onu mənə verib.  
-Gedirəm şəhərə. O pula sənə yaxşı bir don alacağam.  
Bir istədi anasının bu təklifinə etiraz eləsin. Amma qorxdu 
anasından. Həm də ürəyinin bir tərəfində bu təklif xoşuna gəldi. 
Fikirdən, zikirdən, yuxuda Malikin avtomatını görməkdən canı 
qurtulardı heç olmasa.  
-Dayan, gətirim. Ancaq, ana, don alanda, mənə güllü don 
alarsan. Bakıdan gələn qonşumuzun qızının aldığı dondan.  
-Yaxşı, başına dolanım, ondan alaram. 
Ana qızının, sonra da oğlunun yanaqlarından opüb, həyətin 
alaqapısına tərəf yeridi.  
 
X-X-X 
 
Yenə kənd toy havasına köklənmişdi bu gün. Hamının üz-
gözündə bir təbəssümün işartısı közərirdi. Hər zaman belə idi: bir 
xeyir iş olanda, kənd başdan-ayağa toy-mağar havasına 
bürünərdi. Bu günkü toya, deyirdilər, Bakıdan oxuyanlar 
gətirmişdilər. Bir kişi, bir də qadın oxuyan. İkisi də tanınmış, 
dinləyici rəğbəti qazanan, televizorda görsənən. Buna görə bu 
toya maraq o biri toylardan da üstün idi. Pulu olan özünə təzə 
paltar almışdı. Olmayan köhnəsini yuyub təmizləmiş, üstünə ütü 
çəkib, abıra salmışdı. Bakıdan gələn oxuyanlara görə, hələ onu 
da deyirdilər ki, başqa yaxın kəndlərdən, rayon mərkəzindən də 
toya baxmağa gələnlər olacaqdı. Onun üçün də kolxozun sədri 
adamlara göstəriş vermişdi, demişdi, kəndin yolunu-rizini 
təmizləyin, zirti-zibili yolun kənarından yığışdırın. Camaat bunun 
səbəbini sədrdən xəbər alanda, sədr ağır-ağır papirosunu 
dodaqlarından aralayıb, “Xalxın yanında biabır olarıq axı, 
deyərlər, bir xırda kəndi də adam kimi saxlaya bilmirlər.”-demişdi.  
Toyun səsi gələndən bütün fikrim-zikrim o toyun yanında 
qalmışdı. Qəribə düşüncələrə dalırdım. Xəyalımda özümü 
sapsağlam, yarlı-yaraşıqlı bir oğlan timsalında görür, toyun şıdırğı 
yerində özümü mağarın içinə yetirirdim. Adamların nəzərləri 
mənim üzərimdə cəmləşirdi. Ən çox da kəndin qəşəng, qızlar 
bulağından yenicə su içən qızları məndən gözlərini çəkə 
bilmirdilər. Mən bundan qürrələnirdim. Asta, aram addımlarla 
yeriyib, özümə hər yandan görsənən bir yer seçirdim. Belə olanda 
kəndin qəşəng qızları da bir səmtə toplaşır, oğrun-oğrun mənə 
baxır, sonra da bir-birinə nəsə pıçıldayırdılar. Bu qızların arasında 
bir-iki qızın olmasını daha çox arzulayırdım. Çünki ürəyimdə 
sevirdim o qızları. Heç kimə deməsəm də, ürəyimdə pünhan-
pünhan saxlasam da, gizlicə qəlbimin bir parçasında yer 
vermişdim o qızlara. Özlüyümdə rəngli nağıllar uydurur, o qızların 
da məni sevdiyini özümə inandırmağa çalışırdım. Kaş bu 
düşündüklərim rəngli yuxu, xəyal yox, bir həqiqət olaydı. Onda... 
Bəs o qızlardan hansına könül açıb, həyatımın xoşbəxtlik açarını 
etibar edərdim? Belə olanda, bir ağır sual qarşısında qalırdım. Elə 
bir ağır sual ki, o sualın ağırlığından əzilib yerimdə qalır, yenə 
həqiqətdəki mən olurdum. Həqiqətdə olan mən... Bu mən 
gününün çox hissəsini özünə qapılıb, tənha bir həyat yaşayırdı. 
Elə bir həyat ki, o həyatı çoxları yaşaya bilməzdi. O həyatı 
yaşamaq üçün dəmir dözümün, dəmirdən də möhkəm iradən 
olmalıydı. Bu dözümü, bu iradəni öz daxili aləminə təlqin eləmək 
üçün gərək ən azı bu dünyanı sevməyi bacaraydın. Bu dünyada 
pislərdən çox yaxşılıqları görməyə çalışaydın. Özünə zorla 
inadırmağı bacaraydın ki, insanlar da səni sevirlər, səni görürlər, 
sənə hörmət edirlər. Bütün bunların bapbalaca xırdalıqlarını hələ 
sonralar, lap sonralar biləcəkdim. Hələliksə, qəribə, çox qəribə, 
təkcə özümün görə bildiyim bir dünyamı yaşayırdım.  
Dizimin qapağı ağrıyırdı yaman. Dünən dağda yıxılmışdım. 
Yıxılmışdım deyəndə ki, özüm yıxılmamışdım, qardaşımın 
kürəyindən yerə düşüb, dizimi əzmişdim. Qardaşım ara-sıra məni 
kürəyinə götürüb, kəndin dağını, daşını göstərmək üçün gəzməyə 
aparırdı. Ona da pis gəlirdi, pis gəlirdi ki, mənim tay-tuşlarım 
dağda, daşda gəzib-dolansınlar, mən isə o yerlərə həsrət qalım. 
Ona görə çox yorulsa da, əziyyət çəksə də, belə zülmü özünə tez-
tez eləyirdi. Dünən də dağa aparmışdı məni. Avadərəni, 
Qapıdaşını, Kirmitdaşını, Tülküdərəsini və başqa dağ-cığırları 
mənə göstərib, bir az dincini almaq istəyəndə, mən kürəyindən 
şivişib astaca yerə düşdüm. Dizim daşa dəyib, ürəyimi göynətsə 
də, özümü o yerə qoymadım. Düşündüm ki, belə əziyyətli 
səfərdən sonra ufuldayıb, ah-vah eləmək qardaşımın könlünü 
qırar. Axı o, bunu bilə-bilə eləməmişdi. O, hər zaman belə 
məqamlarda çalışırdı ki, mən əziyyət çəkməyim, əzilməyim. 
Ancaq rəngimin bir az qaçdığından hiss elədi hər şeyi.  
-Nə oldu, ayağın əzildi? 
-Yox, bir şey olmayıb.  
-Yalan danışma, rəngin qaçdı birdən-birə. 
-Elə-belə, bir azca daşa dəydi dizim.  
Belə olanda, pərt olurdu qardaşım. İndi də pərt oldu. Elə pərt-
pərt məni kürəyinə alıb, evimizə gətirdi.  
İndi duyğularımın bir tərəfi toyun yanında olsa da, o biri tərəfi 
dizimin yanındaydı. Ürək kimi döyünürdü dizim. Amma bu 
ağrımağın bir tərəfdən də yaxşı cəhəti var idi. Ona görə ki... 
Bilirdim, axşam toyun şıdırğı yerində qardaşım toyu buraxıb, gəlib 
yanımda oturacaqdı. Toydan xoşu gəldi, gəlmədi, yalandan 
deyəcəkdi ki, çox zay toydu, heç oynayannarı-zaddarı da yoxdu. 
Bilirdim yalandan deyir. Yalandan deyir ki, mənim fikrim-xəyalım o 
toyun yanında qalmasın. Bir az yanımda oturandan sonra bir şeyi 
bəhanə eləyib, yenə durub gedirdi. Deyirdi, toya getmirəm. Amma 
bilirdim ki, toya gedir. Heç onu qınamağım da gəlmirdi. Gənc 
oğlan idi. Toyda olmaq, ən azı qəşəng qızlara özünü göstərmək 
istəyirdi. Mənə görə yanımı tutub oturmacaqdı ki. Heç bunu mən 
də istəməzdim.  
Axşamın çox qəribə, nağıllara bənzər bir gözəlliyi var idi. Bir 
tərəfdən on dörd gecəlik ay səmadan boylanıb adamları xəyallara 
salır, bir tərəfdən yay gecəsinin qərib səs-küyü adamı duyğuların 
qoynuna atır, o biri tərəfdən də toyun sədası dağlara dəyərək, 
əks-səda yaradır,  adamda izahagəlməz hisslər oyadırdı... 
Mən açıq eyvanımızda oturmuşdum. Əlimin altında nəsə 
yaza-yaza aya baxırdım. Ayla danışırdım elə bil. Sanki ay 
səmanın üzərində deyil, bizim həyətimizdə, ağacların üstündə 
dayanmışdı. Onun da duyğulandığını hiss edirdim hərdən. Elə bil, 
o da canlıydı, onun da ürəyi, gözləri var idi. Və hərdən mənlə 
səssiz söhbətin təsirindən ayın ağladığını da görürdüm. Belə 
olanda aya yazığım gəlirdi və onu duyğulandırdığıma görə özümü 
qınayırdım.  
Toy isə öz avazı ilə gedirdi. Birdən küçə qapımızın aramla 
aralandığını hiss elədim. Əvvəl ətim bir az ürpəşdi. Qorxan kimi 
oldum. Bir istədim içəri otaqda yatan atamı səsləyəm. Ancaq 
bunu özümə sığışdırmadım. Düşündüm ki, çağırsam və nə isə 
uydurub bir söz desəm, nədənsə qorxduğumu hiss edəcək. Ona 
görə gözümü ay işığı düşən həyətin yoluna zilləyib gözlədim.  
-Rasim... 
-Kimsən? 
-Mənəm. 
-Ramazan?.. 
-Təksən? 
-Qalx yuxarıya.  
Qonşumuzun oğlu Ramazan idi. Tez-tez yanıma gələrdi. 
Ordan-burdan söhbətləşib, çıxıb gedərdi. Bu dəfə də gələcəyini 
gözləyirdim. Amma belə tez yox. Həm də kənddə toy gedən vaxtı.  
-Nə əcəb toya getməmisən? 
-Getmişdim, ordan gəlirəm. Gəldim görüm kitabı 
oxumusansa, ver aparım.  
-Hə, oxumuşam, qırmızı qələmnən işarələr qoymuşam, onları 
tapıb oxuyarsan.  
Axırıncı sözləri çox astadan dedim. Elə dedim ki, Ramazanın 
özü də gücnən eşitdi.  
Ramazan kitabı götürüb, qəfil gəldiyi kimi qəfil də yox olub 
getdi.  
Onunla həmyaşıd idik. Ancaq oxumaqla heç arası yox idi. 
Təkcə bədii kitablarda erotik yerləri tapıb oxumağı xoşlayardı. 
Son zamanlar bu işi də mənim üzərimə qoymuşdu. And vermişdi 
ki, oxuduğun kitablarda qəşəng yerlərin altından xətt çək, aparım 
evdə oxuyum. Oxuyandan sonra gəlib elə ləzzətlə o qəşəng 
yerlərdən danışırdı ki, ağzının suyu çənəsindən aşağı axırdı. 
Gəlib indi apardığı kitab isə “Yad qızı” romanıydı. O romanın 
yeddi-səkkiz səhifəsində “qəşəng” yerlər var idi və o yerləri 
işarələyib, Ramazan üçün saxlamışdım. O işarə qoyduğum yerləri 
özüm də bir neçə dəfə gizlincə təkrar-təkrar oxuyurdum. Və 
oxuduğum “qəşəng” yerlərin təsirindən özüm üçün xəyalımda 
maraqlı səhnələr də düzəldirdim.  
Hərdən gizlincə Ramazanla siqaret də çəkirdik. Pul verirdim, 
Ramazan təzə çıxan siqaretlərdən alıb gətirirdi, bir gizli yer tapıb 
yekə kişilər kimi siqaretin tüstüsünü sinəmizə çəkirdik. Bundan 
olmazın zövq alırdıq. Elə bilirdik, daha kişi olmuşuq, 
evlənməyimizə, evə arvad gətirməyimizə az qalıb.  
Bir dəfə evimizin arxa tərəfində siqaret tüstülədəndə uzaqdan 
atamın gəldiyini gördük. Tez siqareti söndürüb, siqaret qutusunu 
mənim oturduğum əlil arabasının alt tərəfində gizlətdik. Amma 
atam gələnə qədər tüstü dumanı çəkilib getməmişdi. Atam bizə 
çırpmasa da, axırıncı dəfə xəbərdarlıq eləyib, hirsli-hirsli çıxıb 
getdi. Mən düz üç gün atamın üzünə çıxmaqdan utandım. O, da 
daha üzə vurmadı.  
Küçə qapısı yenə cırıltı ilə aralandı. Ancaq hənirtidən bildim 
ki, gələn qardaşımdır. Asta addımlarla gəlib, yandakı kətilin 
üstündə oturdu.  
-Niyə gəldin? 
-Eh, zəhləm getdi, heç yaxşı toy deyil.  
-Niyə bəs, Bakıdan gələnlər yaxşı oxumurlar?  
-Yox, ancaq köhnə mahnılar oxuyurlar, təzələri bilmirlər.  
Bilirdim ki, yalandan deyir. Yenə həmişə olduğu kimi toyun 
zayını çıxarır ki, fikrim oralarda qalmasın.  
-Yaxşı toy deyil, ancaq istəyirsən səni aparım.  
Bunu da ürəkdən demirdi. Heç aparmaq mənim də ürəyimcə 
olmazdı. Mən qardaşımın kürəyində camaatın içinə gedə 
bilməzdim. Elə bundan necə olsa, qardaşım da utanardı.  
-Yox, Rahim, sən get, mən yazı yazıram.  
-Heç mən də getmirəm. Gedirəm bir az meydanda uşaqlarla 
oturum, gəlim.  
Bilirdim ki, bunu da mənə görə deyir.  
Qapıdan eşiyə çıxanda bir də qayıdıb ay işığının altında 
dayandı.  
-Dizin daha ağrımır ki? 
-Yox, ağrımır, yaxşı olub.  
Amma ağrıyırdı. Hərdən zoqqultusu ürəyimə düşürdü. 
Axşamüstü analığım yağlı xəmir düzəldib dizimin üstünə qoyub 
bağlamışdı. Bu bir az ağrısını götürsə də, hərdən ağrıyıb məni 
incidirdi.  
Ay çəkilib lap aşağılara, dağın yanına əyilmişdi. Bir azdan 
dağların arxasında yox olub, aylı gecənin sirli anlarına qara bir 
pərdə çəkəcəkdi. Ayın itib getməsini heç istəmirdim. Heç bu 
gecənin də bitməsi ürəyimcə deyildi. Zamanın donub uzun 
müddət ərzində beləcə sirli gecədə qalmasını arzulayırdım. 
Ancaq bu mənim arzumdan başqa bir şey ola bilməzdi. Arzuların 
da ki, mində biri həyata keçə, ya keçməyə. Ona görə ehtirasla bu 
gecənin sirli son akkordlarını gözlərimə yığmaq üçün bəbəklərimi 
geniş açıb səmaya doğru baxırdım.  
-Ay bala, öldün axı, nə qədər beləcə oturub, aylı gecələrə 
baxacaqsan? Gəl aparım uzandırım yerinə.   
-Yox, harda olsa, indi Rahim gələcək.  
Kəndimizdə toylar çox gec qurtarırdı. Bəzən gecənin yarısına 
qədər çəkirdi. On yaşından yuxarı uşaqların çoxusu da toyun 
sonuna qədər oturub gözləyirdi. O vaxta qədər ki, bəy dama çıxıb, 
gəlinin başına alma vurmalıydı. Ondan sonra uşaqlar səs-küylə 
dağılışıb evlərinə gedirdilər.  
“Vağzalı” havasının qəlbi riqqətə gətirən avazı qaranlıq 
gecənin bağrını yarıb, kənd boyunca yayılırdı. Bir azdan 
qardaşlarım qayıdıb gələcəkdilər. Rahim heç nə demədən məni 
kürəyinə alıb, aparıb yatağıma uzadacaqdı. Və mən bir az da 
qərib xəyalların nağılında gəzişib, şirin yuxuya gedəcəkdim. 
 
X-X-X 
 
Qüdrət nənəsinin ölümündən qırx gün ötsə də, Kamilə hələ də 
nənəsini unuda bilmirdi. Arvad sağ olan vaxtı Kamiləyə elə gəlirdi 
ki, o, Gilas nənəsini Qüdrət nənəsindən çox istəyir. Amma indi 
onu unuda bilməməsi fikrində düzəliş eləməyə qızı məcbur edirdi. 
Lap balaca vaxtlarından qollarını geniş açıb, Gilas nənəsinə “Səni 
bu boyda istəyirəm, nənə, dünya boyda istəyirəm” – deyirdi. Bu 
sözləri Qüdrət nənəsinə deməyə, nədənsə, ürəyi gəlmirdi. İndi 
arvad dünyadan gedəndən sonra bunun peşimançılığını çəkirdi 
qız. Heç kimsəyə deməsə də özlüyündə özünü qınayırdı. Bir də, 
elə bil, nənəsinin ruhundan utanırdı. Özünü bağışlaya bilmirdi. Bu 
düşüncənin işığında o, yolu qabağına qatıb, qəbiristanlığa tərəf 
gəlmişdi. Uzaqdan qəbirlərə baxa-baxa nənəsinin qəbrini 
axtarırdı. Qəbiristanlığın içərisinə daxil olmağa, nənəsinin qəbri ilə 
üzbəüz dayanmağa qorxurdu. Əvvəldən ürəkliliyi ilə yaşıdlarından 
seçilən bu qız burada, bu qəbiristanlığın içərisində də qorxulu bir 
şeyin olmadığını düşünürdü. Ancaq nədənsə indi tənha dayandığı 
səssiz ruhların qarşısında ürəyinin pünhan bir guşəsində qorxmaq 
duyğusu baş qaldırıb, onu içəriyə getməyə qoymurdu. Amma 
getməliydi. Bura qədər gəlmişdisə, nənəsi ilə görüşmədən çıxıb 
gedə bilməzdi. Bütün gücünü toplayıb, yan-yörəyə baxmadan 
təzə, hələ ot-ələf basmamış qəbirə tərəf addımladı. Düz qəbirin 
baş daşının yanında oturdu. “Nənə, nə olar, bağışla məni. Mən 
səni də çox istəyirdim. Lap elə Gilas nənəm qədər. Amma deyə 
bilmirdim, utanırdım səndən. Bax, indi deyirəm, səni bu boyda, 
dünyalar qədər çox sevirdim.” 
Sonra utana-utana başını qaldırıb yana baxdı. Elə bildi kimsə 
onun dediklərini eşidir. Və ətrafı görüncə əti ürpəşdi. Böyük 
qəbiristanlığın içində yan-yana düzülmüş qəbirlərin arasında 
özünü bir başqa cür hiss elədi. Bəlkə heç buna qorxub-ürpənmək 
də demək olmazdı. Ancaq hər nə idisə, hər halda, qanı 
damarlarında sürətlə hərəkət eləyib, ürəyinin döyüntüsünü 
artırmışdı.  
Birdən qəbirlərin arası ilə bir adamın ona tərəf gəldiyini 
görəndə həyəcanı lap yuxarı həddə çatdı. Durub arxasına 
baxmadan qaçmaq keçdi ürəyindən. Amma qaça bilməzdi. 
Həyəcandan ayaqları sözünə baxmazdı. Başdaşının arxasında 
gizlənmək istədi. Bu da alınmayanda, ürəyini ovcunda tutub, 
gələn adamın ona çatmasını gözlədi.  
-Ay qız, sən burda neyniyirsən? 
-Nənəmi görməyə gəlmişəm.  
-Qabil müəllimin qızı deyilsən? 
-Hə, onun qızıyam. 
-Öləndən sonra adamı görmürlər. Görsən də, ancaq yuxuda 
görə bilərsən... Bəs demirsən, qəbiristanlıqda cin-şeytan olar, 
onlardan qorxarsan?  
-Mən onlardan qorxmuram. Bir də babam deyir ki, şeytanlar 
qəbiristanlığa getmirlər. Onlar adamların arasında olurlar ki, onları 
bir-birinə vursunlar.  
-Əhsən sənə. Namiq qardaşın neyniyir? 
-O, mənim qardaşım deyil ki, dayımdır.  
-Hə? Onda Mirzə babana salam deyərsən.  
Gələn adam gəldiyi kimi də çəkilib getdi. Qız gələn adamın 
kimliyini heç bilmədi də. Bəs babasına ona salam göndərən 
adamın kim olduğunu necə deyəcəkdi?.. 
Zaman bu yerlərin uca dağlarından süzülüb çaylara qovuşan 
sular kimi axıb gedirdi. Dünən uşaq kimi gördüyünü bu gün başqa 
biçimdə, başqa boyda-buxunda görürdün. Uşaqlar, elə bil, gündə 
bir buğda boyda deyil, iki-üç buğda boyda böyüyürdülər. Kamilə 
də o uşaqlardan biri kimi zamanın axar sularında üzə-üzə qızlar 
bulağından su içməyə gedirdi. Daha anasından gizlin həyətdə 
nənni düzəldib, “uşağını” yatızdırmırdı. Daha birində bir yekə, 
qəşəng, danışan, oynayan gəlincik görəndə həsədlə ona baxıb, 
onun da belə gəlinciyinin olmasını arzulamırdı. Daha uşaq kimi 
nağıla bənzər xəyallarla yaşamırdı. Daha özündən böyükləri 
bezdirib, on yeddi dağın o üzündə kimlərin yaşadığını, nələrin 
olduğunu soruşmurdu. Nəyi bilmirdisə, kitablardan tapıb 
öyrənməyə çalışırdı. Məktəbdə də pis oxumurdu heç. Siniflərində, 
elə paralel siniflərdə də onun kimi yaxşı oxuyan bir-iki nəfər 
olardı, ya olmazdı.  
Malik isə yaxşı oxumurdu dərslərini. Bunun üstündə 
atasından, anasından çox Kamilə danlayırdı onu. Deyirdi, qaqaş, 
yaxşı oxumasan, böyüyəndə onun-bunun çantasını 
daşıyacaqsan. Bu söz də heç xoşuna gəlmirdi onun. Bacısına 
acıqlanırdı, deyirdi, o sözü demə mənə, ölsəm də onun-bunun 
yanıda özümü alçaltmaram. Belə olanda, yenə bacısı sataşırdı 
ona. “O qədər avtomat-avtomat oynadın ki, oxumaq da yadından 
çıxdı.” Onda da Malik yenə dilini dinc qoymurdu: “Oğlanlar belə 
işlərlə məşğul olmasalar, yaxşı əsgər ola bilməzlər. Yaxşı əsgər 
olmayanda, düşmənlər səni əsarətdə saxlayarlar.”  
Bir dəfə Malikin belə danışdığını Mirzə babası da eşitmişdi. 
Onun belə kişi-kişi sözlərindən fərəhlənib yanına çağırmışdı, 
alnından öpüb, “Mənim kişi balam” demişdi və nədənsə 
qəhərlənib, göz yaşlarını tuta bilməmişdi.  
Kənd adamlarının həyatı qarışqanın yaşam təzinə çox 
bənzəyirdi. Qarışqalar günün gözü açılandan qaranlıq düşənə 
qədər elə hey ora-bura qaçır, özü boyda, özündən yekə yükü 
çəkib daşıyır, yuvasını qış ruzisi ilə doldurmayana qədər rahatlıq 
tapa bilmirdilər. Kənd adamları da beləydilər. Xoruzun ilk 
banından yataqlarından qalxırdılar. Bütün günü çöldə-çəməndə 
tərləri canlarından qurtarana qədər çalışır, axşamın alatoranında 
evlərinə dönürdülər. Zenfira da bütün günü çöllərdəydi. Sovxoz 
üzümçülük təsərrüfatı ilə məşğul olduğuna görə, onların işi bütün 
il boyu başlarından aşırdı. Bir azca qışın oğlan çağında dinclik 
tapıb, ev-eşiyə yığışırdılar. Onda da mal-heyvanın nazı ilə 
oynayır, bir az əlavə gəlir əldə eləmək üçün tövlənin yolunu su 
yoluna döndərirdilər. Mal-heyvan çox qəribə canlı idi. Nə qədər 
nazını çox tutsaydın, bərəkəti bir o qədər çox yetirirdi. Əlin hər 
zaman üstündə olmayanda, elə bil, heyvanlar bundan küsür, 
inciyir, nə qədər mən ölüm, sən öl desən də, bərəkət kisələrinin 
ağzını açmırdılar.  
Bu gün Zenfira çöldən çox yorğun gəlmişdi evə. Həm də başı 
ağrıyırdı. Anasının qırımını həmişə belə görəndə Kamilə onunla 
çox ehtiyatla davranırdı. Bir artıq söz soruşmur, eşitdiyi sözləri də 
aramla çatdırırdı ona. Bilirdi ki, artıq bir söz soruşsa, ya 
eşitdiklərindən danışsa, anası ona acıqlanacaq. Bacardığı nə var 
idisə, ona uyğun axşam yeməyi hazırlamışdı. Ürəyində Allaha 
yalvarırdı ki, bişirdiyi yemək ya duzlu, ya şit olmasın. Belə olsaydı, 
anası bir qaşıq yeyib, boşqabı yana çəkəcək, acıqlı-acıqlı 
“Yemirəm, bir stəkan çay gətir” deyəcək, sonra başını atıb 
yatacaqdı. Daha qız onu oyadıb, “Çayını iç, sonra yat, ana” deyə 
də bilməyəcəkdi.  
Hərdən belə yorğun-əzgin gəlirdi evə. Kamilə bilmirdi 
anasının üzümçü yoldaşları ilə sözü-sovu olur, ya briqadir onu 
əsəbiləşdirir, ya ayrı bir səbəbdən əsəbi gəlir evə. Ancaq indiki 
məqamda anasının əsəbi olmasının səbəbini bilirdi. O günləri 
Malikin ağzından siqaretin qoxusunu hiss eləmişdi. Və heç nə 
demədən oğluna yaxşı bir şillə ilişdirmişdi. O gündən hikkəsini 
yeyib, özünü ələ ala bilmirdi. Malik də utandığından anasının 
gözlərindən uzaq durmağa çalışırdı. Kamilə də bu işdə arvad-
arvad danışıb, dünyalar qədər sevdiyi qardaşını danlamaqdan 
özünü saxlaya bilmirdi. 
-Görürsən, qardaş, nə eləmisən, utandığından ananın da 
üzünə çıxa bilmirsən.  
-Mən siqaret çəkmirəm. O günləri elə-belə uşaqlarla dadına 
baxırdıq.  
-Dadına baxmaq siqaret çəkmək deyil? 
-Yox, bacı, bir şeyin yaxşı, ya pis olmağını bilmək üçün gərək 
onun dadına baxasan.  
-Onda bir xuliqanlıq da elə. Gör xuliqanlıq eləmək yaxşıdı, 
yoxsa pis.  
-Onun yaxşı iş olmadığını bilirəm.  
-Nəyin, siqaret çəkməyin? 
-Yox, xuliqanlığın... Bacı, ata bilmir mənim bu işimi?  
-Bilmir. Ata bilsə, sənin işlərin çox pis olar.  
Malik çaş-baş qalmışdı. Elə bir cinayət əməlinə əl qoymasa 
da, bu iş ona çox ağır başa gəlmişdi. Anasının ondan qaşqabaqlı 
davranması, bacısının tənbehi, bir də atasının bu işi eşitmək 
qorxusu onun dincliyini əlindən almışdı. Bir yandan hələ 
bərkiməmiş duyğusu ilə düşünürdü ki, burada nə var axı, 
uşaqların çoxusu, hələ məndən balacalar da siqaret tüstülədir. 
Heç onlara gözün üstə qaşın var deyən də yoxdu. Bir yandan da 
qınayırdı özünü. Düşünürdü ki, atası siqareti tərgidəndən sonra 
onun nə qədər ziyanlı bir vərdiş olduğunu təkrar-təkrar deyə-deyə 
o, nə üçün siqaretin dadına baxmışdı?  
İndi Malikin yeganə arzusu anası ilə barışmaq idi. İstəyirdi heç 
nə demədən gedib qarşısında dayansın. Anası ona nə deyir 
desin, lap söysün, təhqir eləsin, hələ istəsə o günkü şillədən üç-
dördünü də vursun, təki barışsın onunla. Anasının qaşlı-qabaqlı 
gəzib-dolanmasını heç istəmirdi. Bu qaşqabağın ondan ötrü 
tutulduğunu düşünəndə isə lap dəli kimi olurdu. Anasının kefi 
yaxşı olanda deyirdi, bala, götür nağaranı bir dınqıldat. Malik də 
himə bənd imiş kimi nağarasını dizlərinin üstünə qoyub, 
döyəcləməyə başlayırdı. Eyvandan həyətə yayılan nağara səsinə 
qonşu uşaqları İlqarla Vəliyulla da qoşulurdular. Onlar da 
nağaralarını işə salırdılar. Üç həyətdən vurulan nağara səsləri çox 
qəribə bir səs ahəngi yaradırdı. Adamlar evlərində iş-güclərini 
saxlayıb, bu üç nağara səsinin sehirli aləminə düşürdülər. Bunun 
ətrafa xoş getdiyini biləndə, nağaraçılar bir az da cuşa gəlirdilər. 
Bir-birilərini o qədər gözəl tamamlayırdılar ki... Uzaqdan gələnlər 
olsaydı, burada sehirli bir aləmin yaşandığını zənn edərdilər.   
Bu uşaqların yəqin ki, gizlicə sevdiyi qızlar da var idi. Və çox 
güman ki, o qızların eşqi ilə bütün sevgilərini nağaranın üzərinə 
yağdırırdılar. Bəsirət gözü ilə baxa bilsəydin, o döyülən nağaranın 
qızarmış üzündə o qızların da adı yazılmış olardı. Belə şövq ilə 
döyəclənən nağara sevgi seli ilə yuyunmasaydı, bəlkə də, belə 
ecazkar səslər çıxara bilməzdi. Və bütün bunlardan Zenfira ana 
dəruni ləzzət və zövq alırdı. Hələ nağaraların qulağa xoşluq 
gətirən avazından sonra Zenfira ana özünü saxlaya bilməyib 
astaca bir muğam parçası, ya bir xalq mahnısı da oxuyurdu. Bu 
oxumadan Malik doyumsuz ləzzət alırdı. Anasından yenə, yenə 
oxumasını istəyəndə, “Ay bala, əl çək məndən, işim tökülüb 
qalıb”- deyir, yenə bir ağız ifa edəndən sonra işinin dalısınca 
gedirdi.  
Ailənin çətin günləri, kasıbçılıq çağları artıq arxada qalmışdı. 
İndi Qabil müəllimin müəllimlikdən gətirdiyi qazanc, sovxozdan 
verilən əməkhaqqı və mükafatlar bu ailənin büdcəsinə yetərincə 
bəs edirdi. Həyətdən yığılan mer-meyvənin qazancı da ailə 
büdcəsinin ehtiyat fonduna gedirdi.  
Malik ayaqlarının ucunda içəriyə gəlib, yuxuya getmiş 
anasının qarşısında dayandı. Səssiz-səmirsiz bir neçə dəqiqə 
anasına baxdı. Bu anlarda, nədənsə, Malikə elə gəldi ki, bütün 
dünyada onun anası qədər gözəl qadın ola bilməz. Elə bu 
hisslərin təsirində əyilib astaca anasının yanağından öpdü.  
-Ana... 
Ana oyanıb elə yuxulu-yuxulu: “Ay can” - dedi. Və qarşısında 
Maliki görüb, tez özünü yığışdırdı.  
-Ana, o can sözündən ötrü elə darıxmışam ki. Sən Allah, barış 
mənnən. Bir də elə qələt eləmərəm.  
Ana ürəyinə daş bağlamaq istəsə də, bu dəfə alınmadı. 
Oğlunu qucaqlayıb, bağrına basdı.  
-Can, bala... Vallah mən sənin üşün deyirəm. Sənin həyatın 
hələ qabaqdadır. Sən yaşamalısan, bizi yaşatmalısan. Niyə axı 
ağappaq ciyərlərini xarab eləyirsən.  
-Ana, dedim ki, daha belə şeylər olmayacaq. Oğlunun bir 
səhv işi kimi dəftərinə yaz bunu. O dəftərə daha belə səhvlər 
yazmayacaqsan.  
Ana neçə günün həsrətini də qollarına yığıb, möhkəmcə 
oğlunu qucaqladı.  
-Mənim ağıllı balam.  
Və nədənsə ağlamsındı. Malik onun göz yaşlarını silib, yenə 
üz-gözündən öpdü.  
Gəlib yanda dayanmış Kamilə duyğulanmış halda bu 
mənzərəni seyr edirdi. Anasının qardaşı ilə barışıq anını gözlərinə 
yığıb, bir xoş xatirə kimi gələcəyə aparmaq istəyirdi.  
 
X-X-X 
 
Mənim taleyimdə qara səhifələr təkcə ayaqlarımın işləməməsi 
ilə bitsəydi, bəlkə də, yaşam əzabım bundan bir az yüngül olardı. 
Doqquz yaşımda ayaqlarımın yanına yetimlik “vəsiqəsi” də əlavə 
olunanda, məni çətin, çox çətin bir həyatın gözlədiyini təxmin 
elədim.  
Gözəl anam xırda bir xəstəlikdən, həkimlərin yanlış diaqnoz 
qoymasından dünyasını dəyişdi. Öz ayaqlarıma görə, onsuz da 
ürəyimdə həkimləri qınayırdım. İndi isə bu qınamaq nifrət etməyə 
bənzər bir hissə çevrilmişdi. Ağ xalatlı həkim görəndə onları 
xilaskar kimi qəbul eləmirdim. Elə bilirdim ki, dünyada bütün şikəst 
uşaqlar, yetim balalar bunların ucbatından bu adları daşıyırlar. 
Şikəst və yetim... Bu azca yaşımda hər iki qorxulu, qandonduran 
“titulları” Tanrı göydən mənə göndərmişdi. Ayrı-ayrılıqda biri 
çəkiləsi dərd olmasa da, mən ikisini birdən çəkirdim. Bu zamanlar 
çox çətin, heç kəsə izah edə bilməyəcəyim bir duyğular dənizində 
boğulurdum. Nəfəsim darıxırdı, elə bil, havam çatmırdı. Bir 
həmdərd də tapammırdım ki, dərdimi ona deyim. Bir də dedim 
axı, bu dərdi izah etməyə adam tapmaq asan deyildi. Bunun üçün 
o adam mənim yaşadığım taleyi yaşamalıydı. Və mən belə bir 
taleyi heç bir Tanrı övladına arzu eləmirdim.  
Hərdən dərdi sinədən bir daş kimi götürüb kənara atmaq 
istəyəndə və ata bilməyəndə, qeyr-ixtiyari anamı da qınayırdım. 
Böyüdülüb divardan asılmış şəklinə baxa-baxa heç kəsin 
eşitməyəcəyi bir səslə “Niyə məni doğurdun axı, əgər mənə 
analıq eləməyə gücün çatmayacaqdısa, niyə gətirib məni bu yer 
üzünə atırdın?”- deyirdim. Çox sözlər pıçıldayırdım ona. Və onun 
axan göz yaşlarını görəndə yığışdırırdım özümü. Sonra da 
yazığım gəlirdi ona. İstəyirdim ayağa qalxım, onun şəklinə tərəf 
gəlim, göz yaşlarını öz əllərimlə silim. Ancaq buna da gücüm 
çatmayanda, özüm də qarışırdım anama, içimdə için-için 
ağlayırdım.  
Elə bu həyatımın ən ağır zamanlarında öz saf, Tanrılı, mələkli 
dünyamı qurdum. Yaşatsaydı məni o dünya yaşada bilərdi. Bu 
dünyamı yaratmaqla, həm də, Tanrımı bağışladım, ona qucaq 
açdım. Və Tanrı da mənə qucaq açdı. Onunla bütövləşib, bir 
yerdə sabahlara getməyə qərar verdik.  
Amma çətin idi, çox çətin. Sağlam bir uşağın erkən çağında 
yetim qalması özü bir faciə idi. O da ola ayaqları ağır xəstəliyə 
əsir olan bir uşaq. İşıqlı sabahlar gözümdə bir qaranlıq vadiyə 
dönürdü. Hər günün öz ağrısı, öz əzabı bir ağır daş kimi 
kürəyimdən basıb məni əzirdi. Belə bir ağır zamanda atam yeni 
ailə həyatı qurub, Fəridə adında qadını evimizə gətirdi. Bu da bir 
dərd. Ögey ananın tənəsi altında ömür sürmək başqa bir faciənin 
başlanğıcıydı. Mən belə düşünürdüm. Elə ətrafda olanlar da 
mənim düşündüyüm kimi düşünürdülər. Saf dünyamda olan 
mələklər və onların başı üstündə dayanan Tanrım isə başqa 
sözlər deyirdilər mənə. Bu başqa sözlərin necə bir həqiqətə 
söykəndiyini hələ sonralar biləcəkdim. Hələliksə... O gələn qadın 
arxamızca sürünür, yandıran günəşin istisindən, soyuğun 
sazağından qorumaq istəyirdi bizi. Biz isə qaçırdıq ondan. Ona 
əzab vermək üçün nə bacarırdıqsa, onu edirdik. O, isə bundan 
sınmır, usanmır, bizi öz məhəbbətinə ram eləmək üçün hər əzaba 
dözürdü.  
-Bala, bu qadın bütün təhlükələrdən sizi qorumaq üçün gəlib 
bizim evimizə.  
Bunu atam deyirdi mənə. Mən isə inanmırdım ona. Bir əzazil 
ögey ana simasında görürdüm onu.  
Tez-tez ağladığını da görürdüm o, qadının. Onu belə ağlayan 
görəndə, ürəyimin lap görünməyən yerində sıxılırdım, 
yumşalırdım və az qala qollarımı geniş açıb onu sinəmə sıxmaq, 
qəbul eləmək istəyirdim. Və bu istək mənim düşüncəmin dərin 
qatlarından gəlirdi. Axı nənəmin, xalamın, qonşu arvadlarının 
deməyi ilə deyildi, bu qadın mələk simalı bir qadın idi və atamın 
dediyi kimi, doğrudan da, ömrünü bizə həsr eləməyə gəlmişdi. 
Başqası olsaydı, heç dözməzdi bu tənələrə. Başını götürüb 
gedərdi buralardan, bir də baxmazdı bu yerlərə tərəf. İki dağın o 
üzündən gələn qadın isə dözürdü hər şeyə. Və çox keçmədən 
anamızın yerinə gələn bu qadını həqiqi ana bildik özümüzə. Çünki 
o, ana adı daşımağa həqiqətən də layiq olan bir qadın idi. Hər 
doğan, bu dünyaya bala gətirən ana adı daşımağa layiq olmur 
axı. Əsas bala kimi baxdığın övlada analıq etməyi bacarmaqdır. 
Bunu da bu qadın çox gözəl bacarırdı. Bu bacarığı o, özünə 
zornan yaraşdırmırdı. Fitrətən Tanrı ona bu bacarığı, həm də 
müqəddəs bir işi icra eləməyi qanına yeritmişdi.  
  Yox, bu qadın bu dünyanın adamı deyildi. Hardansa yad, 
uzaq, hələ kəşf olunmayan bir planetdən gəlmişdi. Gəlmişdi ki, biz 
yetimlərin üstündə bir çətir kimi dayansın. Ən çox da mənə görə 
gəlmişdi bu qadın. Məni yaşatmaq üçün gəlmişdi. Bəlkə elə buna 
görəydi Tanrım tez-tez üzümə gülümsəyirdi. Mələklər də yan-
yörəmdə gəzib-dolaşır, mənə dözümlü olmağın yollarını 
öyrədirdilər.  
Yay aylarında çox qələbəlik olurdu evimiz. Bakıda oxuyan, 
işləyən qardaşlarım da kəndə gələndə dünyamız təzələnirdi elə 
bil. Səhər tezdən, hələ günəş dağların arxasından kəndə 
boylanmamış atam yatağından qalxıb həyət-bacaya əl gəzdirirdi. 
Analığım küçənin ağzından beş-on metr o tərəf qədər süpürüb, 
tərtəmiz eləyirdi. Belə günlərdə, sanki, ağaclar da adamın üzünə 
gülümsəyirdi. Hələ qatar rayon stansiyasından çox-çox uzaqlarda 
olanda biz bəzənib-düzənər, yolun kənarında daşların üstündə 
oturub, qardaşlarımı gözləyərdik.  
Fəridə xanımın evimizə yeni gəldiyi vaxtlarda qardaşlarım 
kəndə könüllü gəlmirdilər. Analarının yerində başqa bir qadının 
gəzib-dolandığını qəbul eləmək onlar üçün asan başa gəlmirdi. 
Bunun üçün ürəklərinə yekə bir daş bağlayıb, kəndə gəlirdilər. Bu 
daşın ağırlığından sıxılıb təngənəfəs olsalar da, kəndə gəlməməyi 
də könüllərinə sığışdıra bilmirdilər. Kənddə dörd qardaşları, bir 
bacıları var idi axı. Bu qardaşlardan da birinin şikəst olması onları 
kəndə gəlməyə məcbur edirdi. Ürəkləri istəməsə belə.  
O zamanlar ən çox Fəridə xanımı qəbul eləməyən Valeh 
qardaşım idi. O, başını qaldırıb bir dəfə də bu qadının üzünə 
baxmırdı. Bişirdiklərini yemir, yuduğu paltarları geyinmirdi. Gəldiyi 
kimi də on beş-iyirmi günü yola verib, sonra geriyə qayıdırdı. Bu 
qadının mehri-məhəbbəti bu daş qəlbli qardaşımı da dəyişib 
başqa adam elədi. Beş-on ildən sonra üzə vurmasa da, bəlkə də, 
ürəyində Fəridə xanımı qardaşlarım arasında ən çox istəyən elə 
Valehin özü idi.  
Müzəffər böyük qardaşım olduğundan, onun kəndə gəlişi 
daha çox toy-bayram olurdu. Atam da onu hamımızdan daha çox 
istəyirdi. Bunu dilinə gətirməsə də, üzə vurmasa da, diqqətli adam 
bunu anındaca hiss eləyirdi. Bu oğlunun ali məktəbdə oxumasına, 
sonra elə həmin ali məktəbdə işləməsinə xüsusi önəm verir, biri 
Müzəffər haqqında xoş sözlər deyəndə, bu sözlərdən doyumsuz 
ləzzət alırdı. Belə anlarda üzünün ifadəsi də dəyişirdi atamın. 
Qardaşlarımın o biriləri də ali təhsil almışdılar. Ancaq Valehin, 
Cəmilin, Oqtayın hər bir uğuru Müzəffərin uğuru qarşısında, bir az 
da olsa, kölgədə qalırdı. Bəlkə də bu istəyi yaradan təkcə 
Müzəffərin ilkin övlad olması deyildi. Onda olan istilik, özünü yaşlı 
adamlar kimi dərrakəli aparması, düzgün qərar qəbul etmək 
bacarığı və hər kəsin yerini bilməsi atamın gözündə onu ucaldıb, 
göylərdən göylərə qaldırırdı.  
Qatar rayon stansiyasında fit verib dayananda, artıq bizim 
evdə hazırlıq işləri başa çatardı. Əmilərim, dayılarım, xalam 
evimizin, bağçamızın bir küncündə gəzib-dolanar, tez-tez sağa 
fırlanan saatın əqrəblərinə baxaraq, neçə aylıq intizarın sona 
yetməsini gözləyərdilər.  
-Rahim, odunları gətir, əmicanın samovarı salsın... Vasif, 
Fizzə əciyə denə, bir vedrə yaxşı meyvə yığsın... Tamella, 
uşaqları qoyma həyətə zibil atsınlar...   
Atam bircə-bircə hər kəsə tapşırıqlarını verirdi. Və 
qardaşlarımı gətirən maşın qapının ağzında dayanırdı. O anlar 
bizim ailəmizin həyatında ən yaddaqalan xatirə kimi yaddaşımızın 
pozulmayan bir küncünə yazılırdı.  
Hamı bircə-bircə salamlayırdı Bakıdan gələnləri. Öpüb 
sinələrinə basır, gələnlərə xoş sözlər deməyə xəsislik eləmirdilər. 
Fəridə xanım da öpürdü qardaşlarımı. Sonra da utana-utana geri 
çəkilir, gəldiyi kimi də birdən yox olub, işinin dalısınca gedirdi.  
Belə gəlişli-gedişli yay aylarının qəribə, insanı sehrə salan 
çağları elə xoş keçirdi ki, isti yay aylarının necə ötüb keçdiyini 
belə hiss eləmirdik. Və bir də baxıb görürdük ki, artıq dağların 
başı üstündə seyrək buludlar dolaşır. Bilirdik ki, yay öz sirli 
ömrünün sonuna doğru gedir. Belə olanda, mən elə qəribə, sıxıcı, 
darıxdırıcı hisslərin qoynuna düşürdüm ki. Elə bilirdim daha bir də 
yay olmayacaq, belə xoş duyğulu çağlar təkrar olunmayacaq. 
Ağlamaq istəyirdim belə vaxtlarımda. Amma ağlaya bilmirdim. 
Bir az da utanırdım ağlamaqdan. Elə bilirdim ağladığımı görənlər 
məni acizlikdə, səbirsizlikdə qınayacaqlar. Kişilərin ağlamasını 
qəbul eləmirdim lap balaca vaxtlarımdan. Düşünürdüm kişi 
ağlayanda onun kişi vüqarına bir qalın kölgə düşür. Onu da 
anlayırdım ki, insan ağlamasa, ürəyi daşa dönər, qəlbindəki 
mərhəmət hissi əriyib yox olar. Ona görə kişilərin gizlində, 
ürəklərinin içində ağlamasını daha məqbul sayırdım.  
Yenə aylar dolanıb gəlirdi. Yenə yay olurdu. Yenə səs-
küydən, xoş gülüş sədalarından insanın ruhu təzələnirdi. Gecələr 
ay batıb gedənə qədər yatmırdıq. Eyvanımızda, bağçamızda 
danışıb-gülür, gecənin bitməməsini, səhərin gec açılmasını 
arzulayırdıq. Belə vaxtlarda qonşumuz Baxşı əmi öz yay 
çardağında səs-küydən yata bilimir, bizə bir kəlmə söz demədən, 
yorğan-döşəyini götürüb həyətin o biri başına köçürdü.  
Atam ara-sıra yatağından qalxıb bayıra çıxırdı.  
-Siz hələ yatmamısız? 
-Yox hələ. 
-Bilirsiz saat neçədi? 
-Neçədi ki? 
-Dördün yarısı. Durun girin yerinizə. Qonşuları da bezdirdiniz.  
Axır ki, atamızın bir az sərtləşdiyini görəndə, gedib yerimizə 
girirdik. Bir az da yerimizin içində danışandan sonra yuxuya 
gedirdik. Çox qəribəydi ki, səhərlər də yatıb günəşin bizə 
gülməsinə imkan vermirdik. Günəş çıxmamış qalxıb kolxozun bizə 
dirlik yeri kimi verdiyi bağımıza gedirdik.  
Qəmbər əminin ərikliyi adlanan bu bağ, elə bil, cənnətin 
ayrılmış bir parçası idi. Səhər-səhər bu yerlərdə elə bir gözəllik 
olurdu ki, adam doyumsuzcasına bu gözəlliyi bəbəklərinə yığmaq 
istəyirdi. Günəş aram-aram dağların üstündən sürünüb kəndin 
içərilərinə doğru yeridikcə, bu gözəlliyə başqa bir rəng qatılırdı. 
Mən quzuların yanında oturub onların yoncaya girməmələrinə 
nəzarət eləyirdim. O biri qardaşlarım hərəsi bir işin qulpundan 
tuturdu. Belə bağ-bağat işlərində Rahim daha qoçaq idi. Vasif isə 
çox ərdəmsiz iş görürdü. Gərək bir işi görməyə onu məcbur 
eləyəydin. Yoxsa, öz könlü ilə bir iş görmək həvəsində deyildi. 
Əvvəllər Oqtay da çox qoçaq tərpənərdi belə işlərdə. Bakıya 
gedəndən sonra daha özünü şəhərli balası kimi aparırdı. Orağa, 
kətmənə çox da könüllü yaxın durmurdu.  
Bakıya gedənə qədər mənim əzabımın çox hissəsini də elə 
Oqtay çəkmişdi. Lazım olan yerlərə aparıb-gətirir, hələ lazım 
olmayan yerlərə də aparmağı atam ondan tələb edirdi. Belə 
vaxtlarda nə qədər yorulsa da, bunu mənim üzümə vurmurdu. Bir 
tərəfdən atamdan qorxurdu, qorxurdu ki, mənə əyri-üyrü baxdığını 
atama deyərəm. O biri yandan da, adamın Allahı var, məni çox 
istəyirdi.  
Bir günnəri...  
Ağyurd kəndinin oğlan uşaqlar kəndimizdəki hamama 
çimməyə gəlmişdilər. Onlar bizim küçədən keçib gedəndə, 
Oqtayla onların arasında dava düşdü. Oqtay Ağyurdun 
oğlanlarına daş atanda, daş düz gəlib mənim başıma dəydi. 
Başım bir anda parçalandı, qan məni götürdü. Özünü itirən Oqtay 
nə edəcəyini bilmirdi. Tərslikdən bazar günü olduğundan atam da 
işə getməmişdi, evdəydi. Səs-küyə çıxan atam məni qan içində 
görəndə və bu “qəhrəmanlığı” Oqtayın elədiyini biləndə, onu 
qovub düz kənd qəbiristanlığının içində yaxaladı. Baxşı əmi 
özünü yetirməsəydi, bəlkə də, Oqtayın öz məzarı da elə burada 
qazılacaqdı.  
Atam övladlarını döyməzdi. Döyəndə də yaxşıca döyərdi. Bu 
cəhətə görə Oqtay birinciliyi öz əlində saxlayırdı. Bir işi 
yarıtmayanda, ya inəyi ac-susuz saxlayanda, kolxozun 
bostanından bir şey oğurlayanda, atam döyürdü onu.  
Məni isə heç döymürdü. Hərdənbir səsini ucaldıb qışqırırdı, 
vəssalam. Övladları arasında Müzəffərdən sonra, bəlkə də ən çox 
məni sevirdi. Müzəffəri niyə sevdiyini başa düşürdüm. Məni isə o 
biri övladlarından niyə çox istədiyini anlamırdım. O zamanlar 
anlamırdım. Sonralar isə anladım bunun səbəbini. Demə, ata-
analar hansısa bir natamamlığı olan övladlarını daha çox 
istəyərlərmiş. Bunun hansı səbəbdən qaynaqlandığını isə bilmək 
çox çətin idi. Ya o övladın dünyaya natamam gəlməyində özlərini 
günahkar hesab elədiklərinə görə, ya da övladın sınıqlığından 
sıxıldıqları səbəbindən belə eləyirdilər. Əslində isə Karma 
düşüncəsi ilə düşünməyəndə, bir övladın natamamlığı üçün ata-
ananı günahkar bilmək heç də caiz deyildi. Ağzıgöyçəklər çox 
şeylər danışa bilərdilər. Deyə bilərdilər ki, atanın, ya ananın 
hansısa günahıdır ki, Tanrı görk şəklində qarşısına qoyur. Ya da 
həmin adamın öz günahları idi ki, bunun əzabını ömrü boyu 
çəkməliydi. Bu məntiq çox məntiqsiz görünürdü adama. Əgər bir 
uşaq gözünü bu dünyaya açandan çarpayıya məhkum 
olunurdusa, bəs o uşaq bu günahları nə vaxt və necə qazanırdı? 
Bunların hamısı Tanrının mizan-tərəzisi ilə tənzim olunan işlər idi 
və bu işlərdən insanın apaydın baş çıxarması adamdan çox 
böyük düşüncə və məntiqə söykənmə gücü tələb edirdi.  
Bu işlər barəsində mən özüm də Tanrımla çox söhbətlər 
eləyirdim. Tanrım mənə həzin-həzin hər şeyin həqiqətini 
söyləyirdi. Mən çox şeylərdən xəbərdar olurdum. Amma Tanrıdan 
eşitdiklərimi bir kimsəyə demirdim. Deyə bilmirdim. Desəydim nə 
faydası olacaqdı ki? Onsuz da adamlar bunları mənim özümün 
uydurmam sanacaqdılar. Buna görə Tanrım mənə bir dünya 
dözüm və səbir diləyib, sakitcə yaşamağımı tövsiyyə edirdi. Bir 
yanımda da mələklər dolanıb, çətin dünyanın ağır işlərindən 
qoruyurdular məni.  
Rahim əsgərliyə gedəndən sonra çətinliyimin çoxusu Vasifin 
üzərində qaldı. Gücü çatmasa da məni kürəyinə götürür, 
soyuqdan istiyə, istidən də sərin yerlərə aparırdı. Və bu 
xidmətdən çox böyük zövq alırdı. Mən bunu onun gözlərinin 
ifadəsindən duyurdum. Həm də bir böyük qardaş kimi çəkinirdi 
məndən. Bütün tapşırıqlarımı canla-başla yerinə yetirirdi. 
Demişdim axı, Vasif Rahim qədər işgüzar və tədbirli deyildi. 
Tənbəlliyi və astagəlliyi var idi. Amma mən onu əziyyət çəkmədən 
quzuları otarmağa, kolxozun otlaq sahəsindən ot oğurlamağa 
göndərə bilirdim.  
Dərslərini hazırlamaqda isə heç tənbəllik eləmirdi. Elə Rahim 
qədər dərslərinin üzərində çalışırdı. Heç bir dərsini axşamın 
qaranlığına saxlamırdı. Şənbə günlərinin isə onun üçün başqa bir 
önəmi vardı. Sabah dərs olmadığına görə bu gündən sabahın 
işlər cədvəlini tuturdu. Bu cədvəldə ən çox oyunlar oynamaq, 
uşaqlarla dağda-daşda gəzib-dolanmaq yer alırdı. Əlbəttə, mən 
və atam o cədvəldə yazılanları pozmasaydıq. Amma çox zaman 
pozulurdu o cədvəl. Üzə vurmasa da, içərisindən pərt olduğunu, 
narazı qaldığını duyurduq.  
Bir də göyün üzünə qara buludlar gələndə narahatlıq hissləri 
keçirdiyini bilirdim. Düzü, mən də qara buludlardan, ildırım 
çaxmasından, dolu yağmasından, sel gəlməsindən qorxurdum. 
Bir tərəfdən çaya, bir tərəfdən də yolumuza qapqara vahiməli 
sellər gələndə, çox qorxulu bir mənzərə yaranırdı. Hara 
qaçacağımızı, necə seldən xilas olacağımızı bilmirdik... Vasif isə 
bizim qorxduğumuzdan da çox qorxurdu belə havalardan. 
Gecələr gizlincə yatağından qalxır, pəncərəni astaca aralayıb 
göyün üzünə baxırdı. Əgər göyün üzündə şimşəklərin oynadığını 
görsəydi, o gecəni səhərə qədər yerinin içində qıvrıla-qıvrıla 
qalacaqdı. Açıq hava görəndə isə, tez yerinə girib yorğanı başına 
çəkir, elə o andaca şirin-şirin yuxuya gedirdi.  
Mənim daxilimdə olan hava durumumdan isə çoxları baş aça 
bilmirdilər. Hələ lap balaca vaxtlarımdan dostumla düşmənimi 
tanıyırdım. Elə bil, fitrətən Tanrı bu görməni mənə qismət 
eləmişdi. Təkcə öz dostumla düşmənimi deyil, millətimin, xalqımın 
da düşmənlərinin hansı xalqlar olduğunu deyirdim. Ətrafım isə bu 
dediklərimi qeyri-ciddi, boşboğazlıq kimi qəbul eləyirdilər.  
-Ata, deyirsiniz yəni ermənilər bizim qardaşlarımızdı? 
-Hə də, bala, bir dövlətin bayrağı altında yaşayırıq.  
-Bəs keçmişdə olanlar? 
-Hə, keçmişdə çox şeylər olub. Yaşlı adamlar danışırlar ki, 
erməni-türk davasında ermənilər çox böyük vəhşiliklər eləyiblər. 
Hamilə qadınların süngü ilə qarnını cırıb, uşaqlarını öldürürdülər. 
Adamların belinə qaynar samovar bağlayırdılar. Evləri, məscidləri 
yandırırdılar. Elə mənim əmimi də ermənilər öldürmüşdülər. Allah 
osmanlıların köməyi olsun, onlar fəryadımıza gəlməsəydilər, 
güzarımız çox ağır olacaqdı.  
-Onda niyə qardaş deyirik, belə qardaşlıq olar? 
Atam daha ayrı söz demirdi. Ya araya bir söz qatır, ya da 
aralanıb gedirdi. Bu isə məni bir az da qıcıqlandırırdı. Axı sən 
bilə-bilə ki, erməni sənə düşmənçilik edib və o düşmənçiliyini bu 
gün də edir, bunu niyə dilinə gətirməkdən qorxursan? Hər önümə 
keçəndən bunun niyə belə olduğunu soruşurdum. Heç kim də 
mənə bir düz-əməlli cavab vermirdi. Bunun səbəbini də sonralar 
anladım. Demə, bu dövlətdə həqiqəti dilə gətirməkdən ağır iş yox 
imiş. Həqiqəti deyənləri ya Sibirə sürür, ya güllələyir, ya da ən 
yaxşı halda dəli adı qoyub, çölü-biyabana ötürürdülər. Ona görə 
bir kimsə qorxusundan həqiqəti danışmırdı. Cəzanın ağırlığından 
adamlar türk radiosuna da qulaq asmırdılar. Qulaq asanda da 
gizlin bir yerə çəkilir, beş-on dəqiqə qulaq asıb, tezcə də 
söndürürdülər. Ki, birdən keqebeyə, ya polisə işverənlik eləyən 
birisi eşidib xəbər verər.  
-Əlyar müəllim, türklər kimdi? 
-Türklər bizik.  
-Biz? 
-Hə, hamımız türkük.  
-Bəs niyə?.. 
-Öz adımızı deməyə bizə imkan verməyiblər. Bir neçə cəhətə 
görə, bəlkə də, dünyanın ən zavallı milləti bizik.  
-Hansı cəhətlərə görə? 
-Torpağımızı iki yerə bölüblər.  
-Kim bölüb? 
-Ruslarla farslar.  
-Aha... 
-Əlifbamızı bir neçə dəfə dəyişiblər. Belə ediblər ki, biz 
keçmişimizi unudaq, öyrənə bilməyək.  
Alim qohumumuz Əlyar müəllimdən gizlincə bəzi mətləbləri 
öyrənməyə çalışırdım. O, da hər şeyi deyirdi mənə. Amma yavaş 
deyirdi. Elə yavaşdan pıçıldayırdı ki, səsini güc-bəla eşidirdim. 
Deyəndə ki, niyə belə astadan danışırsan, yenə lap zəif səslə 
qulağıma pıçıldayırdı, deyirdi, otuz yeddinci ildə bu dövlətin satqın 
nökərləri atamı şərləyib Sibirə göndərdilər. Elə orada da ömrünü 
başa vurdu. Sonra da bizə xalq düşməninin uşaqları kimi baxdılar. 
Hər yerdə axırıncı cərgələrə sıxışdırdılar. Gündə bir şər 
atmaqdan, təhqir eləməkdən, aşağılamaqdan çəkinmədilər. Ona 
görə bərkdən danışa bilmirəm. Bu dövlətdə bərkdən danışanı 
yaman günə qoyurlar. Dediyin başdan-ayağa haqq olsa belə... 
Dalınca da elə qəmli bir ah çəkirdi ki, dağların bu ahdan niyə 
ərimədiyinə təəccüb qalırdım.  
Bütün bunları beynimdə saf-çürük edəndə, bu dövlətin 
başdan-ayağa yalandan yoğrulduğunu, həqiqətin və ədalətin bu 
yerlərdən çox-çox uzaq olduğunu düşünürdüm. Və öz bacarığım 
çərçivəsində düşündüklərimi qələmə almağa çalışırdım. Bu dövlət 
üçün abırlı olanları qəzetdə çap olunmaq üçün redaksiyaya 
göndərirdim. “Abırsızları” isə yığıb bir yerdə saxlayırdım.  
Rayon qəzetində əməkhaqqı cədvəlinə düşməyən işə 
götürmüşüdülər məni. Yazıb göndərir, yazdıqlarımın müqabilində 
yazıhaqqı verirdilər. Bir də görürdün ki, ayın sonunda poçtalyon 
Hüseyn otuz-qırx manat yazıhaqqı gətirib verdi. Bu otuz-qırx 
manat adama elə şirin gəlirdi ki. Zəhmətin dəyərinə verilən qiymət 
kimi bu pulun da çox önəmli dəyəri var idi.  
Bəzən özümü saxlaya bilməyib, qəliz məsələlərdən yazıb 
göndərirdim. Bu isə böyük söz-söhbətə səbəb olurdu. Hətta bir 
dəfə belə bir yazımın üstündə redaktora töhmət də vermişdilər. 
Mən isə yazırdım. İzn versəydilər hələ çox böyük mətləblərdən 
yazardım. Çünki ürəyimdə demək istədiklərim çox idi və bunları 
ürəyimdə saxladıqca, elə bil, yekə bir daş asılırdı ürəyimdən. 
Həyat qəribədi axı, insan düşündüyünün heç onda birini dilinə 
gətirə bilmir. Gətirsə, dəli deyərlər ona. Ya da qeyri-ciddi adam 
kimi qəbul eləyib bir küncə sıxışdırarlar. Mən də ağlımda olanların 
çoxunu deyə bilmirdim. Təkcə dağlarla bölüşürdüm 
düşüncələrimi. Bilirdim ki, dağlar sirr saxlayandı. Bir də, dağların 
dağ dözümü vardı axı. Dediklərimdən əriyib, yerində kölgəsi 
qalmazdı.  
O dağlara sevgi dünyam haqqında da danışırdım. Deyirdim, 
filan qızı ürəyimdə sevirəm. Və dağlar mənə bu sevgini elə 
ürəyimdə dəfn eləməyimi məsləhət bilirdilər. Niyəsini soruşanda, 
elə dağ diliynən də “Sən sevsən də, səni sevən tapılmaz” 
pıçıldayırdı dağlar. Yenə nələrsə soruşmaq istəyirdim dağlardan. 
Amma bu anlarda dağlar məndən uzaqlaşıb, buludlara tərəf 
çəkilirdilər ki, daha sual verməyim. Onda özüm-özümə suallar 
yağdırırdım. Və bu sualların leysan yağışında islananda, özümə 
qayıdıb, bir başqa hisslə təskinlik verirdim özümə.  
Rahim sevməyə başlamışdı. Ancaq bunu gizli saxlayırdı 
məndən. Bir kiçik qardaş kimi utanırdı. Həm də, məndən balaca 
olduğunu və məndən qabaq birini sevdiyini dilinə gətirə bilmirdi. 
Axı bu kənddə dədədən-babadan qalma bir adət var idi. Böyük 
qardaş evlənməmiş, ikinci qardaş evlənə bilməzdi.  
Amma onun birini sevdiyini bilirdim. Və ürəyimin lap dərin bir 
yerində ona acığım da tuturdu. İstəyirdim kəndin adətini pozmasın 
qardaşım. O biri yandan da dağların dedikləri qulaqlarımda 
səslənirdi. Onda əlacım kəsiləndə yenə Tanrıma üz tuturdum. 
Tanrım üzümə gülümsəyib, çıxıb gedirdi. Belə gedişdən hərdən 
bezirdim, usanırdım, istəyirdim ona bir-iki kəlmə acı söz deyəm. 
Amma deyə bilmirdim. Dilim dönmürdü. Belə anlarda uzaqda 
gördüyüm bir əlçim işıq mənim ürəyimə təskinlik gətirirdi. O işığın 
mənə nə zaman yetişəcəyini isə hələ bilmirdim. Bəlkə də bir arzu 
kimi göylərdən asılıb qalacaqdı o işıq-orasını da bilmirdim. Təkcə 
orasını bilirdim ki, Tanrı dözümlü insanların, nə zamansa, 
mükafatını verir. Mən də o bir əlçim işığı dözümümün mükafatı 
kimi qəbul eləyirdim və o işığın nə zamansa mənə yetişəcəyinə 
inanırdım... 
 
X-X-X 
 
Bütün yaşıdları kimi Kamilə də qızların bulağından su içirdi. 
Onsuz da boylu-buxunlu, yaraşıqlı olan bu qız bulağın suyundan 
içəndən sonra bir az da gözəlləşmişdi. Anası həsədlə onun boy-
buxununa, yar-yaraşığına baxır, baxdıqca bundan zövq alır, 
ürəyində gülümsəyib, xəyalında qızının sabahkı xoşbəxt həyatının 
ağappaq nağılını qururdu. Sonra da gözünü qızından çəkib, 
dodaqlarının ucunda nəsə pıçıldayırdı. Yəqin qızına gözünün 
dəyəcəyindən qorxurdu. Axı deyirdilər, ananın da övladına gözü 
dəyə bilər. Qızı ilə bir ana kimi açıq söhbət eləməyi olmasa da, 
hərdən məqam tapıb, ona söz atırdı. Əslində, bu söz atmaqla 
qızının düşüncəsində nələrin gizləndiyini bilmək istəyirdi.  
-Ay Allah, qızım nə qəşəngləşib.  
-Yaxşı da, ana.  
-Vallah düz deyirəm. Elə bil, su sonasısan.  
-Eh... 
-Bir azdan gəlib qapımızı döyəcəklər. Mən də səni götürüb o 
qapı döyənə verəcəyəm, deyəcəyəm, apar, indiyə qədər 
saxladığım yetər, indi də sən saxla onu.  
-Mən oxuyacağam, ana.  
-Hanı, Şəmil dayın götürüb dörd yazıb sənə, deyir, qız nədi, 
oxumaq nədi?! Qızın universiteti mətbəx, imtahan işi qab-qacaq 
yumaq olmalıdır. 
-Desin də, Şəmil dayı, onun deməynən deyil ki.  
-Düz deyir, səni kəndimizdə gözəl bir oğlana ərə verəcəyəm.  
-Ana, birincisi, oğlan gözəl olmur, igid olur, ikincisi də, mən 
ərə gedəndə, uzaq bir yerə ərə gedəcəyəm.  
-Bəlkə on yeddi dağın o üzünə getmək istəyirsən? 
-Ola bilər, ana, qisməti bilmək olmaz.  
-Onu düz deyirsən, qızım, qisməti bilmək olmaz. Amma mənə 
qalsa, səni kəndimizdən bir addım da qırağa qoymaram çıxasan.  
-Nə görmüsən ey, ana, bu kənddə? Taleyimi yazmaq öz 
əlimdə olsaydı, çox uzaqlara, başqa bir planetdə yaşayan oğlana 
ərə gedərdim.  
-Yəni belə bezmisən öz kəndimizdən? 
-Yox, Allah eləməsin, kəndimizi çox istəyirəm, ancaq... 
-Ancağı yoxdu, bu işlər bir az səhmana düşsün, özüm bilirəm 
səni kimə verəcəyəm.  
Bu sözləri deyəndən sonra, nədənsə, ah çəkmişdi ana. Bu 
ahın hardan gəldiyini başa düşmüşdü Kamilə. Bilirdi ki, erməni 
məsələsinin baş qaldırması onu çox narahat eləyir. Malikin 
əsgərliyə getməyinə az qalması da onun narahatlığını ikiqat 
artırırdı. Bir məğrur ana kimi bilirdi ki, oğul vətəni qorumaq üçün 
doğulur. Amma necə olsa, ana idi və oğlunun, elə bütün oğulların 
sabahları üçün nigarançılıq çəkirdi.  
Malik isə həsrətlə yaşının o yaş olmasını gözləyirdi. O yaş ki, 
oğlan uşaqları o yaşa çatanda onları əsgər aparırdılar. Malik də 
əsgər olmaq istəyirdi. Lap balaca vaxtlarından əsgər paltarı 
geyinən gənclərə həsədlə baxardı. İstəyərdi o, da böyüsün, bu 
şərəfli paltarı əyninə geyinsin. Əsgərliyə getməyən, amma yekə-
yekə danışan oğlanlardan acığı gəlirdi. Onun əlində bir imkan 
olsaydı, belə natamam cavanlara qız verməyi də qadağan 
eləyərdi.  
Yadına yaxşı gəlir, balaca oğlan olanda, yolun kənarında 
dayanıb urus əsgərlərinin keçib getmələrinə baxardı. Hərdən 
onlardan nişan da istəyərdi. O nişanı döşünə vurardı. Gəlib 
güzgünün qarşısında dayanar, əsgər kimi ayaqlarını düz tutub, 
özü-özünə hərbi salam verərdi. Bir dəfə onun bu hərəkətini atası 
görmüşdü. Yanına çağırıb, qıvrım saçlarına sığal çəkmişdi.  
-Mənim ağıllı balam, əsgər olmaq istəyirsən? 
-Hə, olmaq istəyirəm. Çox var hələ əsgər olmağıma? 
-Yox, bala, günlər dayanmadan ötüb keçir. Bir də baxacaqsan 
ki, əyninə əsgər paltarı geyinmisən.  
-Ata, olar ki, mən əsgərliyi öz yurdumuzda eləyim? 
-Yurdumuz deyəndə, sən haranı düşünürsən ki? 
-Yəni, rusların torpağında yox, öz elimizdə.  
Atası Malikin bu düşüncəsinə mat-məəttəl qalmışdı. Uşaq 
bunları hardan bilirdi, nə bilirdi axı ucsuz-bucaqsız rus çölləri 
bizim yurdumuz deyil? Axı ona bu haqda danışan da olmamışdı.  
-Oğlum, rus ellərində əsgərlik eləməyə qorxursan ki? 
-Yox, ata, qorxmuram, ancaq öz yerlərimizdə əsgər olmaq, öz 
yurdumuzu qorumaq istəyirəm.  
-İnşallah, oğlum, inşallah bu arzuna da yetişərsən.  
Ata kövrəlib, yenə oğlunun saçlarına sığal çəkmişdi... 
İndi Malikin bu arzusunun cücərtiləri görsənirdi. Başlayan milli 
azadlıq hərəkatları bu böyük dövlətin dağılacağından, hər bir 
xalqın istiqlala qovuşacağından xəbər verirdi. Malik hələ 
bərkiməyən ağlı ilə bu gedişatı saf-çürük eləməyi bacarmasa da, 
ağlının lap işıqlı bir yerində uşaqlıqdan həsrətində olduğu 
arzusuna qovuşa biləcəyini də düşünürdü.  
Bir də ürəyinin lap pünhan bir yerində bir qız sevirdi. Onu 
sevdiyini özündən, bir də qızdan başqa heç kimsə bilmirdi. Hər 
halda, Malik belə düşünürdü. Əslində isə Malikin o qızı sevməyini 
kənddə çoxları bilirdi. Evlərində də bilirdilər. Amma bu barədə 
Malikə bir kəlmə də söz demirdilər. Kamilə istəmişdi o qızı 
istədiyini Malikə desin. Lakin sözünü dilinin ucundan qaytarıb, 
qardaşını utandırmaq istəməmişdi.  
Malik isə bir pünhan yer tapıb, sevdiyi qıza ürək sözlərini 
demişdi.  
-Bilirsən, qız, mən əsgər gedirəm? 
Qız heyrətlə Malikin gözlərinə baxmışdı.  
-Niyə təəccüb elədin? Mənim yaşımda olan oğlanların hamısı 
əsgər getmirmi?  
-Təəccüb eləmədim. Amma sıxıldım.  
-Niyə ki? 
-Düşündüm ki, əsgərliyə gedib qayıdandan sonra məni 
bəyənməyəcəksən, başqasına könül verəcəksən.  
-Yəni belə etibarsız tanıyırsan məni? 
-Yox, vallah, amma oğlanların çoxusu əsgərlikdən 
qayıdandan sonra əvvəl sevdikləri qızları bəyənmirlər. Odur ey, 
qonşumuzun oğlu...  
-Mən o oğullardan deyiləm. Vəfasız bilmə məni. Əsgərlikdən 
qayıdan kimi anam gəlib başına yaylıq salacaq.  
Qızın gözləri dolmuşdu. Sonra isti baxışlarla Malikə baxıb, 
aralanıb getmişdi.  
Malikin atasına dediyi arzuları göyərmişdi. Böyük və 
sarsılmaz dövlət bir sabun köpüyü kimi dağılıb getmişdi. Yerində 
on beş müstəqil dövlət yaranmışdı. O dövlətlərdən də biri Malikin 
arzu elədiyi öz müstəqil yurdu idi ki, indi Malik o yurdu qorumaq 
üçün əsgərliyə gedirdi. Qohumlar, yaxınlar, doğmalar onların 
evlərinə yığılmışdılar. Hamı Malikə xoş sözlər deyir, ona uğurlar 
arzulayır, sağ-salamat geri dönməsini Tanrının dərgahından 
diləyirdilər. Bir də anasına təskinlik verirdilər.  
-Narahat olma, ay arvad, gözünü yumub-açınca oğlun qayıdıb 
gələcək. 
-Həm də kişi kimi geri dönəcək.  
Zenfira isə heç nə demir, narahat ürəyinə səbirdən düyün 
vurub, gizlincə uzaqlara, Maliki aparacaq yollara baxırdı.  
O qız da yollara boylanırdı. Nə vaxtsa Maliki, onun istəkli 
igidini gətirəcək yollara...  
 
X-X-X 
 
Hər kəs onların məhəbbətindən danışırdı. Bu sevginin səsi-
sorağı rayon mərkəzindən aşıb dağların o üzünə çatmışdı. 
Rövşən Xəyaləni hələ orta məktəbdə oxuduqları vaxtlardan 
sevirdi. Əvvəl uşaq sevgisi, məktəb məhəbbəti kimi görünsə də, 
sonralar bunun həqiqi sevgiyə oxşadığı üzə çıxmışdı. Eyni sinifdə 
oxuyurdular. Hər gün bir-birini görürdülər. Təkcə bazar günündən 
başqa. O bazar günündə də Rövşən Xəyaləsiz darıxırdı. Bir 
bəhanə tapıb, onların məhəlləsinə gəlirdi. Uzaqdan da olsa, 
Xəyaləni görüb rahatlıq tapır, yenə çıxıb gedirdi. Bu məhəbbətin 
böyük dastanlar yaradacağına inanırdılar adamlar. Elə Rövşənin 
özü də inanırdı. Gizlin bir yer tapıb Xəyalənin gözlərinə baxdıqca 
baxır, tellərinə sığal çəkməkdən doymurdu.  
-Bizi heç kəs ayıra bilməz, Xəyalə.  
-Bilirəm.  
-Təkcə onu bilmirəm ki, sən də məni mənim səni sevdiyim 
qədər sevirsənmi? 
-Bəlkə səndən də artıq sevirəm, Rövşən.  
-Əhdi-peymanımızın müqəddəs olduğuna inanımmı, qız? 
-İnan, oğlan. Və bu sevginin qara tufanlara duruş gətirəcəyinə 
heç zaman şübhə eləmə.   
-Sevirəm səni, Xəyalə.  
-Mən də səni sevirəm.  
Bu dillərə düşən sevginin növbəti mərhələsində elçi getmək 
gəlirdi. Sonra üzük aparmaq, nişan taxmaq mərasimi... Qanı 
yenicə coşan oğlanlar, qızlar bu məhəbbətə həsəd hissləri ilə 
baxır, özlərini bu oğlanla, bu qızın yerində olmağı arzu eləyirdilər.  
Amma hadisələrin birdən-birə qarışması, erməni məsələsinin 
baş qaldırması Rövşənlə Xəyalənin sevgi dolu gözlərinə kölgə 
salmışdı. Toylarını eləməyə, vüsala qovuşmağa az qalmış işlərin 
dəyişməsi bu sevən gəncləri xəyal qırıqlığına salmışdı.  
-Rövşən, sən də davaya gedirsən? 
-Getməliyəm, Xəyalə. Vətən darda qalanda onun dadına 
yetməmək kişilikdən deyil.  
-Birdən... 
-Erməni gülləsinə tuş gələrəm deyirsən? 
-Allah eləməsin, Rövşən. Mən sənsiz yaşaya bilmərəm.  
-Heç mənsiz yaşamağı düşünmə də.  
-Düşünmürəm, əzizim. Sənsiz bu dünya mənim üçün bir heç, 
mənasız, boz, bayağı planetdən başqa bir şey deyil. 
-Kövrəlmə, canım mənim... Xəyalə, davadan yaralı, əlil kimi 
qayıtsam, məni qəbul eləyib, indiki kimi sevərsənmi? 
-Hər hansı bir halınla sən mənim üçün sevimli Rövşən olaraq 
qalacaqsan.  
-İnanımmı dediklərinə? 
-İnan, Rövşən.  
-Onda içimdə olan bir dünya məhəbbətimlə davaya yollana 
bilərəm. Düşmən bu hisslərim qarşısında məni öldürə bilməz...  
Və günəş işığı az olan günlərin birində Rövşən istəklisi ilə 
vidalaşıb, davaya yola düşmüşdü... 
 
X-X-X 
 
Köhnə “Vef” radiomu qarşıma qoyub müharibə xəbərlərinə 
qulaq asırdım. Müharibədən çox qorxulu soraqlar gəlirdi. Quduz 
düşmən bütün sərhəd boyu torpaqlarımızı atəşə tuturdu. Hər 
sabah ailələrə şəhid tabutları gəlirdi. Elə bil, Qədir də şəhidlərin 
ruhuna ayna tutmaq üçün “Ay sona bülbüllər” – deyirdi.  
Elə yar, yar deyirlər, 
Heç məni demirlər, 
Ay sona bülbüllər... 
Qədir bu yanıqlı şərqini ifa edəndə dəli olurdum mən. Evdə 
tək olanda qorxurdum. Bu şərqinin təsirindən ölə biləcəyimdən 
qorxurdum. Amma yenə də qulaq asmaqdan yorulmurdum. Sanki 
bu şərqisi ilə Qədir dünyanın kədər nəğməsini oxuyurdu 
insanlara. Elə bir kədər ki, o kədərin içində hər şey var idi. İnsanın 
özü, dünəni, keçmişi və gələcəkdə onu gözləyənlər... Qədirin 
yanğı ilə dediyi keçmişdə nə vardı ki? Mənim üçün öz qəmli 
taleyim, qüssə ilə yoğrulmuş dünənlərim və ağrı dolu bu günüm... 
O taleyim ki, hələ dünyaya göz açandan ayaqlarıma zəncir vurub, 
həmişəlik məni əsir eləmiş, gəzməyə, görməyə, dağların, 
qayaların, gülüstan bağların qoynuna ayaq basıb yeriməyə həsrət 
qoymuşdu. Bu azmış kimi cavan, gözəl anamı da almışdı 
əlimdən. İndi isə atalı günlərimin xatirəsinə dalıb, nə qədər ağır 
olsa da, yenə də dünənimə, dünənlərimə qayıtmaq istəyirdim... 
-La ilahə illəllah... 
Atam bu dəfə bu sözləri onu qəfildən yaxalayan xəstəliyinə 
görə deyirdi.  
-Bu nə xəstəlik idi, məni yaxaladı?! 
Birdən gəlmişdi gözlənilməyən qonaq. Sapsağlam olan 
atamın bir ay ərzində rəngi-ruhu dəyişib, bir başqa hal olmuşdu. 
Kənd həkimi olan Yusif doxtur atama baxandan sonra “ Yaxşı 
yaşayıb” – demişdi. Çox bilən bu doxturun belə söz deməsi bizim 
şübhəmizi bir az da artırmışdı. Və qardaşım onu götürüb Bakıya 
aparmışdı. Bakıda onun ağır xəstəliyi təsdiq olunanda, elə bil, 
göydən yekə bir daş düşmüşdü başımıza. Onun yaşadığı son üç-
dörd ayı kədərin, qəmin dəniz burulğanında keçirmişdik. Elə 
Bakıda, Oqtayın evində də rəhmətə getmişdi. Meyidini Bakıdan 
kəndə gətirən gün o biri övladlarını bilmirəm, amma mənim üçün 
dünya gedib, gedib bir dalana dirənmişdi. O dalandan yol tapıb 
sabahlara necə gedəcəyimi hələ kəsdirə bilmirdim. Rahim məni 
yan otağa, atamla vidalaşmağa aparanda, evdə olanların, həyətə 
yığılanların gözlərində su qalmamışdı. Və mən o gün ikinci dəfə 
öldüyümü bütün varlığımla hiss elədim... Amma yenə mələklər 
başımın üstünü aldılar. Tanrım yenə təskinlik verdi mənə. O anda 
istədim Tanrımı bir yaxşıca söyüşlərə qərq eləyəm. Ancaq öz 
Tanrı qüdrətiylə o sözlərin dilimə gəlməsinə imkan vermədi. Yenə 
kirimişcə yerimdə oturdum. Atamın yasını yola verdim. O bir əlçim 
işıqdan tutub, yenə yaşadım.  
Bu kədərli hadisədən bir az qabaq yenə də atam bir dəfə 
ağızdolusu “La ilahə illəllah” demişdi. Bu dəfə ermənilərin 
başladığı növbəti azğınlığa görə işlətmişdi o sözü. Rahimin əlinə 
silah götürüb, dağda-daşda ermənilərlə vuruşması onun xəstə 
canına bir az da ağrı gətirirdi. Ona görə yox ki, oğlunun vətən 
torpaqlarını qorumasını istəmirdi, ancaq ona görə ki, bu işin 
sonundan nigaran qalırdı. Və bir tərəfdən atamın ölümündən ona 
görə təskinlik tapırdım ki, atam vaxtında bu dünyanı tərk eləyib, 
erməni vəhşiliyinin növbəti silsiləsini görmədi.  
Bu işlərə qədər isə mən də bir dəfə atam kimi boğazım 
quruya-quruya “La iləha illəllah” – demişdim. O gün ki...  
O gecə dostum Ramazanın meyidini Bakıdan gətirirdilər. Heç 
bir il ailə səadətinin şirinliyini dada bilmədi dostum. Əziyyətlə, 
zəhmətlə yaşadığı ömrün bu dolayında soyuqdəymədən başına 
yığılan iltihab onu həyatdan vaxtsız-vədəsiz apardı. O gündən 
Ramazanlı günlərin xatirəsi də həkk olundu yaddaşıma. Yenə 
xəyalımda dünənlərə getdim. Oxuduğum və Ramazan üçün 
işarələdiyim kitabları xatırladım. İndi mənim üçün o kitablar başqa 
bir önəm və məna daşıyırdı. Bir də orucluq aylarında Ramazanı 
çox xatırladım. Ona görə xatırladım ki, bu aylarda hərdənbir oruc 
tutar və günortadan bir az keçəndən sonra çörəyi iyləyə-iyləyə 
axşamın gəlməsini, oruc açmanın zamanının yetişməsini 
gözləyərdi.  
Bu kədərli hadisələrin qaranlığı gözlərimdən getməmiş başqa 
bir kədərli hadisənin də acı şərbətini içdim. Dostum Rafiqi itirdim. 
Hələ çox gənc yaşlarında alim adı almağa layiq olan bu ədəbiyyat 
müəllimi qəfil avtomobil qəzasının qurbanı oldu. Onda elə bildim 
ədəb və nur dünyamız bir aydınını itirdi. Bir könül dostumun məni 
əbədi tərk elədiyini bütün ruhumla hiss elədim və itkidən uzun 
müddət özümə gələ bilmədim.  
Qədir isə bu günlərdə elə hey oxuyurdu. Oxumurdu ki, ağı 
deyirdi bu zamanın gərdişinə. Oxuyan belə olmaz axı. Qədirin özü 
də bunu bilirdi. Və zamanın dərdini yaşaya-yaşaya əzab çəkir, 
bütün canı ilə, varlığı ilə naləsini göylərə bülənd edirdi.  
Müharibənin bütün sərhəd boyu genişlənməsi qəlbimdə 
qəribə bir narahatlıq yaradırdı. Bu işin sonundan qorxurdum 
yaman. Ermənidən qorxmurdum. Erməni qorxaq və rəzil bir 
toplum kimi tarixin yaddaşına həkk olunmuşdu onsuz da. Məni 
incidən, içimdə izaholunmaz hisslər yaradan isə başqa şeylər idi. 
Ermənilərin arxasında duranlar, onları üstümüzə qısqırdanlar 
görünmürdülər. Görünsəydilər də onların adını çəkmək olmazdı. 
Adlarını çəksəydin həngamə bir az da böyüyərdi. Belə görünürdü 
ki, neçə qərinə öncələrdən başlanmış murdar və əxlaqsız siyasət 
bu gün də davam edirdi. Və bu davamın sonunda daha nələrin 
baş verə biləcəyini düşünəndə adamın damarında qanı donurdu.  
Yüz illərdi itirə-itirə gəlirdik. Böyük, ucu-bucağı olmayan bir 
dövlətdən çox xırda ərazi qalmışdı özümüzə. Mən bunları 
düşünəndə, rusa da, xaç yürüşünü dünya boyunca yayan üzdə 
bir, ürəkdə başqa olan xaç atalarına da nifrət edirdim. Belə işlərin 
müqəddəs dinlərdən, göydən gələn kitablardan qaynaqlandığına 
inanmağım gəlmirdi. Bunlar hər nə idisə, yerdə, Allahdan uzaq 
məkanlarda şeytanın diktəsi ilə yaradılan işlər idi. Allah isə lap 
uzaqlardan bu şeytan oyunlarına baxır, hələ ki səbr edirdi. Onun 
səbrinin nə vaxt tükənəcəyi bizim gördüyümüz ağıllı işlərdən 
asılıydı. Və heyif ki, hələ çox da ağıllı işlər görə bilmirdik. 
Müsəlman dünyası boş-boş fərziyyələr girdabına yuvarlanıb, o 
çirkabdan çıxa bilmirdi. Təriqət, məzhəb ayrılığı müsəlman 
dünyasının evini yıxırdı. Bu evin tam yıxılacağını düşünəndə isə 
dünya gözündə qaralır, bir heçliyə, boşluğa düşürdün.  
-Sünnilər haqqı danıblar. 
Şiələr belə deyirdilər.  
-Şiələr cığal və araqatandılar. 
Bunu isə sünnilər söyləyirdilər.  
-Bəs islam birliyini necə yaratmaq olar? 
Məntiqli və tədbirli adamlar isə bu sualı yana-yana bir-birlərinə 
verirdilər. Amma onların səsi boz və donuq gurultunun içərisində 
itib-batır, yalan və uydurma nağılların fonunda eşidilməz olurdu.  
Bütün bunlar haqqında da məqalələr yazırdım. Lakin hər belə 
məqaləm dərc olunanda dindar və dünyadan xəbərsiz adamlar 
mənə əyri-əyri baxırdılar. Hələ Allahdan qorxmasaydılar bir yekə 
daş götürüb başıma salardılar. Mən isə dediyimdən qalmırdım.  
-Qürbət, axı niyə adamlar bu gözəl dinləri pis günə qoyublar? 
-Ona görə ki, şəxsi maraq və daha çox qazanmaq ehtirası 
insanları Allahın yox, şeytanın yanına aparıb.  
-Şeytan, yəni, bu qədərmi güclüdür? 
-Güclü olmasaydı, dünyanı bu günə qoymazdı.  
-Bəs Allahın o güclü dediyin şeytana gücü niyə çatmır? 
-Allah insana ağıl verib, deyib, gedin ağlınızla şeytana qalib 
gəlin.  
-Qalib gələ bilməsə necə? 
-Onda ya dünya başdan-ayağa şeytanın olacaq, ya da məhv 
olub, yanıb gedəcək... 
Uşaqlıq dostum Qürbətin sözlərində çox böyük məntiqlər 
gizlənirdi. Heyif ki, gizlənirdi, açıq-aşkar üzə çıxmırdı... Və bu 
qaranlığın içində adamlar boğulurdular.  
 
X-X-X 
 
Bir həftə idi ki, Malikdən xəbər-ətər yox idi. Mil təpəsində 
gedən döyüşlərdən sonra onun, elə döyüş yoldaşlarının da 
sorağını ala bilmirdilər. Pis, qara düşüncələr adamların içini yesə 
də, bu bəd düşündüklərini dillərinə gətirmək istəmirdilər. Bir də 
ümidin lap sonda öldüyünü də adamlar bilirdilər axı. Amma 
Gülzəddində pıçhapıçlar an-an, saatbasaat çoxalırdı. Bu 
pıçıltıların içində işıq deyilən bir şey görünmürdü. Bəlkə də, təkcə 
Zenfira ananın qəlbindəki işıq hələ közərirdi. O, da o işığı zorla 
tutub qəlbində saxlayırdı. O işıq çəkilib gedən kimi Malikin qara 
xəbəri  çatacaqdı ona.  
O qızın isə işığı sönmüşdü qəlbində. Hey boylanıb yollara 
baxsa da, təkcə Tanrı möcüzəsindən başqa heç nəyə inanmırdı. 
Tanrı da möcüzələrini bu dünyaya çox az-az göndərirdi. Əslində, 
bəsirət gözü ilə baxand bu dünya başdan-başa möcüzələrdən 
yoğrulmuşdu. Tanrının əl içi kimi aydın görünən və hamının görə 
bildiyi möcüzələr isə Tanrı tərəfindən çox xəsisliklə gəlirdi yer 
üzünə. İndi o möcüzələrdən biri olsaydı, bəlkə,  qızın qəlbində 
sönən işıq yenidən yanıb, aləmi öz şöləsində yuyundurardı.  
Artıq kənddə Zenfira anadan başqa hamı Malikin şəhid 
olduğunu bilirdi. Bəlkə elə Zenfira ananın özü də duymuşdu hər 
şeyi. Axı ana qəlbi övladının sevincini də, qəmini də anında 
duyur. Amma hələ Zenfira ana Maliksizliyi qəlbində yerləşdirməyə 
ürək eləmirdi. Elə bilirdi qəlbində olan Malikin yeri boş qalan kimi 
onun da həyatı bitəcək. Və bundan sonra yaşanan ömrü yaşamaq 
yox, ancaq ömrü başa vurmaq üçün əzab çəkmək olacaq.  
On yeddi nəfər igid şəhid olmuşdu bu döyüşdə. Elə bir yerdə 
düşmən gülləsinə tuş gəlmişdilər ki, onların meyitlərini də 
götürmək müşkül bir məsələyə dönmüşdü. Meyitlərin olduğu 
əraziyə yaxınlaşan kimi düşmən atəş açırdı. Düz on gün bu 
dözülməz müsibət davam elədi. Qonşu və dost ölkənin 
müdaxiləsindən sonra meyitləri götürməyə izn verdilər.  
On gün... 
Bir ayın üçdə biri... 
Və böyük sınağın sonuncu günü... 
Allah, elə bil, bu on gündə insan dözümünü sınağa çəkirdi. 
İnsan səbrinin harda bitəcəyini yoxlamaq istəyirdi.  
Şəhidlər bir-bir ailələrinə təhvil verilirdi. Şakir, Mehman, 
Fərmayil, Nüsrət... Sona qalan Malik idi. Ən sonda onu 
götürdüklərinə görə ən sonda da onu vermişdilər əzizlərinə. Əvvəl 
gətirib şəhər məscidində kəfənləmiş, tabuta qoyaraq şəhidlərin 
uyuduğu xiyabana aparmışdılar.  
Hamı ağlayırdı o gün. Bütün Gülzəddin yasa batmışdı o son 
bahar günlərində. Hönkürə-hönkürə ağlayanlar da çox idi. Bu 
igidin vaxtsız ölümü, sanki, insanların çiyninə ağır bir yük 
qoymuşdu. Kənd öz qəhrəman igidinin ölümünə yas saxlayırdı. 
Gilas nənənin, Zəkiyyənin, Fatmanın, Zərrinin, Məsmənin, 
Qəndabın ağı demələrindən uca dağlar lərzəyə gəlirdi. Təkcə 
Zenfira ana içində ağlayırdı. Atasının, anasının yanında övladına 
hönkür-hönkür ağlamaqdan utanırdı. Onların qarşısında hər 
zaman boynu teldən nazik olmuşdu axı. Heç zaman ata-ana 
qarşısında bir artıq hərəkətə yol verməmişdi. Övladı əsgər 
gedəndə də böyüklərdən utanıb onun boynuna sarılmaq, üzündən 
öpmək   istəməmişdi. İşi belə görəndə arvadlar zorla onu o biri 
otağa aparmışdılar, Maliki çağırıb anası ilə vidalaşmasını 
istəmişdilər. Amma bu vidalaşma sonuncu vida olmamışdı. Bir ay 
əvvəl də Maliki yaxşı xidmətinə görə dörd-beş günlüyə evlərinə 
buraxmışdılar. Bu dörd-beş günü o, evdə, ata-anasının yanında 
keçirməli və yenə qayıdıb döyüş bölgəsinə getməliydi. Lakin bu 
dörd-beş günün ömrü iki gündən artıq olmamışdı. Televizorda 
eşitdiyi xəbərdən sonra geyimini, yükünü toplayıb, yola 
hazırlaşmışdı.  
-Bəs niyə belə tez qayıdırsan, oğlum? 
Anasının həyəcanla verdiyi suala Malik soyuqqanlıqla cavab 
vermişdi: 
-Darıxma, ana, tezliklə dava bitər, qayıdıb yanınıza gələrəm.  
O ağır xəbəri televizorda eşitməyən ana o qədər də təlaş 
keçirmədən oğlunu yola salmağa hazırlaşmışdı.  
Xəbəri eşidən bacısı isə həyəcanını içində boğmağa 
çalışaraq: 
-Bəlkə getməyəsən, qardaş, - demişdi.  
Malik etinasız görünməyə çalışaraq, bacısının üzündən 
öpmüşdü.  
-Belə bir vaxtda yoldaşlarını güllənin altında qoyub, evdə 
gizlənmək kişilikdəndirmi, bacı? 
-Birdən... 
-Bilirəm nəyi fikirləşirsən. Qorxma, heç nə olmaz... Bacı, 
birdən müharibədən qayıtmasam, ata-anamı dərdin əlində tənha 
qalmağa qoymazsan.  
-Yaxşı, qardaş, sən Allah, elə danışma.  
Bu söhbətin sonunda Malik mənalı-mənalı bacısının üzünə 
baxıb, ona bir qəribə sual da vermişdi: 
-Bacı, davadan şikəst qayıtsam, ərə getməyib, həmişəlik 
mənə baxarsanmı?  
Onda bacısı əli ilə qardaşının ağzını qapayıb, onu daha 
danışmağa qoymamışdı...  
Və Malik davadan şikəst yox, şəhid kimi qayıtmışdı...  
Amma hər dəfə Kamilə əlil arabasında əyləşən bir insan 
görəndə, Malikin o sözlərini xatırlayırdı... 
Hələliksə, başdan-ayağa yasa bürünmüş kənd öz ilk şəhidinə 
matəm saxlayırdı. Göydən ötüb-keçən buludlar da bir anlıq 
dayanıb igidi anırdılar. Ağaclar bahar görkəmindən çıxıb, qış 
ruhunda yerlərində dayanmışdılar. Müdrik dağlar başlarını aşağı 
dikib dərin-dərin fikrə dalmışdılar. Yollar da sağ-salamat geriyə 
qaytara bilmədikləri oğulun ölümündən sarsılıb kiçilmişdilər elə bil. 
Təkcə həyətlərində olan qızılgüllər boy verib pöhrələmişdilər. 
Sanki bu qızılgüllər Malikin ölümünə yas saxlamır, şəhidlik 
zirvəsinin ucalığından baxırdılar bu dünyaya. 
Zenfira ana qızılgüllərə baxanda havalanır, Malikin nağara 
çalğısının səsi qulaqlarında cingildəyir və belə anlarda o, irəli 
yeriyib ürəkdən yanğılı-yanğılı muğam üstündə ağı demək 
istəyirdi oğluna. Amma başı dolanır, səsi çıxmır, otağın 
alaqaranlıq bir küncünə çəkilir, başdan-ayağa yanıb-yanıb kül 
olurdu. 
O qız da ürəyində dəfn edirdi. Qəlbində qalan nakam eşqini, 
sevgisini, məhəbbətini torpaqlara gömürdü. İndi bu kənddə bu 
qızdan zavallı birisini tapmaq olmazdı. Həm də ona görə zavallı 
idi ki, hər kəs açıq-aydın ağlaya bilsə də, bu qız ağlaya bilmirdi. 
Sevgisini gizli saxladığı kimi, tökdüyü göz yaşlarını da içinə 
axıtmalı, hamıdan gizli saxlamalıydı. 
Bir müddət pünhan-pünhan baxdığı, həsrətlə boylandığı sonu 
görünməyən yollara çıxıb irəli getməyə başladı. Bu yolun sonu 
pis, bəd, lap bəd olacağını düşünmədən irəli yeridi. Artıq onun 
üçün yolun onu hara aparacağı öz mənasını itirmişdi. Bu yol hara 
gedib çıxsa da, onun qəlbindəki arzularına aparıb çıxara bilməzdi. 
O arzular bir qönçə gül kimi solub, öz ömrünü başa vurmuşdu.      
 
X-X-X 
 
Rövşəndən bir müddət idi xəbər-ətər yox idi. Xəyalə ondan 
nigaran qalsa da, bir adam tapıb onun sorağını ala bilmirdi. 
Axırda dözümünə tab gələ bilmədi. Telefonu götürüb Rövşən gilin 
ev nömrələrini yığdı.  
-Alo. 
Dəstəyin o başından gələn səsin Rövşənin bacısı olduğu 
bilinirdi.  
-Nərmin, mənəm, Xəyalə.  
-Hansı Xəyalə? 
-Mən də... 
-Hə, tanıdım.  
-Nərmin, Rövşəndən bir xəbər varmı? 
Nərminin hıçqırıb ağladığı Xəyalənin qulaqlarından 
yayınmadı.  
-Bir nigarançılıqmı var, Nərmin? 
-Qardaşım yaralanıb, hospitala aparıblar. 
Xəyalənin içindən xırda bir gizilti keçdi.   
-Vəziyyəti ağırdırmı? 
-Hələ bilmirik, atam yanından qayıtmayıb.  
Xəyalə dəstəyi asdı. Bir anda xatirələr bir kino lenti kimi 
gözlərinin önündən keçdi. O xatirələrdə neçə il bundan əvvəl 
başlanmış bir məhəbbətin yaddaşa xoş gələn görüntüsü var idi. 
Məktəbdə gizlincə baxışmaları, bir bəhanə tapıb bir-birilərinə 
yaxınlaşmaları, yerinə düşdü, düşmədi bir söz soruşmaları, əllərini 
xırdaca bir-birilərinə toxundurmaları, sonra qızın yanaqlarının 
qızarması, oğlanın əllərinin isinməsi, daha nələr, nələr... Bu illər 
onun ömür yolunun hələ ən şirin çağları kimi yaddaşında 
çozələnirdi. Belə xoş çağların uzanıb getməsini diləyirdi. Bir 
yandan isə ürəyinin lap pünhan yerində bu günlərin bitməsini, bir-
birlərinə qovuşmalarını da istəyirdi. Axı bu istək, bu baxışlar, bu 
xırda təmaslar nə qədər şirin olsa da, bir o qədər də əzablı və 
dözülməsi çətin olan hallar idi. Bu əzabın bir sonu olmalıydı, onlar 
bir-birilərinə qovuşub taledən kam almalıydılar. 
Aldığı bir-birindən  bəd xəbərlər isə onun bu arzusunun 
üstünə qapqara bir kölgə çəkirdi. Əvvəl Rövşənin çiynindən güllə 
yarası almasını çatdırmışdılar ona. Sonra başından yaralandığını 
demişdilər. İndi isə bəd xəbər gətirən daha betərindən xəbər 
verirdi. Deyirdilər, Rövşənin bel sütunundan dəymişdi düşmən 
gülləsi. Xəbərlər tez-tez dəyişir, Xəyaləni pis fikirlər dənizinə qərq 
eləyirdi. Bir müddət gözləməli, ya da Rövşənin özünü görməli idi. 
Yoxsa, inanmayacaqdı bu deyilən xəbərlərə. Onu isə sonralar, lap 
sonralar görə bildi. Onda gördü ki... 
Daha qulaqlarını bağlamışdı Xəyalə. Heç kəsi eşitmək 
istəmirdi. Rövşəndən bir söz salanda çəkilib gedirdi. Bir-birini 
inkar edən xəbərləri eşitməkdən əsəb sistemi də bir sapa 
düyünlənmişdi. Bir az da tarıma çəkilsəydi, daha yaşaya bilməz, 
ya da Rövşəni yaddaşından çıxarmağı bacarmaq gücündə 
olmalıydı.  
Axır ki, gördü onu. Əlil arabasında gördü. Uzaqdan ona baxıb 
dərindən köks ötürdü. Və çıxıb getdi. Rövşən onun arxasınca 
baxa-baxa qaldı. Elə o andaca onun şah damarından nəsə qopub 
içində əzab çəkə-çəkə yetim uşaqlar kimi ağlamağa başladı. O 
məqamda ilk dəfə duydu insanların vəfasızlığını. O anda bütün 
məhəbbətlərin ülvi olmadığına inandı. Bir də ona inandı ki, daha 
o, bundan sonra bir kimsəyə könül bağlayıb məhəbbət köynəyi 
geyə bilməz. Gözlərini göylərə zilləyib əlil arabasını tənhalığa, 
adamların olmadığı yerə sürüb gətirdi. Bir uşaq kimi hönkürüb 
ağladı. Və elə o gündən ömrünün bitdiyini, öldüyünü, ancaq 
ruhunun bu dünyada dolandığını zənn elədi.  
Xəyalə də getdi. Rövşənin əbədilik əlillik arabasında 
oturacağını öyrənən kimi birinə könül verib uzaqlara yollandı. Elə 
uzaqlara ki, daha Rövşən öz əlil arabası ilə gəlib ona yetişə 
bilməzdi...  
 
X-X-X 
 
Göydaşlının ən gözəl çağlarıydı. İlin bu fəsli kəndin ən dirilən 
vaxtları olurdu. Ağaclar çiçək açır, çayların suyu çoxalır, yaz 
yağışları talenin xoş qisməti kimi adamların başına yağırdı. Lap 
uşaq vaxtlarımdan bu xasiyyətə köklənmişdim. Yaz aylarında, elə 
bil, mən də yenidən doğulurdum. Heç sevmirdim qış fəslinin 
gəlməsini. Dörd-beş ay evdə dustaq qalacağımdan ölə biləcəyimi 
düşünürdüm. Bu qış ayları uzun, çox uzun görünürdü mənə. 
Sanki bir yekə, yepyekə qara daş asılmışdı bu qış aylarının 
yaxasından, onu azad olmağa qoymur, uzadır, uzadırdı. Mən də 
əlacsızlıqdan ilin təqvim vərəqinə boylana-boylana qalırdım. 
Əsgərlər hər günlərini pozduqları kimi mən də o günlərin üstünə 
qara bir xətt çəkirdim. Çəkirdim ki, bitib qurtara, tükənə, 
gözlədiyim, həsrətində olduğum yaz ayları gəlib yetişə.  
Və gəlib yetişmişdi o yaz ayları. Ağacların yenidən 
doğulmasına baxdıqca, çiçəklərin açılıb adamın üzünə güldüyünü 
gördükcə qəlbim fərəhlənir, ürəyimə yeni ruh, yeni nəfəs gəlirdi. 
Belə vaxtlarda ilham pərim də oyanırdı elə bil. Bu ilham pərimin 
əlində girinc qalırdım hərdən. İstəyirdim qovam, uzaqlaşdıram 
özümdən, amma getmirdi, üzlü qonaqlar kimi ruhumda oturub əl 
çəkmirdi məndən. Mən də gizlincə, tək-tənha qalanda ilham 
pərimin mənə yazmağa məcbur elədiyi mövzuları ağ vərəqin 
köksünə köçürürdüm. Yazdığımı pozurdum, pozduğumu yenə 
yazırdım. Bədii əsərlər üzərində işlədiyimi adamlara deməyə 
utanırdım. Utanırdım ki, gülərlər mənə, deyərlər, o böyük 
yazanların yanında bir şey yazıb üzə çıxara bilərsənmi? Mən isə 
özlüyümdə onlar kimi düşünmürdüm. O böyük yazanlar da adam 
balası idilər, onları da bir ana doğub gətirmişdi bu dünyaya. 
Başqa bir seçimdə, Tanrının güllü boğçasında gəlməmişdilər axı 
onlar bu dünyaya. Ya bəlkə elə o güllü boğçada Tanrı onları yer 
üzünə göndərmişdi? Və bəlkə elə mən də o boğçada gələnlərdən 
biri idim? Nə bilmək olar? Axı bir tərəfdən də heç zaman məni 
tərk eləməyən ağ buludların üstündə oturan Tanrım var idi 
mənim. Bəlkə elə mənim özüm də bilmədən Tanrım mənə bir 
sehirli əta əxz eləmişdi. Hər nə idisə, yazırdım. Dağdan, daşdan, 
bulaqdan, çaydan, dərələrin enişindən, buludların axışından, 
təpələrin, düzlərin nakam duruşundan, Araz çayının göz 
yaşından, Təbrizin ağlar baxışından, hər şeydən, hər şeydən... Bir 
də özümü yazırdım. Özümü axtara-axtara taleyimin şifrəsinin izinə 
düşür, o izlə əlçim boyda işığıma doğru gedirdim.  
Və yenə də sevirdim hərdən. Ürəyimdə sevirdim. O ürəyimdə 
sevdiyim qızlar bir-bir qönçələnib gül olur, birinin evinə köçüb bir 
ocağın çırağını yandırırdılar. Mən isə çırağımı yandırmağa bir 
gözəl tapa bilmirdim. Bir gözələ könül açıb onu sevdiyimi dilimə 
gətirməyə cürətim, cəsarətim çatmırdı. Elə bilirdim hansı qıza onu 
sevdiyimi desəm, o məni qapqara gülüşlərə qərq edəcək. Sonra 
da çıxıb gedəcək. Bu gedişi ilə məni də aparacaq. Özü olan 
yerlərə yox, başqa, bambaşqa yerlərə aparacaq məni və bu 
aparması ilə məni yenidən bu dünyaya qaytarmaq çətin olacaq. 
Buna görə heç bir qıza demirdim onu sevdiyimi.  
Gəlinlərimiz hərdən söz atırdılar mənə. Yar-yoldaşımın, hələ 
məndən yaşca kiçik olanların da ailə qurmalarını üzümə 
vururdular. Bilirdim ürəkdən demirlər bu sözləri. Elə-belə, söz 
xətrinə, ürəyimi açmaq üçün işlədirlər bu cümlələri. Və bu 
dediklərinin ürəkdən gəlmədiyini bildiyimə görə içimdən 
qovrulurdum. İstəyirdim hərdən dəli-dəli qışqıram, deyəm, bəsdi 
daha, az hisslərimlə oynayın, amma deyə bilmirdim. Onu 
deməkdən də qorxurdum. Sanki o sözləri dilimə gətirsəydim, 
birdəfəlik bu mövzunu qapadacaqdım. Amma mən bu mövzunun 
qapadılmasını istəmirdim. Qəlbimin bir tərəfində bu mövzunun 
işıqsız, ruhsuz işlədilməsinə etiraz eləsəm də, o biri tərəfdən 
gündəmdə qalmasını da istəyirdim. 
-Sən qızı göstər, mən onu alım gətirim sənin üçün.  
Şəfaət deyirdi bu sözləri. Rahimin həyat yoldaşı. Rahim 
məndən utana-utana o sevdiyi qızı evimizə gətirmişdi axı. O 
vaxtdan da hiss eləyirdim ki, qəlbinin içində bir qırıqlıq var. 
Məndən əvvəl evləndiyinə görə içindən qırılmışdı elə bil. Bəlkə də 
onun qəlbindəki bu qırıqlığı məndən başqa bir kimsə görə 
bilməzdi. Bir söz tapıb da ona deyə bilmirdim. Deyə bilmirdim ki, 
axı sənin nə günahın var, sən də oturub mənim kimi xəyallarla öz 
şirin taleyini qura bilməzsən ki. 
Mən isə tez-tez şipşirin nağıllar düzəldib özümü o nağılların 
qəhrəmanı eləyirdim. O şipşirin nağıllarda ürəyimdə istədiyim qızı 
götürüb lap uzaqlara, bu dünyanın olmadığı bir yerə aparırdım. 
Oraların qulaqları kar edən tənha səssizliyində həmən qızla 
gəzib-dolaşır, ağappaq buludların arasında itib-batır, bir daha 
fiziki mövcud olduğum dünyaya qayıtmağı ağlıma da gətirmirdim.  
Artıq Vasif də yavaş-yavaş gözəllərin pişvazına çıxırdı. Bunu 
o, da Rahim kimi pünhan eləyirdi. İstəyirdi kimisə sevdiyini mən 
bilməyim. Onda Bakıda oxuyub kəndə qayıtmışdı. Kənddə işləri 
əməlli olmadığından yenə qayıdıb Bakıya getmişdi. Rahim də pul 
qazanmaq üçün ara-sıra urusetə gedirdi. Belə zamanlarda mənim 
işim çox çətinləşirdi. Onda yalnız analığımın ümidinə qalırdım. 
Düzdü, Şəfaət də mənə bir doğma bacı kimi qulluq edirdi, amma 
əsas çətinliklər Fəridə xanımın boynunda qalırdı.  
-Sən o qızı göstər... 
-Şəfaət, mən o qızı göstərsəm nə xeyri? İndi heç dörd ayağı 
olan oğlanlara qız vermirlər. O ki, ola...  
-Yaxşı, sən Allah, belə bədgüman danışma. Fərasətin olsa, 
çox işlər görə bilərsən. Dəftər-qələmə olan sevgini qızlara 
yönəltsəydin, indi çoxdan ailə həyatı qurmuşdun.  
Bəlkə də gəlinimizin sözünün içində az-maz həqiqət deyilən 
şey var idi. Çünki sevgimin böyük hissəsini dəftər-qələmə 
bağlamışdım. Elə olurdu ki, yuxuma da haram qatıb gecənin 
yarısına qədər işləyirdim. Birdən görürdüm ki, anamı əvəz eləyən 
qadın başılovlu özünü yanıma çatdırdı, saata baxıb heyrətlə 
qələmi əlimdən aldı.  
-Allah məni öldürsün, gör saat neçədi? Belin qırıldı axı. Elə 
bilirsən, bu yazdıqlarına görə sənə ənam verəcəklər? Dünya elə 
qarışıb ki, heç Səməd Vurğunu da oxuyan yoxdu.  
Deyinə-deyinə məni yatağıma uzadırdı. Üst-başımı örtüb, işığı 
söndürürdü.  
Mənim yazmağa olan sevgi işığım isə sönmürdü. Artıq çoxları 
da bilirdi ədəbiyyata meyilli olmağımı. Nə qədər gizlətməyə 
çalışsam da, hardansa boy verib üzə çıxırdı bu işim. Və bədii 
yazılarım yavaş-yavaş qəzet-jurnal səhifələrində dərc olunmağa 
başladı. Bundan sonra insanlarda mənə qarşı münasibətin 
dəyişdiyini də apaydın hiss eləyirdim.  
Çox qəribə idi, vallah, nədənsə şöhrətin başgicəlləndirən 
bəyaz yoluna çıxdıqca, daha çox xəyalpərəst olurdum. O xəyallar 
məni uzaqlara aparanda mən daha da uzaqlara getmək, beş 
dağın, on dağın, on yeddi dağın arxasında olanlarla ünsiyyət 
quraraq, həyatımın səmtini ağappaq işıqlarla nurlandırmağa səy 
göstərirdim.  
 
X-X-X 
 
Onu bu bəyənilməyən addımı atmağa məcbur eləyən bel 
sümüyündəki güllə yerinin ağrısı deyildi. Bu ağrıya dözə bilirdi. 
Heç o, qızın üz çevirib ondan uzaq getməsi də onu bu çətin yola 
çıxmağa məcbur edə bilməzdi. Çünki güllə belinin şah sümüyünə 
dəyəndə və həkim ona həqiqəti qırmızı-qırmızı deyəndə o, 
beyninin qaranlıq bir yerində belə olacağını düşünə bilirdi. Axı 
hansı sağlam qız əlil arabasına məhkum olmuş birisinə könül 
verib taleyini belə boz qismətə bağlaya bilərdi? Olsa-olsa 
milyonda bir qız belə bir taleyə qucaq açardı. O milyonda bir qızın 
onun sevdiyi qız olmasına da inanmaq çox çətin bir məsələ idi. 
Elə ona görə də qız arxa çevirib ondan aralı düşəndə o, bunu 
özünə çox da dərd eləmədi. O, qızın yoxluğu ağrısına da dözməyi 
bacardı. 
Onu bu yola aparan isə başqa səbəblər idi. Elə o onu ağrıdan 
səbəblər ucbatından yolu qabağına qatıb irəli gedirdi. Yaxşı ki, 
qollarında arabanın çarxını fırlamağa gücü var idi. Yoxsa, kim idi 
onu bu sıldırım uçurumun qırağına gətirən? Kimə deyə bilərdi axı 
məni filan yerə apar, mən həyatda son arzumu yerinə yetirim? 
Başqa bir bəhanə ilə də heç kəs onu buraya gətirib qoymaz və 
çıxıb getməzdi ki, o, da bildiyini eləsin.  
Araba düpbədüz yolda yeriyirmiş kimi irəli gedir, sanki 
uçurumun kənarına çatmağa tələsirdi. Nə yaxşı ki, bu gün dünya 
da boşalmışdı. Gözünə bir kimsə dəymirdi. Sanki düzü-dünyanı 
götürən bu adamlar bir uçan xalçaya minib başqa bir dünyaya 
getmişdilər ki, onun bu sonuncu arzusunu həyata keçirməyə 
mane olmasınlar.  
Adamların laqeydliyi, biganəliyi onu bu qərara gəlməyə 
məcbur eləmişdi. Vətən torpağı uğrunda qazi olan bu adama 
yazıq və zavallı kimi baxırdılar. Çox vaxt da baxmırdılar. Baxmaq 
istəmirdilər. Bir bəhanə ilə yollarını dəyişib onunla üzbəüz 
gəlməməyə çalışırdılar. Üz-üzə gələndə isə... Öz gözləri ilə 
görmüşdü neçə dəfə, onu görəndə qulaqlarını çəkir, astaca 
göylərə, Allaha tərəf baxırdılar. Cavan qızlar isə onu daha çox 
yandırıb tökürdülər. Ona qarşı o qədər etinasız yanaşırdılar ki, bu 
etinasızlıqdan üşüyürdü, donurdu, bu soyuqluqdan bir buz 
heykəlinə dönüb qalırdı.  
-Mənəm, tanımadınızmı məni? Mənəm, məəəən... Bir vaxtlar 
məni görəndə ehtiras hissləri ilə alışıb-yanmırdınızmı? İndi niyə 
qaçırsınız məndən? Bəlkə sizlərin bir xoş baxışından yenə 
dirçəlib ayağa qalxa bilərəm? Niyə o baxışları çox görürsünüz 
mənə?..  
Beləcə, çox yalvarmışdı o nazlı-qəmzəli xanımlara. Səsi ilə 
deyil, içindən gələn səssiz harayı ilə yalvarmışdı o qızlara. Qızlar 
isə, sanki, onun içindən gələn harayı eşitmir, ya da özlərini 
eşitməzliyə vururdular.  
Belə bir toplumun içərisində yaşayıb ömür sürmək ağır gəlirdi 
ona. Və bu ağırlıq onun iradəsinə qalib gəldi. O, özlüyündə 
özünün qətl fərmanına qol çəkib, yola düzəldi.  
Çəmənlər yamyaşıl idi. Elə bil, bu yerlər o, gəncin qətl 
fərmanından xəbərsiz kimi üz-gözünə bir az da yar-yaraşıq 
vermişdi. Hər yan adamın üzünə gülürdü. Belə bir ilahi 
gözəllikdən özünü məhrum edərək, verdiyi fərmanın icrasına 
tələsmək heç də ağıllı qərar olmasa da, o, heç nə düşünmədən 
uçurumun lap qarşısına gəlib çıxdı. Bu yerlərdən aşağıya 
baxanda adamın gözləri qaralırdı. Və o, gözlərini yumub bir az da 
yaşamaq, yaşamaq, sonra isə...  
Sonranın gəlməsinə sayılı dəqiqələr qalırdı... Və bu sayılı 
dəqiqələrdən sonra baş verəcək faciəni görməmək üçün 
uçurumun başı üstündə dolaşan quşlar da uçub uzaqlara 
gedirdilər...  
 
X-X-X 
 
Kənddə hamı qara paltardan çıxmışdı. Təkcə Zenfira anadan 
başqa. Bir kimsə ürək eləyib bu qara paltarlı qadına qaradan 
çıxmağı deyə bilmirdi. Bəlkə elə bu qara paltarla da bu qara 
paltarlı qadın öz dünyasının sonuna gedəcəkdi. Gözlərindəki 
işıqsızlıq, ruhundakı yorğunluq belə düşünməyə əsas verirdi.  
Qara paltarlı qadın hamıdan gizlin tez-tez şəhidlərin uyuduğu 
məzarlığa gedirdi. Oğlunun başdaşı ilə üzbəüz dayanıb onunla 
söhbətləşirdi.  
<<-Necəsən, oğlum? 
-Yaxşıyam, ana. 
-Ağrıyırmı yaran? 
-Bu dünyada adamın yaraları ağrımır, ana.  
-Bəs niyə başdaşın belə soyuqdu? 
-O başdaşım deyil, sənin ürəyindi. 
-Mənim ürəyim? 
-Mən öləndən sənin ürəyin belə buz bağlayıb. Elə buzlu 
ürəyinlə də hər zaman yanımda dayanıb keşiyimi çəkirsən.  
-Sən ölməmisən ki, oğlum, bir müqəddəs ruh kimi torpağın 
köksünə sığınmısan.  
-Yadındamı, ana, mənə necə laylalar çalardın? 
-Amma sən vəfasız çıxdın mənim o laylalarıma.  
-Niyə ki, anacan? 
-Axı o laylalarda mən sənin toyunu görmək istəyirdim. Sən 
isə... 
-Bizim məqamımız hər şeydən ucadı. Toy eləməkdən, oğul-
uşaq sahibi olmaqdan, hətta, uzun ömür sürməkdən də... 
-Onu bilirəm, oğlum.  
-Di onda sil gözlərinin yaşını, ana. Sənin göz yaşlarını 
görəndə rahatlıq tapa bilmirəm.>> 
Ana ürəyini oğlunun yanında qoyub geriyə qayıdırdı...  
Bu dəfə bacısı gizlincə onun yanına gedirdi. Bu dünyanın özü 
qədər istədiyi qardaşının “əlindən tutub” o vaxtlar deyə bilmədiyi 
sözləri deyirdi ona. Onunla söhbətləşib, qayıdırdı evə.  
<<-Qardaşım, bilirsənmi səni nə qədər sevdiyimi?  
-Bilirəm.  
-Bəs onda... 
-Səni tərk elədiyimi deyəcəksən, eləmi? 
-Təkcə onu deyil. 
-Özgə nədir ki? 
-Səni arxam, dayağım bilirdim. Ürəyimin sevinci, qürurum, bu 
günüm, sabahım, gələcəyim sanırdım səni. Bəs belə də qardaşlıq 
olardımı, sən elədin? 
-Mən eləmədim ki, bacı, Tanrımız belə yazdı.  
-Tanrımızın yazdığına qurban olum.  
-Mənə de görüm, ailə həyatı qurmusanmı? 
-Bəs sən demədinmi... 
-Əlil qayıtsam əgər, ailə həyatı qurma, ölüncə mənə bax 
demişdim. Axı mən əlil qayıtmadım.  
-Mən isə sənin öldüyünə inanmıram. Sanıram ki, bir gün əlil 
arabasında qayıdıb gələcəksən yanıma və mən də ölənə qədər 
baxacağam sənə... 
-Bəs əlindəki kağızlar nədir? 
-Məni şair elədin, qardaş. Gedişindən sonra ülfətimi bu 
kağızlara bağladım. İstəyirsən, oxuyum sənin üçün?..>> 
Kamilə ətrafına göz gəzdirib, pıçıltı ilə yazdığı şeirləri 
qardaşına oxuyurdu.  
Hər zaman mən səni səsləyəcəyəm, 
                     Yoluna göz dikib gözləyəcəyəm. 
   Heç bir vaxt ölmüsən deməyəcəyəm, 
 Qardaş, ölümünə inanmıram mən... 
 
Bu bir xəyal oldu yenə, 
   Gülən rəngin soldu yenə. 
   Gözüm yaşla doldu yenə, 
      Aman, qardaş, qayıt geri... 
 
             İtirdim qardaşımı,  
            O ürək sirdaşımı. 
                  Silən yox göz yaşımı, 
                 Ağla, ürəyim, ağla... 
Yenə də yanaqları allanırdı Kamilənin. Elə bilirdi ətrafında 
olan şəhidlərin hamısı onun qardaşına oxuduqlarını eşidirlər. Və 
başını bir az yuxarı qaldırıb şəhidlərin ruhuna yazdığı şeirlərdən 
də bir-iki bənd deyir, sonra çıxıb gedirdi.  
Belə görüşlərin birində qardaşı da ona bir şeir parçası 
pıçıldamışdı: 
Doldurma qəlbində boş qalan yeri, 
Mənim məzarım tək saxla, nə olar. 
                      Aşkarda ağlama, əğyar görməsin, 
                      Ağlasan, gizlincə ağla, nə olar... 
Və o şeir parçasını həm də qardaşının o qıza ismarıcı kimi 
qəbul eləmişdi. Bundan çox sıxılmışdı. Uzun müddət şeirin 
təsirindən qurtulub özünə gələmməmişdi.  
Şəhidlik adının ucalığına yüksəlsə də, Malik öz nakam gedişi 
ilə bu ailəyə sonsuz bir səssizlik və sükut gətirmişdi. Elə bu 
sükutun ağır havasından Mirzə baba dünyasını dəyişmişdi. Gilas 
nənə yorğan-döşək xəstəsi olmuşdu. Qabil müəllimin gizlində 
axıtdığı göz yaşlarından gözləri nurunu itirməyə başlamışdı. 
Zenfira ana isə ölmüşdü oğlunun ölüm xəbərini eşidən gündən. 
Yaşayan ancaq quruca cismi idi. İş dalısınca da gedirdi, üzüm də 
becərirdi, həyət-baca işlərinə də baxırdı, ancaq bunların hamısını 
bu dünyadan getmiş bir adam kimi eləyirdi. Ruhu isə elə o 
gündən Malikə qoşulub Malik gedən dünyanın sakini olmuşdu.  
Kamilə isə bütün bunları görə-görə, duya-duya əzablı bir 
ömrün nəfəs kəsən dairəsində yaşamağa bənzər, amma çox da 
yaşamağa oxşamayan bir auranın içərisində sabahlardan 
sabahlara gedirdi.  
Elnarə oxuyurdu... Onun oxumasından çox sıxılırdı Kamilə. 
Elə bilirdi Elnarə oxumur, onun nakam qardaşına ağı deyir... 
İlqarla Vəliyullanı görəndə qəlbindən bir göynərti keçirdi. 
Onların o gündən susan nağaralarının səsini eşitməsə də, 
keçmişdə qalan o günlər yadına düşür və onu ağrıdırdı.  
O gün isə... O gün bir başqa gün idi. O günün işığı da başqa 
günlərin işığından seçilirdi. Və Kamilə, elə bil, yenidən 
doğulurdu... 
 
X-X-X 
 
Baxşı əmi yenə yay çardağından yorğan-döşəyini götürüb 
həyətin o başına, çaya yaxın bir yerə gəlirdi ki, bəlkə sakitlik tapıb 
bir-iki saat mürgüləyə. Yayın dəlisov vaxtları yenə dəli-dəli gəlib 
özünü kəndə çatdırmışdı. Bütün həyətlərdən ətrafa səs-küy 
yayılırdı. Ən çox da bizim həyətimizdən. Axı bizim Bakıdan 
gələnlərimiz də başqa həyətlərə gələnlərdən çox olurdu. 
Qardaşlar, onların arvadları, bir də hərəsinin iki-üç uşağı. Bunları 
bir yerə yığanda yekə, lap yepyekə bir ailə alınırdı. Və hələ 
hərdən qardaşlarımdan biri zarafat eləyib “Bu döşək mənimdi, 
axşam mən yatacağam bu döşəkdə” – deyir, gündüzdən özünə 
gecə yatmaq üçün tədarük də görürdü. Kənddə ata-anası olan 
gəlinlərimizdən bəziləri yer darısqallığını bəhanə eləyib aradan 
sivişir, bir də atası gildən sabah qayıdıb gəlirdilər. Sənubər, 
Təranə ata evinə getməyə daha çox meylli idilər. Nazilə ilə 
evimizə yeni gələn Vasifin həyat yoldaşı Lalə isə o qədər də ata 
evinə getməyə meyl eləmirdilər. Nazilə birinci gəlin kimi özünü 
ağır-batman aparırdı. Lalə isə bu evə yenicə gəldiyindən ata 
evinə tez-tez getməyə utanırdı. Valehin həyat yoldaşı Əhliyə isə 
Bakıdan olduğuna görə burada getməli elə bir yeri yox idi. 
Şəfaətə qalanda o, kənddə olan evimizin yerli gəlini kimi bütün 
möhnəti boynuna götürmüşdü. Buna görə evdə olan çox işləri o, 
idarə eləyirdi və dədəsinin ocağına getməyə də vaxt tapmırdı. Bir 
də o, kənddə qonaq deyildi axı, başqa vaxt, Bakıdan gələn 
gəlinlər gedəndən sonra da anasının yanına gedə bilərdi.  
Gəlinlərimiz bir-birindən ağıllı və tədbirli idilər. Hər şeyin yerini 
bilirdilər. Böyüklə böyük kimi, kiçiklə kiçik kimi danışmağı 
bacarırdılar. İki-üç gəlin bir yerdə olan ailələr var idi ki, söz-
söhbətləri ilə aləmi qatıb-qarışdırırdılar. Bizdə isə belə deyildi. 
Gəlinlər dost-doğma bacı kimi rəftar edir, bir-birinin sözünü 
udmağı bacarır, dillərdə dastan olan mənfi qayın arvadı 
sindromunu sındırırdılar. Bu ya evin mühitindən irəli gəlirdi, ya 
gəldikləri evlərin tərbiyəsindən qaynaqlanırdı, ya da sadəcə, 
həmişə bir yerdə yaşamadıqları üçün qonaq obrazında özlərini 
yaxşı aparmağı mənimsəmişdilər. Bir də baş gəlinimiz Nazilənin 
çox həlim və hər kəsin yerini bilmək bacarığı o biri gəlinlərin 
özlərini necə aparmasında əsas rol oynayırdı. Hər nə idisə, mən 
bu gəlinlərin hamısını çox istəyirdim. Elə bacım Tamella qədər. 
Ən azı ona görə ki, onlar mənim əzabım qarşısında geri çəkilmir, 
məndən bezmirdilər. Bakıya qonaq gedəndə Bakıda qulluğumda 
dayanırdılar. Üzümü qırxır, paltarlarımı dəyişir, yeməyimi, 
içməyimi vaxtı-vaxtında verirdilər. Ən çətini isə kənddə olanda 
əvvəl Şəfaətin, sonra isə Lalənin üstünə düşmüşdü. Yazı-
pozularıma görə uzaq-uzaq yerlərdən yanıma qonaqlar gəlirdi. Bu 
qonaqları qarşılamaq, yola salmaq bu iki gəlinin boynunda qalırdı. 
Bir dəfə...  
Günortaya az qalanda rayon qəzetinin redaktoru zəng eləyib, 
ümumi redaksiya kollektivi ilə bizə qonaq gəlmək istədiklərini 
deyəndə, mən həyəcandan sarımı uddum. Ona görə yox ki, 
qonaq gəlməsini sevmirdim. Məni həyəcana gətirən başqa səbəb 
var idi. Axı on beş-iyirmi nəfəri qarşılayıb, yola salmaq çətin 
məsələydi. Evdə də o anda qonaq qarşılamaq üçün tədarükün 
olmaması həyəcanımı bir az da artırırdı. Bu anda Şəfaət sakit-
sakit qarşımda dayanıb, elə bil, mənim həyəcanımın üstünə sərin 
su səpdi.  
-Heç darıxma, bu saat Fikandan ət alacağam, Aqana 
deyəcəyəm o biri şeyləri alıb gətirsin. Bir-iki saata hər şey hazır 
olacaq.  
Dediyi kimi də oldu. Məni də səliqəyə saldı, iki-üç cür yemək 
də hazırladı. Qonaqlar gəlib yetişəndə qonaq qarşılamaq üçün 
hazırlıq işlərinin hamısı artıq başa çatmışdı...  
Üzünə deyə bilməsəm də, ürəyimdə bir dünya boyda 
təşəkkürümü göndərdim gəlinimizə. Bəs üzünə niyə deyə 
bilmirdim? Üzünə deməyə dilim dönmürdü. Sanki ailəsiz 
olduğuma, yarsız qaldığıma görə gəlinləri günahkar bilirdim. Elə 
bilirdim onlar bir gözəli bişirib, mənim ürəyimə həmdəm eləyə 
bilərlər. Bunu niyə istəmirdilər, daha orasını bilmirdim. Bir də 
orasını həzm eləməyə gücüm çatmırdı ki, mənim yarsız 
qalmağımın bir səbəbi gəlinlər idisə, on səbəbi qardaşlarımın özü 
idi. Qardaşlarım məni bütöv eləməyə təşəbbüs etsəydilər, gəlinllər 
bu təşəbbüsün iki əlli tərəfdarı olacaqdılar. Və mən bilmirdim niyə, 
ürəyimdə qardaşlarımdan yox, onların xanımlarından incik 
düşürdüm. Sonralar qardaşlarımın bu məsələyə soyuq 
yanaşmalarının səbəbini başa düşdüm. Onlar hər hansı bir qızın 
məni ürəkdən sevəcəyinə, könül bağlayacağına inanmırdılar. Zəif, 
çəlimsiz görkəmimə bir qızın vurulacağına inamın olmaması 
onları bu mövqedə dayanmağa məcbur edirdi.  
Onsuz da qəlbi bizə istəklə yoğrulan və atamızın ölümündən 
sonra mehri-məhəbbətini bütövlüklə bizə bağlayan Fəridə 
xanımın düşüncəsi isə qardaşlarımdan çox fərqlənirdi.  
-Sən heç kəsə qulaq asma, bala.  
-Bəs neyləyim?  
-Öz gələcək həyatın haqqında düşün.  
-Düşünməklə iş düzəlmir, qoca.  
-Ona görə ki, fərsizsən. Qızlara söz deməyi bacarmırsan. 
Ürəkdə qız sevməklə ailə qurmaq olmaz. Ürəyində sevdiyin 
qızların hamısı indi başqa ocağın çırağını yandırırlar.  
-Qoca, bir söz desəm, heç kimə deməzsən ki? 
-İndiyə qədər sənin sözünü bir adama dediyimi eşitmisən?  
-Onda qulaq as. Uzaq-uzaq dağların arxasında bir qız var, 
onu sevirəm, o da məni sevir.  
-Boy, qurban olum sənə, o qızı hardan tapmısan? 
-Hələ heç kimə bu barədə danışma. Gəlinlər anası gilə 
gedəndə bu barədə sənə danışaram.  
-Deyirəm axı, telefonu niyə gözündən iraq qoymursan.  
Gənclik yaşımın qüruba doğru əyilməsi Fəridə xanımı çox 
qorxudurdu. Elə bilirdi bir-iki il də bir gözəli ovlaya bilməsəm, 
daha ömürlük subay qalacağam. Mənim özümdə də belə bir 
narahatlıq artıq baş qaldırmışdı. O qızın qəfil zəngi bu narahat 
hisslərimin üstünə xəfif yağışlar yağdırdı.  
-Siz məni tanımırsınız. Mən isə artıq sizi tanıyıram.  
-Hardan tanıyırsınız ki? 
-Kitablarınızı oxumuşam. Şair Zaur da sizin haqqınızda 
danışıb mənə. Həm də televiziyada görmüşəm sizi. 
-Şair Zaur mənim haqqımda sizə danışıbsa, onda hər şeyi 
olduğu kimi deyib. Mənim həyatıma oxşar bir həyat yaşayan bu 
insan yalan danışmağı və bər-bəzək içərisində yalanı gizlətməyi 
bacarmır.  
-Yaxşı insanların hamısı belədir.  
-Kitablarım necə, xoşunuza gəlibmi? Bir oxucu kimi 
yazdıqlarım sizi qane edirmi? 
-Özü də çox. Mən özüm də yazı-pozu adamıyam, şeirlər 
yazıram, ona görə sözə qiymət verməyi bacarıram. 
Yazdıqlarınızda həyatın özü var. İnsanların taleyi, obrazlar o 
qədər canlı, diridirlər ki, adam, hətta, öz obrazını da görür bu 
qəhrəmanların arasında.   
Bu telefon danışıqlarının sayı çoxaldıqca, bir-birimizə olan 
münasibətimiz də başqalaşırdı. Artıq belə telefon danışıqları 
yalnız yazı-pozu mövzusu üzərində qurulmurdu. Həyatdan, 
insanlardan, dünyanın gəlişindən, gedişindən... daha sonra isə 
məhəbbətdən danışmağa başlamışdıq. Hələ üzünü görmədiyim o 
qızın çox məntiqli danışığı, mühakimə yürütmək bacarığı məni 
özümdən alıb uzaqlara, onun yanına aparırdı. Ancaq sonda 
bunun əsl məhəbbətə çevriləcəyinə, ailə qurulması ilə bitəcəyinə 
inamım çox az idi.  
Bakıdan gələnlərin sayı çoxalandan, yayın səsli-küylü günləri 
başlayandan bizim telefon danışığımızın da sayı azalmışdı. Elə 
bil, bu mövzunu qabartmağa hələ cürət eləmirdik. Tək mən yox, 
elə o qızın özü də bu mövzuda çox ehtiyatla, ürkək-ürkək 
danışırdı. Bu mövzuda danışmağı çətinləşdirən bir başqa səbəb 
də var idi. Qızın anası dönə-dönə ona xəbərdarlıq eləmişdi, 
demişdi, əgər ailə həyatı qursan, ancaq və ancaq öz kəndimizə 
ərə gedə bilərsən. Ölsəm də səni başqa yerə buraxmaram. Bunu 
mənə qız bir az sonralar dedi. Və elə o anda bu sevdamın da baş 
tutacağına inamım başdan-ayağa əriyib yox oldu.  
-Onda biz özümüzü niyə aldadırıq ki? 
-Səni bilmirəm, ancaq mənim bir kimsəni aldatmaq fikrim 
yoxdur.  
-Axı məni hələ görməmisən.  
-Görmüşəm. 
-Harda görmüsən? 
-Televizorda. Bir dəfə isə toplantıda görmüşəm səni. Əsas 
məsələ də elə o toplantıdan sonra başlayıb.  
-Nə məsələ? 
-Elə onda, səni görən andaca düşünmüşəm ki, sənə qəlbimdə 
olan istək sevdalı bir məhəbbətə çevrilə bilər.  
-Bəs onda mənə niyə yanaşmadın? 
-Utandım. Düşündüm ki, gözlərimin giləsində gizlənən o 
sevdanı görə bilərsən.  
Qızın bu sözlərindən ruhumda parlaq bir işıq yandı elə bil. 
Ömrümdə ilk dəfə bir qızın məni sevdiyinə inandım. Amma bu 
sevginin yolunda hələ çox möhnətlərə dözmək, əzablardan 
keçmək lazım gələcəkdi.  
Elə bu istəyin işığında uzaq bir yol qət eləyib o qızın görüşünə 
getdim. Müxbir işləyən dostumun iş otağında ilk dəfə görüşdüm o 
qızla.  
Qız sakitcə dayanıb mənə baxırdı. Mən də ona. Danışa 
bilmirdik hələ. Hələ ki, danışan lal baxışlarımız idi. Nə qədər 
beləcə dayanıb bir-birimizə baxmışdıq, beş dəqiqəmi, on 
dəqiqəmi, ya saatların ölçüsünə sığan bir müddətəmi, orasını nə 
qız bilirdi, nə də mən. Amma bu lal baxışlar dilin danışığından çox 
sözlər deyirdi. Axı dilin dediyində yalanlar, qeyri-səmimiyyət ola 
bilərdi. Baxışın dediklərində isə yalandan, qeyri-səmimiyyətdən 
əsər-əlamət ola bilməzdi. Baxışlar yalan “danışmağı” 
bacarmırdılar. Mən də baxışların işığından tutub o qıza hər şeyin 
həqiqətini deməyə çalışdım. Hələ bir az üstünə ağırlıq da gətirdim 
ki, qız haqq-hesabından bu ağırlığı tarazlaya bilsin.  
-Gördünmü məni? 
-Gördüm.  
-Necə gördün? 
-Elə təsəvvür elədiyim kimi.  
-Bəlkə o təsəvvüründə və gördüyündə yanlışlıqlar var? 
-Başa düşmədim. 
-Yəni mən göründüyümdən də ağır fiziki durumda ola bilərəm. 
Elə əslində belədir də. Bu mənim qızla ilk görüşə gəldiyim anın 
görünüşüdü. Yəni... hələ özümü yığışdırdığım, topladığım 
vəziyyətin anıdı... Görürsənmi, siqareti də çox çətinliklə 
yandırıram... Bütün bunları sənin düşünməyin lazımdı. Sabah 
məni yarı yolda qoyub qaçsan, indiyə qədər topladığım bütün 
hörmətimi, izzətimi itirə bilərəm. Sənin də adının yanına ad 
qoşular.  
-Bütün bunları mən götür-qoy eləmişəm. Özü də uzun 
müddət. Yuxusuz gecələrimin hesabına.  
-Və... 
-Səni həmişəlik sevə biləcəyimə inanmışam.  
-Axı mən sənin qardaşın deyiləm. 
-Bilirəm onu. Səni davadan əlil qayıda biləcək qardaşım qədər 
və sevgilim kimi sevəcəyəm.  
Malik sonuncu dəfə döyüşə yollananda bacısına dediyi “Mən 
davadan əlil qayıtsam, ərə getmə, ömrü boyu mənə bax” – 
sözlərindən və Malikin davadan əlil yox, şəhid qayıtmasından 
sonra Kamilə əlil arabasında oturan insanlara bir başqa gözlə 
baxdı. Onları qardaşının sağ qalan cismi kimi qəbul elədi. 
Mərhəmət yox, məhəbbət bəslədi belə insanlara. Və bir gün o 
adamı, yəni məni tanıyanda, tale yazısının üzünə güldüyünə 
inandı. Öz qəlbində, ruhunda, iç dünyasında o, adamı sevməyə 
başladı.  
-Bəs anan nə deyir bu işlərə? 
-Anam heç nə bilmir ki. Bilsə, razılıq verməyəcək.  
-Onda nə edək? Yaşımızın bu vaxtında ürəklərin rəhmə 
gələcəyini gözləyək?  
-Bilmirəm... 
-Zəng edib, özüm sənin ananla danışaram. 
-Nə deyərsən? 
-Deyərəm, biz sevirik bir-birimizi. Sonra da açıb bütün 
vəziyyəti danışaram ona.  
-Yox, zəng eləmə. Anam bir az sərt adamdır, aləmi bir-birinə 
qatar.  
-Öyrənmişəm axı, deyirlər, yaxşı qadındır.  
-Orasını demirəm, mənim anam onsuz da bu dünyada ən 
yaxşı anadır. Ancaq bu məsələdə razılıq verəcəyinə qətiyyən 
inanmıram. Atam razılıq versə də, anam razılıq verməz.  
-Onda belə danışaq, mən sənə on gün düşünməyə vaxt 
verirəm... 
-Mən artıq qərarımı vermişəm... 
-Yox, yenə düşün, yenə götür-qoy elə, bu yükü daşımağa 
gücün çatacaqsa, məni ömürlük sevməyi bacaracaqsansa, onda 
mən bu işin yolunu taparam.  
Kamilə durub getdi. Mən də evimizə qayıtdım. Ancaq bu qıza 
qarşı telefonda başlanmış sevdam o gündən sonra alovlanıb bir 
isti məhəbbətə çevrildi. O on günün tez ötüb-keçməsini 
arzuladım. Amma on gün ötməmiş telefonda onun ötkəm səsi 
qulaqlarımdan keçib düz ürəyimin şah damarının üstündə 
dayandı.  
-Mən o günləri sənə dedim axı, artıq qəti qərarımı vermişəm. 
Bütün ömrümü sənə həsr eləməyə hazıram və bu gücü özümdə 
hiss edirəm.  
Bu sözlərdən sonra mənim dəli bir sevdalıq yolçuluğuna 
çıxmamağım mümkün deyildi.  
Gəlinlər də artıq mənim gözlərimdə yaranan dəyişikliyi hiss 
eləməyə başlamışdılar.  
-O, qız kimdi elə? 
-Doğrudanmı səni sevir? 
-Sabahların işıqlı olacağına inanırmı? 
-Bəlkə... 
Bu iş qabarıb üzə çıxandan sonra bu bəlkələrin sayı da 
çoxalmağa başlayırdı. Elə-belə danışanlar, qəlbimi açmaq üçün 
səmimiyyətdən çox uzaq olan ütülü sözlər deyənlər, hədyan 
söyləyənlər... Hələ tanımadıqları o, qıza böhtan atanlar da 
tapılırdı. Bunlar mənim üzümə deyilənlər, qulağımın eşitdikləri idi. 
Gör hələ arxada nələr deyirdilər. Bəlkə də o, qızı pis yolun 
yolçusu, mənimlə bir olaraq öz adını təmizə çıxarmaq cəhdi kimi 
qiymətləndirənlər də vardı. Bəlkə yox, bəlkəsiz belələri mövcud 
idilər və bu mövcud olanların hansı günaha imza atdıqlarını mən 
indidən bilirdim. Belələrinin haqq mizanı qarşısında necə cavab 
verəcəklərini düşünəndə, tüklərim ürpəşirdi. Yandıqları alovun 
içindən onların naləsi gəlib qulaqlarıma çatırdı. Və çox qəribəydi 
ki, belələrinə nifrət eləmək əvəzinə yazığım gəlirdi onlara.  
Yay günlərinin hələ istisi bərkiməmiş mülayim bir səhər 
çağında məsələnin ciddiliyi gedib Bakıda böyük qardaşıma da 
çatdı. O, onu gözləmələrini, elə bu gün özünü kəndə yetirəcəyini 
deyib, axşamüstü fikirli-fikirli özünü ata evimizə çatdırdı. Məndən 
başqa bütün ailə üzvlərini böyük otağa yığıb məsələnin əsl 
mahiyyətini öyrənməyə çalışdı. Məndən başqa niyə? Əsas fiqur 
bu məsələdə mənim özüm deyildimmi? İş burasındaydı ki, bizim 
böyük ailənin əzəldən gələn bir utancaqlıq ənənəsi var idi. Ailə 
qurmaq istəyənlər çox da üzə çıxa bilməzdilər. Baxmayaraq ki, 
mənim heç də az yaşım yox idi, yenə də o pərdə məsələsi məni 
görünməz bir yerdə saxlayırdı.  
Uzun müzakirədən sonra qərara gəldilər ki, o kəndə elçi 
getsinlər. Mən bu xəbəri Kamiləyə çatdıranda bir müddət 
telefonda qızın səsi kəsildi. Hiss elədim ki, bu xəbərdən özünü 
itirdi. Axı o tərəfdə heç kim onun on yeddi dağın o üzündə 
arabada oturan əlil bir oğlana ərə getmək istədiyini bilmirdi. Və 
Kamilə bu xəbərin üzə çıxmasından çox qorxurdu.  
-Sən yavaş-yavaş anana anlat məsələni.  
-Yox, anlada bilmərəm.  
-Necə yəni? 
-Həmin gün bizim sevdamızın son günü olar. 
-Heç nə olmaz. Onda qoy bizimkilər gəlib hər şeyi sizinkilərə 
anlatsınlar.  
Kamilə day bir söz demədi. Duydum ki, həzin-həzin ağlayır. 
Nəyə görə ağladığını elçilər onlara gedib-gələndən sonra bildim.  
Böyük qardaşım, Vasif, bacım, bir də onun həyat yoldaşı 
Güloğlan elçi getmişdilər. Qonşular bu gələn adamların elçi 
olduqlarını biləndə, bir-birinə xəbər göndərmişdilər.  
-Xəbəriniz var, necə ütülü adamlar Kamiləyə elçi gəliblər? 
-Yox bir... Bəlkə yenə müxbirlərdi, gəliblər Malikdən 
yazmağa? 
-Vallah yox, dedilər, elçi gəliblər.  
-Bəxtəvər... 
Amma qardaşım məsələni açıb Kamilənin ata-anasına 
deyəndən sonra bu bəxtəvərlikdən onların üzündə əsər-əlamət 
belə görünmədi. Zenfira ananın rəngi ağarıb xəstə adamların 
görkəminə bənzədi.  
-Zenfira xanım, üzümə bax, bu məcburiyyətlə olan bir iş deyil, 
sevda məsələsidir. Dedim ki, Rasim çox qabiliyyətli oğlandır. Əlil 
arabasında otursa da, gəzib-yeriyənlərdən çox iş görür. Yazır, 
yaradır, mübarizə aparır, insanlara yaşamağın yollarını öyrədir. 
Qalan tərəfi isə sizlikdir. Nə qərara gəlsəniz, bizə xəbər eləyin. 
Elçilər geriyə dönəndən sonra yaxınlar bir-bir Kamilə gilin 
evlərinə gəlməyə başladılar. Hamı gözaydınlığı verməyə gəlirdi. 
-Gözün aydın, ay Zenfira... 
-Allah xoşbəxt eləsin, Qabil müəllim... 
Onlar isə dinmir, deyilən sözləri eşitmirmiş kimi səssizcə 
dayanıb, gələnləri yola verirdilər.  
-Nə olub, ay qız, yenə deyəssən uzaqdır, dağın o üzüdür? 
-Doğrudan elədir, bacı, vallah, aman-zaman bir qızım var, onu 
uzaqlara verə bilmərəm. 
-İndi nə uzaq, ay bəxtəvərin qızı, dünya bir ovuc boyda olub. 
Burdan dünyanın o başına əyripilan bir saata aparıb-gətirir.  
-Nə bilim axı... 
-Nə bilimi-zadı yoxdu, bəxti açılıb, qoy getsin xoşbəxt olsun.  
Real vəziyyəti açıb deyə bilmirdi gələnlərə. İçindən qovrula-
qovrula qalırdı. Elə bil, canının ən duyğulu yerində dünyanın özü 
boyda bir boşluq yaranmışdı. O boşluqdan daralırdı nəfəsi, 
boğulmağı gəlirdi. Lap əzəldən istəmirdi qızının yad yerlərə ərə 
getməyini, o da ola... Daha bu tərəfini heç düşünmək belə 
istəmirdi.  
Adamların ayağı çəkiləndən sonra Qabil müəllim ona yanaşıb 
qəribə-qəribə üzünə baxdı. 
-Bu nə elçilikdi belə, ay arvad? 
Zenfira ana dinmədi. Gözünü bir nöqtəyə zilləyib baxdı.  
-Əzəldən bilirdinmi, bu haqq-hesabı?  
Zenfira ana yenə danışmadı. Elə bildi ağzını açıb bir kəlmə 
danışan kimi hönkürüb ağlayacaq.  
-Ordan bura gəliblər. Ağır-batman adamlar. İndi biz onlara nə 
cavab verəcəyik?  
Daha dözmədi ana. Bütün hikkəsini bu sözlərə düyünləyib 
pəncərənin o tayında oturan qızının sifətinə çırpdı: 
-Zəng elə, de ki, bizim sizə veriləsi qızımız yoxdur. Məhəbbət 
bir su kimidirsə, mən o suyun yolunu bağladım.  
-Axı... 
-Axısı yoxdur, ay kişi, zəng etməyə üzün gəlmirsə, mən özüm 
zəng edərəm.  
Uzaqdan yenə Elnarənin yanıqlı avazı gəlirdi. Bu dəfə 
məhəbbətdən oxuyurdu. Oxuduğu məhəbbət şərqisinin sonunda 
hicranın vüsala dönüşü olacaqdımı, burasını Kamilə də bilmirdi.  
 
X-X-X 
 
-Rövşən... 
Səsdən diksinib arabanın təkərini bir az da qabağa fırlatdı. 
Təkər daşa ilişib uçurumun düz qarşısında dayandı.  
-Neyləyirsən burada? 
Arabanın tutacağından yapışıb bütün gücü ilə arxaya çəkdi.  
-Bəs demirsən buradan üzü aşağı... 
-Elə mən də ona görə... 
-Yaxşı, lazımsız sözləri danışma. Gör nə deyirəm sənə. 
Bəhruz təntiyə-təntiyə arabanı təhlükəsiz yerə çəkib Rövşənlə 
üzbəüz dayandı. Rəngi ağappaq ağarmışdı. Görünür, Rövşənin 
uçurumdan aşağı uçacağını görüb bərk qorxmuşdu.  
-Doxtur Bakıdan zəng eləyib. 
-Nə deyir ki? 
-İsraildə bir xəstəxana ilə danışıb. Deyiblər, sənin orada 
müalicən mümkündür.  
-Nə olsun, İsrailə getməyin bir ətək xərci var, bu tərəfini 
düşünmüsünüzmü? 
-Maliyyə tərəfini də danışmışıq. Sənin belə işlərlə işin 
olmasın.  
Bəhruz onu çəkib düz yola qədər gətirdi. Bundan sonra yol 
artıq hamarlaşırdı.  
-İndi biz hara gedirik? 
-Sənədləri təcili düzəltmək lazımdır. Üç-dörd günə yola 
çıxmalıyıq.  
Yenə Rövşənlə üzbəüz dayanıb siqaretini alışdırdı. Və elə bu 
anda Rövşənin gözlərindəki gur işığı görüb dərindən nəfəs aldı.  
Bəhruz onun uşaqlıq dostu idi. Bir yerdə orta məktəbdə 
oxumuşdular. Bir yerdə də davaya getmişdilər. O, ağır yaralanıb 
geriyə qayıdanda Bəhruz hələ də düşmənlə çarpışırdı. Orta 
məktəbi yaxşı oxumasa da, öz bacarığı ilə xırda biznes 
qurmuşdu. Biznesindən qazancının bir hissəsini min bir bəhanə 
ilə dostuna verirdi. Ki, dostu əziyyət çəkməsin, davaya-dərmana 
pul çatdırmağa gücü olsun.  
-Bəhruz... 
-Ay can. 
-Əgər mən oradan sap-sağlam geriyə qayıtsam, görəsən 
Xəyalə məni görəndə hansı duyğuları keçirəcək?  
-İndi Xəyalə başqa birisinin ömür-gün yoldaşıdır. Onun adını 
çəkməyə artıq sənin haqqın yoxdur.  
-Bilirəm, ancaq... 
-Sən gərək oradan sağlam qayıdandan sonra elə bir qız tapıb 
ailə həyatı qurasan ki, o qız Xəyalədən on dəfə gözəl, iyirmi dəfə 
ağıllı, yüz dəfə vəfalı bir qız olsun.  
Rövşən düşdükləri hamar, ucu-bucağı görünməyən yollara 
baxıb sinədolusu köks ötürdü.  
-Mənə də bir siqaret ver.  
Siqaretin tüstüsü onun duyğularını bir az da dumanlandırdı... 
 
X-X-X 
 
Telefonun dəstəyini özüm qaldırdım. Amma elə o andaca hiss 
elədim ki, bu zəngin havası başqa havalardan çox fərqlənir.  
-Müzəffər müəllimi olarmı? 
Qadının səsindəki əzabdan üşüyüb dəstəyi tez qardaşıma 
uzatdım.  
Telefonda danışa-danışa qardaşımın rənginin ayazıdığını 
aydınca duydum. Elə evdəkilərin hamısı onun dəyişdiyini, səsinin 
solduğunu gördülər. Dəstəyi üstünə asıb heç nə demədi. O biri 
yan otağa keçdi. Nazilə onun yanına gedib qayıdanda isə... Hamı 
Nazilənin üzünə baxırdı. O, bir qədər tərəddüddən sonra zorla 
eşidiləcək səslə: 
-Deyir, qızı vermədilər - dedi və başını aşağı saldı.  
Əslində qardaşlarım oradan gələndə onların qırımından işin 
yaxşı olmadığını hiss eləmişdim. Bir də Kamilənin telefon 
zəngimə cavab verməməsi məndə çox böyük əminlik yaratmışdı 
ki, işlər Kamilənin dediyi kimi oldu. Yəni, işin üzə çıxması bu 
qəribə sevdanın bitməsi ilə nəticələnə bilərdi.  
Mən isə yenə də qərib gecələrin qəribə duyğular selində 
vurnuxaraq, Tanrımla üz-üzə qalmışdım. Bu xoş olmayan 
elçilikdən sonra birdən-birə, elə bil, bizim yayda səs-küylü olan 
həyətimizin də nəfəsində bir daralma, sıxılma oldu. Evimizin səsi 
azaldı. İndi evimiz, həyət-bacamız qışda soyuqdan üşüyüb tənha 
qalan günlərinə oxşayırdı. Gəlinlərimizdən anası gilə gedən gedir, 
qalan isə evin bir küncünə çəkilib öz dərdi-səri ilə baş-başa 
qalırdı. Mən yenə açıq eyvanımızda gecənin yarısına qədər 
otururdum. Ay qonaq gəlib səmadan mənə boylananda onunla 
dərdləşir, sinəmdə yığılıb qalmış ağrılarımı ağ vərəqlərə 
köçürürdüm. Ay vəfasız adamlar kimi məndən uzaqlaşıb gedəndə 
isə yenə öz dünyamla qucaqlaşır, o dünyanın dümağ nurunda 
yuyunaraq özümə gəlməyə çalışırdım. Yenə mələklər yan-
yörəmdə dolaşırdılar. Məni ovundurmağa çalışır, gözəlliyi, saflığı, 
şəffaflığı görməyim üçün mənə güc verməyə cəhd eləyirdilər. O 
güc məndə var idi onsuz da. Amma necə də olsa, bu olaylardan 
sonra ruhumda nurun yerini qaranlıqlar doldura bilərdi. Və elə 
buna görə də Tanrımı yaxalayıb, bir ürək sirdaşı kimi onu suallar 
atəşinə tuturdum.  
<<-Bu nədir belə, Tanrım, belə də Tanrılıq olar? 
-Nə gəlib ki, mənim Tanrılığıma? 
-Bu qədər kədər yığınını bir insana yükləyərlərmi? 
-Nə elədiyimi bilirəm.  
-Günahlarım var yəqin? 
-Günahsız yalnız mənəm. 
-Bəs onda... 
-Sınaqdasan. Bütün insanlar bu dünyaya bir sınaq üçün, 
imtahan verməyə gəlirlər.  
-Belə ağır imtahanmı olar? 
-Sən həm də başqaları üçün bir imtahansan. 
-Səbrin də bir həddi var axı. 
-Elə insanlar yaratmışam ki, onların səbrinin hüdudları yoxdu.  
-Deyirsən, yəni, onlardan biri də mənəm? 
-Bunu dözümün göstərər. 
-Dözümüm hərdən ağrıyır, Tanrım.  
-Onda səbrin səni yarı yolda qoya bilər.  
-Bəs onda muzdum nə olacaq mənim? 
-Kamil insanlar muzd üçün yaşamırlar.  
-Məndəmi o ucalığa doğru gedirəm? 
-Sən o ağ yolun dönməz yolçularındansan...>> 
Elə bil, ay yenə doğdu üzümə. Amma bu dəfəki ay hər dəfə 
gördüyüm aylardan deyildi. Yekə, yepyekə bir nur topuydu ki, 
göydən sallanıb mənə baxırdı. Buna baxmaq da demək olmazdı. 
Baxmaq belə olmaz axı. Ay öz ay təbəssümü ilə üzümə 
gülümsəyirdi. Mən yuxarılara qalxıb o nur topası ayı qucaqlamaq, 
bağrıma basmaq istəyirdim. Amma nə qədər çalışırdımsa, ona 
çata bilmirdim, onun bir addımlığında qalıb, vüsalını həsrət kimi 
sinəmə düyünləyirdim.  
O gecədən qəlbimə yeni ruh, yeni nəfəs gəlsə də hələ qarşıda 
çox böyük aşırımlar var idi. O aşırımları aşıb, taleyin ağappaq 
yoluna çatmaq üçün hələ çox, lap çox mübarizə aparmalıydım. O 
mübarizənin bir qolunda o, qız da var idi. Və o, qızın hansı səbirlə 
mənim yolumu gözlədiyini hələ bilmirdim.  
 
X-X-X 
 
-Qızım, qulaq as mənə.  
Ana bu söhbətdən sonra ilk dəfə qızını qarşısına qoyub, ona 
öyüd-nəsihət verirdi. 
-Gözlərimin içinə bax... Az-çox bizim də bu dünyanın 
işlərindən xəbərimiz var. Məhəbbətin, sevdanın nə olduğunu da 
bilirik. Nağıllarda, dastanlarda çox oxumuşuq belə-belə şeyləri. 
Şah qızının meşədən odun yığıb satan kasıb bir oğlana dəlicəsinə 
aşiq olması haqqında da rəvayətlər eşitmişik. Amma belə yox də, 
qızım, özünü düşünmürsən, heç olmasa bizi düşün. Bir yox, iki 
yox, on yeddi dağın o tərəfi...  Mən demirəm ki, oğlan belədi, 
elədi, bu da onun qismətidi. Allah hər kəsə bir tale yazır, bu da o 
adamın alnına yazılan yazıdı. Heç bu məsələni dilə-dodağa 
gətirmək lazım deyil. Bir adam da bilməməlidir ki, səni istəyən əlil 
arabasında oturan bir adamdır... Ancaq yenə deyirəm, bizə 
rəhmin gəlsin, atan üç gündü ağzına bir loxma çörək də almır. 
Səni elə qəmgin görüb, özü də qəm dəryasına batır. Səni bu 
dünyadan çox istəyir axı, özün bilirsən... Bu sevdanın qapısına bir 
qıfıl vur, açarını da at Sirab gölünün düz ortasına...  
-Ay Zenfira... 
Həyət çəpərinin o tayından qonşuları Leylanın səsi Zenfiranı 
fikrindən yayındırdı.  
-Nə olub, ay Leylan, yenə niyə səsini başına atmısan? 
-Bir bura bax. Telefonunuz niyə işləmir? 
Həm bu söhbətin ağırlığından qopmaq üçün, həm də Leylanın 
qışqırtısını kəsməsi üçün Zenfira bir anda özünü çəpərin yanına 
çatdırdı.  
-Nə qara-qışqırıq salmısan? 
-Sənin boyunu yerə soxum.  
-Niyə axı? 
-Öləsən, üstündə ağlayam. 
-Onsuz da mən o may günündən ölmüşəm, Leylan. Görünən 
mənim quru cismimdi.  
Leylan sarı simə toxunduğunu hiss eləyib pərt oldu. Söhbətin 
səmtini uzatmadan mətləbin üstünə gətirdi.  
-Ay qız, elçiləri niyə ağzıyuxarı göndərmisən? Mən 
görməmişəm, görənlər deyir, gələnlər çox ütülü-mütülü adamlar 
olublar. Nə olub, qızı nə qədər yanında saxlayacaqsan? 
-Gələnlər, doğrudan da, çox şəstli adamlar idilər. Amma, 
Leylan, mən Kamiləni uzaq diyara ərə verə bilmərəm.  
-Bayaq Xədicəni gördüm, o, da sənin kölgəni qılınclayırdı. Bu 
tərəfdən də Almaz. İnan, arvadlar səni boğacaqlar. 
-Boğsalar da, doğrasalar da bu sevda başa gələn deyil, ay 
Leylan. Məni dağa-daşa salmayın.  
Leylanı birtəhər yola verib yenə qızının yanına döndü. Kamilə 
bayaqkı kimi donub, gözlərini bir nöqtəyə zilləmişdi.  
-Ona görə gərək ananı, atanı incitməyəsən. Belə iş tutsan, 
Malikin də ruhu rahat olmaz.  
-Yox, ana, o tərəfini düz demirsən. Əslində, Malikin ruhunun 
çiçək açması üçün bu sevdanın böyüklüyünə inanmışdım.  
-Axı o, sənə özünün əlil arabasında oturduğunu demişdi... 
-Mən isə onu həm qardaşım Malik bilib ürəkdən qulluq 
edəcək, həm də ömür-gün yoldaşım kimi sevəcəkdim.  
-Yox, qızım, ürəyimi yumşaltmağa çalışma. Nə qədər gözəl 
ana olsam da, bu işdə sənin yanında deyiləm. Malik elə vəfasız 
çıxıb bizi qoyub getdi, Namiqi baban götürüb apardı, bəs bizim 
ocağımızın çırağını kim yandıracaq? 
-Qızlar onsuz da başqa ocağın çırağını yandırırlar.  
-Dediklərimi anlamadınmı, qızım?  
-Anladım. 
-Anladınsa, bu söhbəti birdəfəlik qurtar getsin. Mən sözümü 
telefonda onlara dedim.  
-Ana, artıq bir söz demədin onlara? 
-Yox, qızım, ananı tanımırsan? Onlara güldən ağır bir söz 
demədim. Yalnız onu söylədim ki, bu iş baş tutası iş deyil. 
Bu zaman həyətin o biri başından başqa bir qonşu Zenfiranı 
səslədi. Ana Kamilənin könlünü alırmış kimi qucaqlayıb sinəsinə 
sıxdı. Sonra üzündən öpdü. İçindən ağladığı hiss olunsa da, bunu 
gizlətməyə çalışıb bir daha qızını bağrına basdı.  
-Mənim ağıllı qızım. Yəqin bu işimə görə heç zaman məni 
günahkar bilməyəcəksən?!.. Gedim görüm Şəfiqə nə deyir. Ordan 
da çölə gedəcəyəm. Neçə gündü çölün işləri tökülüb qalıb. 
Axşama yeməyə bir şey hazırlayarsan.  
Kamilə min bir xəyallar içində boğula-boğula kəllə otağa 
keçdi. Malikin güllərlə əhatələnmiş şəklinə baxıb için-için ağladı. 
İstədi qardaşına giley eləsin anasından. Amma nədənsə ürəyi 
gəlmədi. Bəlkə Malikin ruhunun sıxılacağından ehtiyat elədi? Hər 
nə isə tez gözlərini qardaşının baxışlarından uzaqlaşdırıb yenə 
yan otağa qayıtdı. Əlini əsə-əsə telefonun dəstəyinə uzatdı. 
Telefon yenə işləmirdi. Stansiyada oturan qızdan soruşmuşdu, 
telefon xəttlərində bir qapanma-zad yox idi. Görünür, telefonu 
evdən kəsmişdilər. Kamilə bir gözü pəncərədən eşiyə baxa-baxa, 
o biri gözü ilə telefonun haradan ayrıldığını öyrənmək üçün 
məftilin keçdiyi yerləri aradı. Dolabın arxasından tapdı o ayrılmış 
yeri. Anasının alaqapıdan bayıra çıxdığını gözləyib məftili bir-
birinə caladı. Telefonda uzun işləmə səsini eşidəndə, elə bil, bir 
anda ürəyi sinəsindən qopub içinə düşdü. Titrək barmaqları ilə 
nömrəni yığmağa çalışdı. Amma nə qədər elədisə, nömrəni sona 
qədər yadına sala bilmədi. Beynində dolaşan duman yaddaşının 
yaxşı işləməsinə mane olurdu sanki. Birtəhər nömrəni yadına 
salıb yığdı.  
-Alo... Mənəm... 
-Tanımadım... 
-Nə tez unutdun məni? 
-Ayyyy... Sənsənmi qız? 
-Gözləmirdin? 
-Düzünə qalsa yox, elə bilirdim bu həngamədən sonra mənə 
olan sevgini bütünlüklə ürəyindən çıxarıb dəryaların qoynuna 
atmısan.  
-Mən sənə sözümü demişdim axı. Heç bir çətinlik, təzyiq, 
hətta, ölüm təhdidi belə məni bu yolumdan döndərə bilməz... Bəs 
indi sənin fikrin nədir?  
-Doğrusunu desəm, bütün günü gözlərim telefonun üstündə 
qalırdı. Bir kəsin telefonu çox məşğul eləməsinə imkan vermirdim. 
Sənin zəngini gözləyirdim. O zəng gəlməyəndə isə... Səndən 
əlimi üzməyə başlamışdım. İstəyirdim bu ağır durumdan xilas 
olmaq üçün Bakıya gedim, gələn yaya qədər buralara gəlməyim. 
Bəlkə də biryolluq gedim buralardan.  
-İndi necə?  
-Artıq bu düşüncəmin üzərinə yekə bir daş qoydum.  
-Sən Bakıya gedərsənsə, bil ki, mən də gedərəm, ancaq 
Bakıya yox, başqa yerə.  
Öləziyən ümidimin üstünə yenidən qız çıraq tutdu, elə bil. 
Sanki çiçəkləri solan məhəbbət ruhumun qönçələri dirçəlib təzə-
tər oldu. Daha heç bir başqa hiss bu hissin qarşısına qaranlıqdan 
halə çəkə bilməzdi.  
-Onda başqa yolumuz qalmır, Kamilə. 
-Anlamadım. 
-O gün düşündüyümüz kimi hərəkət etməliyik. Sən buna 
hazırsanmı? 
-Mən səninlə olmağa hər zaman hazıram. 
-Onda xeyirə qənşər... 
Kamilə küçə qapısının cırıltı ilə açıldığını eşidib xeyirin hara 
qənşər olduğunu dəqiqləşdirə bilmədi. Dəstəyi asıb tezcə telefon 
məftilinin bayaq aralanan yerindən yenə araladı. Eyvana çıxanda 
Ocu əminin qızları Zeynəb, Zəminə, Səbinə və Samirənin odlu-
alovlu eyvana yeridiklərini gördü. O andaca bildi ki, anasının əmisi 
qızları onu yuyub-sərməyə gəlirlər.  
-Hardadı bu Zenfira? 
-Çölə gedib. 
-Onu elə çöldə ölsün. Bu nə oyundu çıxarır? 
-Nə olub ki, niyə belə odlu-alovlu gəlmisiniz? 
-Əmisi kimi qızını evdə təbərrik saxlayacaq? Kim elçi gəlir, 
dədəm geri qaytarır. Dədəmizin hirsini Zenfiradan çıxmağa 
gəlmişik.  
-Yaxşı, əyləşin, hirsiniz bir az soyusun.  
Qızlar əyləşib Kamiləni ilk dəfə görürmüşlər kimi yeddi duyğu 
ilə üzünə baxdılar.  
-Ay qız, niyə belə saralıb-solmusan? Məhəbbətin qəm atəşi 
yandırıb qəlbini?  
-Ya bəlkə Leyla kimi səhralara düşmək fikrin var? 
-Heç nə bilmirəm, qızlar, anam vermədi, mən də çəkilib 
yerimdə oturdum.  
-Yerində oturdun? Nə tez təslim oldun? Onda görünür sənin 
işin məhəbbətlik deyilmiş. Daha bizim Zenfiranı günahkar 
çıxarmağa da haqqımız yoxdu. Biz də elə bilirik o, oğlandan ötrü 
dəli-divanəsən, demə, dəli-divanə olmağı hər kəs bacarmaz.  
-Mən də bacarmadım, qızlar, yoruldum, usandım, bezdim və 
başladığım yoldan geri çəkilib əvvəlki bozumtul həyatımı 
yaşamağa başladım.  
-Onda qızlar, durun ayağa, durun gedək, belə tez vəfasından 
dönən qızları görəndə özümdən də acığım gəlir.  
Qızlar Zenfiraya qarşı hikkəli gəldikləri kimi Kamiləyə qarşı 
nifrəti də üstünə qoyub çıxıb getdilər. Kamilə isə yenidən 
təzələnən duyğular dənizində üzərək, özünün gələcək həyatının 
qəribə, bəlkə də hələ indiyə qədər dünyada görünməyən 
məhəbbət nağılının cizgilərini cızırdı. Bu nağılda bir yox, bir neçə 
yeddi başlı əjdaha onun qarşısını kəssə də, o, inadla irəli gedir və 
sonda göydən başına qıpqırmızı almalar düşürdü.  
 
X-X-X 
 
Bu məhəbbətin uğurla vüsal xəttinə yetişəcəyinə artıq məndə 
çox böyük bir ümid var idi. O ümidi yaradan əsas səbəb elə 
Kamilənin davranışından irəli gəlirdi. Çox möhkəm dayanmışdı bu 
işin arxasında və heç geri çəkilmək fikrinə düşməsini də artıq 
gözləmirdim. Orda onu sıxırdılar, burda isə məni. Sıxırdılar 
deyəndə ki, onu bu işdən geri çəkilməyə məcbur etməyə çalışan 
yalnız anası idi. Atası yuxulu adamlar kimi bu sevdanın təsirindən 
ayılıb özünə gələ bilmir, qızının ağılsız bir iş tutmayacağını 
düşünərək hər şeyi Tanrının qismətinə buraxırdı. Elə bu da 
Zenfiranı hövsələdən çıxarırdı.  
-Sən niyə bir söz demirsən, ay kişi, bu qız yalnız mənim 
qızımdır? 
-Nə deyim axı? Tanrının qismətinə inanmışam hər zaman. Bir 
də mən qızımı səndən yaxşı tanıyıram. O, heç zaman ağılsız bir 
iş görməz.  
-Bu ağıllı işdi deyirsən? 
-Hər halda, qızıma inanıram. Bir də sən niyə axı özünü dağa-
daşa salırsan, demirsən ki, qızım hər şeyi anladı, bu sevdanın 
daşını birdəfəlik atdı?  
-Orası elədi. Amma qızın gözlərindəki dəruni kölgəni görəndə, 
elə bilirəm, o sevdanın xəstəliyindən hələ qurtula bilməyib.  
-Heç qorxub eləmə, hər necə olsa, onun getdiyi yol bizi 
biabırçılığın girdabına aparmaz.  
-Burdan hamı məni yamanlayır. Deyirlər, ağlın yoxdu, huşun 
yerində deyil. Bilmirlər axı, mən nələr çəkirəm. Bu yandan da 
Namiqlə Şəhla da inciyiblər bizdən.  
-Onlar niyə inciyir? 
-Dünən gəlin Gilas nəvəmizi götürüb gəlmişdi bizə. Elə qaş-
qabaqlı idi ki, heç bu işlərdən də bir kəlmə soruşmadı. Mən də 
heç nə demədim. Elə Namiq də soyuq danışır mənnən. Görünür, 
bu işi onlardan gizlətdiyimizə görə bizdən narazı qalıblar.  
-Deyəydin də onlara.  
-Nə deyəydim, ay kişi, yandırıb-tökürsən məni. Xalxın uşağını 
dilə-dişə salmalıyam? Nə olsun əlildir, arabada oturur, axı o, da 
bir atanın, bir ananın övladıdır.  
-Orasını düz deyirsən. Ancaq heç fikir eləmə, mənim qızım 
bizim adımızı heç zaman bədnam eləməz.  
-Görək də... 
Onların nə görmək istədiyini mən tam-dürüst dərk eləyə 
bilmirdim. Öz fikirlərim isə dumanlar içində çırpınsa da, sonluğu 
aydınlığa getmək üçün yollar arayırdı.  
Bu hadisələrin yaratdığı gərginlik və stressdən sonra daha 
qardaşlarım və xanımları kənddə qala bilmədilər. Yayın səsli-
küylü, bərli-bəzəkli, gülüstan çağında hərəsi bir bəhanə qurub 
geriyə qayıtdılar. Hələ məni də Bakıya aparmaq üçün ciddi cəhd 
elədilər. Onların fellərini başa düşürdüm. Məni Bakıya belə tez 
aparmaqda məqsədləri o idi ki, o, qızı unudum, bir daha onun 
haqqında düşünməyim. Əslində o ailədən çox xoşları gəlmişdi. 
Hətta böyük qardaşım müxtəlif vasitələrlə o ailənin cikinə-bikinə 
qədər hər şeyini öyrənmişdi. Əmin olmuşdu ki, o ailə ilə qohum 
olmaq bu ailəyə aşağılıq gətirməz. Elə ondan sonra da adamlarını 
götürüb o qapıya getmişdi. Bəs bu məsələnin baş tutmamasına 
çalışmaqda məqsəd nə idi? Kamilənin anasının dediyi sözlərdən 
sonra daha o ailəyə narahatçılıq gətirmək istəmirdilər. Şəhid 
anası kimi sinəsi dağlı olan bu qadını yeni bir sınaq qarşısında 
qoymağa vicdanları razı olmurdu. Mən isə onların məni Bakıya 
aparmaq təklifini də, o, qızdan əl çəkmək fikrini də qulaqardına 
vurub öz “yolumla“ o, qıza doğru getməkdə davam edirdim.  
Təkcə Fəridə xanım mənim arxamda dayanmışdı. O, da 
gizlincə. Aranı bir az sakit görən kimi məni yanlayır, ürək-dirək 
verirdi.  
-Ay bala, onların danışmaqlarına baxma, hər biri ailə qurub, 
yar sahibi olub. Sən niyə ömrünün sonuna qədər subay 
qalmalısan? Qız səni ürəkdən sevirsə, heç kimə qulaq asma, get 
götür, gətir evimizə.  
Kamiləyə bu təklifimi bildirəndə, bir az fikrə getdi, sonra isə 
inam və cəsarətlə “Necə istəyirsən, elə də elə, mənim həyatım 
daha sənsiz ola bilməz!” – dedi və onun bu cəsarətindən sonra 
mən artıq onu evimizə gətirməyin yollarını aramağa başladım.  
O inam və cəsarətdən yoğrulmuş sözünü deyəndən sonra 
hələ pıçıltıyla mənə yazdığı şerini də söyləmişdi telefonda. 
 Artar bu dünyaya kinim, nifrətim, 
                        Sıxar ürəyimi qəmin, həsrətin. 
      Bağlanar taleyim, bəxtim qismətim,  
                         Əgər səndən ayrı salsalar məni. 
 
                               Axar gözlərimin yaşı silinməz, 
                               Qəlbim qan ağlayar, ürəyim gülməz. 
                    Nə təbib, nə loğman dərdimi bilməz,  
                               Əgər səndən ayrı salsalar məni. 
 
                               Saf, təmiz sevgiyə inamım itər,  
               Çiçəkli könlümdə qanqallar bitər. 
                   Həyatım puç olar, gəncliyim gedər, 
                               Əgər səndən ayrı salsalar məni... 
  Keçmişindən fərqlənən səssiz-küysüz bu yay gecələrində 
mənim tənha qalıb ayla pıçıldaşmağımın, Tanrımla 
dərdləşməyimin vaxtı-vədəsi artıb, çoxalmışdı yaman. Elə bil, ay 
da zamanın gərdişini dəyişmişdi bir az. Gündüzün işığı hökmünü 
gecənin qaranlığına verən kimi ay bir anda daşlı-kəsəkli yollardan 
keçib düz başımın üstündə dayanırdı. Getməyi də elə-belə 
olmurdu. Sanki səmadan sallanıb saatlarla mənə baxırdı. Buna 
baxmaq da demək olmazdı. Dil açıb sevgili yarım kimi mənimlə 
danışır, ağrılarıma sığal çəkir, gözləri dolub-daşır, şöləsindən 
ürəyimə nur seli axıdıb handan-hana çıxıb gedirdi. Sonra Tanrım 
gəlirdi. Mələklərini yanıma göndərib özü ucalardan baxır, sükutun 
səsi ilə danışır, sükutunun səsindən qopub gələn sədası 
qulaqlarıma çatırdı: “Mən bəndələrimi  eyni ölçüdə, eyni biçimdə 
yaradıram. Birini o birisindən ayırmıram. Birini az, birini çox 
sevmirəm. Kodlaşmış ömür verirəm bəndələrimə. O kodun 
cizgilərini düz tapıb yol gedənlər işığa, səhv tapıb yol gedənlər isə 
qaranlığa məhkum olurlar. İnsan kamil ola bilər. Çünki mən insanı 
kamil olmaq üçün yaratmışam. Bu zirvəyə yetməyənlərin günahı 
məndə deyil. İnsan hər zaman özü günahkardı. Ruhu yanan 
insanın əzabını görəndə, bir Tanrı kimi mən də əzab çəkirəm. 
Kamilliyə yüksələn və mənim dərgahıma təşrif gətirən bəndələrimi 
görəndə isə bir qüdrət sahibi kimi qürrələnir, fərəhimdən Yerə bol 
işıq göndərmək istəyirəm. Nə yazıqlar olsun ki, mənim dərgahıma 
yüksələn kamil insanlar az, ruhu yanan, ölüb gedən nadanlar isə 
çox, lap çoxdu. Hərdən belə nadan insanların əlində qalıb nalə 
qoparan Yerin əhvalından bir Tanrı kimi pərişan oluram. Niyə 
yerbəyer eləmirəm hər şeyi, niyə ədalətimi Yerə göndərib haqqı 
nahaqqın əlindən almıram? Ona görə ki, mən insana ağıl 
vermişəm, demişəm, qoy ağlını işlətsin, göylərin nurundan çəkib 
qəlbinə işıq paylasın. Və onda görsün ki, insanı qüdrət sahibi 
yaratmışam. Belə cılız bəndəciklərimi görəndə mənim də Tanrı 
ruhum halbahal olur. Özüm utanıram Tanrılığımdan. O günün 
gələcəyini, bəndəmin işıqla, nurla yuyunacağını gözləyə-gözləyə 
on səkkiz min aləmin bir gur işıqda birləşəcəyinə inanaraq, öz 
Tanrı səbrimin atəşində yanıram.” 
Hələ çox sözlər deyirdi Tanrım mənə. Elə sözlər pıçıldayırdı 
ki, o sözləri dilimə gətirməkdən belə qorxuram. Qorxuram ki, dilim 
dinc durmayıb o sözləri adamlara desə, adamlar məni daşa 
basar, daş-qalaq edər, Prometey kimi odlara atıb yandırar. Ona 
görə Tanrımın mənə pıçıldadıqlarını bir sirr kimi büküb ürəyimin 
bir küncünə atırdım. İnsanlar ağıllananda mən sirr kimi büküb 
ürəyimin bir küncünə atdığım o Tanrı kəlamlarını götürüb 
adamlara ərmağan edəcəyim arzusu ilə yaşayırdım. O sirr 
bükümünü açıb adamlara demək qüdrətim olacaqdımı görəsən, 
orasını bilmirdim. Amma ümid topası ruhumda oturub azadlığa 
çıxacağı günü gözləyirdi.  
Və Tanrımla hər görüşümüzün sonunda üzümə təbəssüm 
dolu yağış yağdırıb çıxıb gedirdi. Bu Tanrı təbəssümünün işığı idi 
məni yaşadan. Həm də mənə güc verən. O gücün görünməyən 
aurasında işlərimi qururdum. Və bu çətin işin də öhdəsindən o 
gücün sayəsində gələ bildim.  
Artıq hər bir işi yoluna qoymuşduq. Kamilə bir bəhanə ilə 
evlərindən çıxıb şəhərə, yazarların ocağına getməliydi. Mən bir 
maşın tapıb onun arxasınca yollanmalı və onu götürüb evimizə 
gətirməliydim. Bunu dillə demək elə asan görünürdü ki, adama. 
Amma mənim durumumda olan birisinin bu işi uğurla 
sonuclandırması heç də asan məsələ deyildi. Bütün mənalarda 
çətin idi. Həm fiziki durumumla bağlı, həm də ailələrin bu işə 
laqeyd münasibətinə görə. Ancaq mən getməliydim. Necə olur-
olsun məni sevən o, qızın arxasınca getməli və onu özümə yar 
eləməliydim. Lakin işi bir az qəlizləşdirən başqa amillər də var idi. 
Evdəkilər, Bakıda olanlar elə bilirdilər ki, mənim bu qurğulardan 
xəbərim yoxdur, amma vaxt keçdikcə hər şey aydın olurdu mənə. 
Demə, kənddə maşını olan adamların hamısına bir yolla 
çatdırılmışdı ki, mən onlara şəhərə getmək istədiyimi desəm, 
onlar bir bəhanə tapıb məni aparmaqdan imtina eləsinlər. Üç 
nəfərə dedim, beş nəfərə dedim, hərəsi bir bəhanə quranda, işin 
nə yerdə olduğunu anladım. Və düşünüb bunun da çarəsini 
tapdım. Evdən çox bayıra çıxmayan, kənddən xəbəri olmayan 
uşaqlıq dostum İsmayıla zəng elədim. 
-İsi... 
-Eşidirəm, qardaş.  
-Sabaha nə işin var? 
-Nə lazımdır ki, sənə? 
-İki yüz kilometrlik yola benzinin çatarmı? 
-Sənin yolunda iki min kilometrə də çatar.  
-Onda sabah səhər tezdən gəl, məni şəhərə apar.  
-Mənim bu gözlərim üstə.  
Bu sözləri İsmayıla çox yavaşdan dedim. Elə dedim ki, 
yandan eşidib şəhərə getməyimin səbəbini ona anladan olmasın.  
İndi qalırdı səhər məni maşına qoyacaq adamı tapmaq. Heç 
düşünmədən Qürbətə zəng elədim.  
-Səhər tezdən gəl, məni İsmayılın maşınına qoy.  
-Xeyir ola, səhər-səhər? 
-On yeddi dağın o üzündəki şəhərdə işim var.  
-Yaxşı gələrəm.  
Lap səhər tezdən, hələ günəş al şəfəqlərini kəndin üstünə 
səpələməmiş Qürbət özünü yetirdi. Beş-on dəqiqədən sonra 
İsmayıl da gəlib çıxdı. Qürbət məni maşının qabaq oturacağına 
yerləşdirib özü arxaya keçdi. Maşın yorğun bir siqnal verib yola 
düşdü.  
-Mənim İcra hakimiyyətində işim var, yoxsa, özüm də sənnən 
gedərdim.  
-Əşi, sən dövlət adamısan, işində ol. Mən İsmayılla gedib 
qayıdaram.  
-Bilmək olmazmı, nə məsələdir? 
-Qayıdanda bilərsən.  
İsmayıl da şübhəyə düşmüşdü. Yolboyu elə hey mənim 
qılığıma girib o uzaq yola getməyimin səbəbini soruşur, bir əməlli 
cavab almayanda, şübhəsi bir az da çoxalırdı.  
-Sən mənim canım, şəhərə niyə gedirsən? 
-Bir cinayət eləmək istəyirəm. 
-Cinayət? 
-Hə. Qorxursan tutulmaqdan? 
-Yox, qardaş, sənin üçün ölümə də gedərəm. 
-Onda, düzünü eşit, bil: qız qaçırmağa gedirəm.  
-Qız qaçırmağa? 
İsmayıl heyrətlə üzümə baxıb maşının sürətini aşağı saldı, bir 
kənara çəkib saxladı.  
-Ürəyimə dammışdı, vallah, sənin nə qədər od-alov olduğunu 
mən bilirəm. Allaha qurban olum, yaxşı ki, sənə əl-ayaq verməyib. 
Kişi işini bilir axı. Bilir ki, dəvəyə qanad versə, dəvə aləmi bir-
birinə qatar. 
-Az danış, sür maşını.  
-O bir qız var idi ey, onu gətirməyə gedirsən? 
-Deyəsən, elədir.  
-Evdə bilirlər? 
-Bilsəydilər, səni çağırmazdım. 
-Onda necə olacaq bəs? 
-Qorxursan? 
-Kimdən? 
-Qızın adamlarından. Ya da bizimkilərdən? 
-Mən heç kəsdən qorxmuram. Sənin üçün ən çətin işin 
öhdəsindən gəlməyə də hər an hazıram.  
-Onda yolçu yolda gərək.  
İsmayıl maşını işə salıb sürətini ən yuxarı həddə qaldırdı. 
Yarım saatdan sonra maşın artıq yazarlar ocağının qarşısında 
dayanmışdı.  
-İsmayıl, içəriyə keç, Xalidə xanıma de ki, Kamiləni çağırsın.  
Kamilə bir azdan qapının ağzında göründü. Xalidə xanımla 
sağollaşıb sakitcə maşının arxa oturacağında əyləşdi.  
-Bu Gülzəddin camaatı davakar camaatdı, gərək tez aradan 
çıxaq.  
Bu sözləri mən demək istəyirdim. Ancaq İsmayıl məndən 
qabağa düşdü.  
-Düz deyirsən, dava-şavadan ötrü sino gedirlər. Mən çox 
sürətli maşın idarə olunmasını xoşlamaram, amma indi istisnadır, 
sürəti yüz əllidən aşağı salma.  
Elə bil, o günləri yol-polis əməkdaşları da mənim tərəfimdə 
idilər. Heç biri sürətə görə maşını saxlayıb cərimə eləmirdi. Sanki 
əllərində tutduqları o rəngbərəng dəmir parçası ilə mənim yoluma 
işıq çiləyir, xeyir-dua verərək, yola salırdılar.  
-Bir on kilometr qaldı. Şeytan Gülzəddinlilərin qulağına 
pıçıldamasa, daha gəlib bizə çata bilməzlər.  
İsmayılın bu sözlərindən sonra artıq bu çətin işimin 
öhdəsindən uğurla gəldiyimi hiss elədim. Daxilən bundan 
qürurlandım. Özümə qarşı inamım ən yuxarı həddə çatdı.  
Qonşular maşından qərib bir qızın düşdüyünü görəndə, 
məsələnin nə yerdə olduğunu duydular. Rəhmətlik Baxşı əminin 
gəlini Xuraman bir anda özünü mənə yetirib ucadan xeyir-dua 
verməyə başladı.  
-Xoşbəxt olasınız, qonşu.  
-Çox sağ ol, Xuraman. Aqan evdədirmi? 
-Yox, neynirsən ki? 
-Deyirdim, məni maşından düşürsün. Bəs Fikan necə, 
bilmirsən evdə olar, yoxsa yox? 
-Dayan, bu saat Kürsüm bacıdan soruşum.  
-Yox, heç kəs lazım deyil, özüm götürəcəyəm... Gəl, başımın 
bəlası... Allah səni xoşbəxt eləsin.  
İsmayıl axırıncı çətinliyin öhdəsindən də gəldi. Məni sinəsi 
üstünə alıb eyvana gətirdi.  
Kamiləni Fəridə xanım öz doğması kimi qarşılayıb içəriyə 
aparmışdı. Uzaqdan onun sevincdən titrəyən kövrək səsini 
eşidirdim.  
-Səni görüm xoşbəxt olasan, qızım. Rasimin bu gününü lap 
çoxdan gözləyirdim. İndi rahat ölə bilərəm. Bilirəm ki, bundan 
sonra balamın nazını çəkəcək sonası yanındadır. Heç deyilənlərə 
fikir vermə, bala. Rasimdən möhkəm yapış. Bil ki, sən Rasimi 
xoşbəxt elədiyin kimi o, da səni xoşbəxt edəcək. Tanrı bu 
qismətin fərmanını öz dərgahından yazıb göndərib. Qurban olum 
fərman yazana.  
Lalə də asta səsi ilə nəsə deyirdi Kamiləyə. Onun dediklərini 
başa düşmürdüm. Bir az da başım dumanlı olduğundan 
bapbalaca səsi olan Laləni eşitmək indiki məqamda çox çətin 
məsələ idi. 
 Kəndimizin başqa bir səmtində ev qurub ayrılıb gedən Şəfaət 
isə hələ deyəsən, xəbərdən hali deyildi. Yoxsa, Fəridə xanımdan 
sonra bu işin ikinci gizli tərəfdarı olan bu gəlinimiz çoxdan özünü 
yetirib bizə xeyir-dua verərdi.  
Vasif isə lap səhər tezdən durub getdiyi işini yola verib, elə biz 
qayıdandan bir az sonra evə çatdırmışdı özünü. Bəlkə də bu 
hadisənin baş verəcəyini anlayıb, bir bəhanə ilə evdən uzaq 
düşmüşdü ki, sonrakı mərhələdə məsuliyyəti boynundan ata 
bilsin. Amma indiki məqamda çox həyəcanlı idi, rəngi-ruhu da 
qaçmışdı elə bil. Bir yerdə qərar tuta bilmir, gah həyətdə gəzişir, 
gah küçə qapısından eşiyə boylanır, gah da narahat-narahat gəlib 
mənim yan-yörəmdə otururdu.  
-İndi qızın arxasınca gəlsələr, necə olacaq? 
-Qorxma, gəlsələr, özüm cavablarını verəcəyəm.  
-Cavab verməyə qalsa, mən də cavab verərəm, amma 
qorxuram səs-küy ola, biabır olaq.  
-Burda biabır olmalı bir şey yoxdur. Biz uşaq deyilik, bu qərarı 
çox düşünəndən sonra vermişik.  
Vasifin narahatlığını başa düşürdüm. Kənddə seçilən 
ailələrdən biri olan evimizin qapısı ağzında səs-küyün qopmasını 
heç mən də istəmirdim. Amma bir tərəfdən də ürəyimin sakitliyi 
hər şeyin xeyirli sonucla bitəcəyinə inam yaradırdı məndə. Elə bu 
inamla Laləyə dedim mənim arabamı sürüb içəriyə apardı. Mənim 
otağa gəldiyimi görən kimi dünyanın ən ləyaqətli qadını olan 
Fəridə xanım bizim tək qalmağımız üçün otağı tərk elədi.  
-Xoş gəlmisən, qız. 
-Çox sağ ol.  
-Həyəcanlısanmı? 
-Bir az.  
-Evdən çıxanda anan bir şey hiss eləmədi ki? 
-Yox, özümü çox sakit apardım.  
-Siz tərəfdən hələ heç kəs bilmir bu işi? 
-İndi telefonda böyük xalama dedim.  
-Onda hazırlaş, indi gəlib səni aparacaqlar.  
-Demişəm axı sənə, məni Allahdan başqa heç kəs səndən 
ayıra bilməz.  
-Di onda mənim dünyama xoş gəldin.  
-İkimizin dünyasına.  
Kamilənin gözlərinin dərinliyində qəribə bir hissin közərdiyini 
apaydınca duysam da, o közərtinin altında ayrı bir nigarançılığın 
oturduğu da nəzərimdən qaçmadı. Birinci hiss sevdiyi bir insana 
çox çətinliklərdən keçərək qovuşmağın xoşbəxtlik cizgisi idisə, o 
birisi duyğu bundan sonra onu gözləyən yolun haralardan keçib, 
haralarda dayanacaq qorxusunun işartısı kimi yozula bilərdi.  
-Bir pərvanə özünü odlara vurursa, o odun ölüm qorxusu da o 
pərvanəni yolundan döndərə bilmir.  
-Bəs pərvanə ölmək yox, birini yaşatmaq istəyirsə, necə? 
-Bu hiss o pərvanənin göylərdən gələn bəxtəvərlik əhvalıdır.  
-Mənim qorxum odlarda yanıb məhv olmaq qorxusu deyil, 
Tanrının uca varlığını və müqəddəs yazısını bu nadan insanlara 
sübut etmək istəyidir.  
-Onda bu yolun parlaq nuruna doğru Tanrından dözüm və 
dəyanət arzulayıram sənə! 
Kamiləyə verdiyim bu xeyir-dua ilə, elə bil, öz gərilmiş 
duyğularımın da üstünə ilahi yağışlardan sular səpirdim. Və o 
yağışların altında dayanıb islandıqca özümə gəlir, başqalaşır, 
daha müqəddəs bir dünyanın sakininə çevrilirdim.  
Güloğlan da gəlib çıxmışdı. O, da Vasif kimi narahatlığın 
əzabı içində çırpınır, özünə yer tapa bilmir, hər gələn maşının 
səsindən diksinib yollara boylanırdı.  
Axşamüstü gəldilər onlar. Kamilənin adamları. Səs-küy 
salmadan, sakitcə keçib şüşəli eyvanda əyləşdilər. Əmilərim də 
gəldilər. Bir qədər uzun çəkən durğunluqdan sonra Abbas əmim 
özünü toplayıb üzünü qonaqlara tutdu: 
-Əvvəla xoş gəlmisiniz... Allahın yazısı müqəddəs yazıdır. O 
yazını pozmaq insanın əlində deyil. O zaman insan Allaha asi 
çıxır ki, onun yazdığını pozmağa çalışır. Biz də gərək bu yazının 
Uca Yaradan tərəfindən göndərildiyinə əmin olaq. Və xeyir-dua 
verək bu sevib-sevilənlərə.  
Gələnlər tərəddüd ağacının bozumtul yarpaqları altında 
çırpınsalar da, bu uca sevdanın qarşısında danışmağa başqa söz 
tapa bilmədilər.  
-Onda razılığınız varsa, bu sevənlərə xoşbəxtlik diləyək və 
adətimizə uyğun olaraq, şəriət qanunu ilə onların kəbinlərini 
kəsmək üçün mollanın yanına gedək.  
-Tanrı onların kəbinini göylərdə kəsib! 
Fəridə xanımın astadan dediyi bu sözləri hamı eşitsə də, heç 
kəs dönüb arvadın üzünə baxmadı. Sanki hamı bu məhəbbətin 
ucalardan gələn təsirindən tilsimlənmişdi. Və elə Fəridə xanımın o 
sözləri də o tilsimlənmiş anın möhürünü vurdu.  
 
X-X-X 
 
Rövşənin öz ayaqları üstündə İsraildən qayıdıb gəlməsini 
adamlar daha bir Tanrı möcüzəsi kimi qəbul edirdilər. Əslində 
bəsirət gözünün qüdrəti ilə baxanda hər an, hər saniyə bundan da 
böyük Tanrı möcüzələrinin şahidi olmaq olardı. Ancaq o 
möcüzələri görmək üçün hər kəsdə bəsirət damarları açıq 
olmurdu. Rövşənin sapsağlam evinə dönməsinin möcüzəsini isə 
bəsirət gözləri ilə deyil, lap adi baxışla da görmək mümkün idi.  
Rövşənin özü də bunun adi bir iş olmadığına inanırdı. Dönə-
dönə əyilib ayaqlarına sarı baxır, gizlincə şirin-şirin onlara sığal 
çəkirdi. Elə bil, bununla neçə illər ağrıyan ayaqlarının könlünü 
almağa çalışırdı. Hələ hərdən iri güzgünün önündə dayanıb öz 
yerişinə, duruşuna da baxırdı. Və hər dəfə də sonda bundan 
təsirlənib gözləri dolurdu. Bir küncə çəkilib səssizcə ağlayır, 
özünə gələndən sonra qaldığı yerdən həyatına davam eləyirdi.  
Bir az bundan öncə telefonda aldığı xəbər isə onu çox qəribə 
hisslərin ağuşuna atmışdı. Tanımadığı bir adam ona zəng eləmiş, 
filan yerdə Xəyalənin onu gözlədiyi xəbərini çatdırmışdı. Rövşən 
ikili yox, bir neçəli hissin təciri altında çabalayır, gah o deyilən 
yerə gedəcəyi qənaətinə gəlir, gah da bu fikrindən dönüb o yerə 
getməyəcəyinə inandırmaq istəyirdi özünü. Axır ki, birinci hissin 
təsiri o biri hisslərdən qüvvətli çıxdı. Geyindi, özünü səliqəyə salıb 
deyilən o yerə getdi. Bunun bir zarafat, ya onun hissləri ilə 
oynamaq məqsədi daşıdığını da düşünürdü o yerə gedə-gedə. 
Amma uzaqdan Xəyalənin dayanıb solğun baxışlarla ona 
baxdığını görəndə qəlbindən təlatümlü burulğanlar kükrəyib keçdi. 
Bu otuz-qırx addımlıq yolu ötüb onun yanına yetişənə qədər 
Rövşənə elə gəldi ki, zaman dayanıb, irəli getmir. Bu vaxt 
aralığına nə qədər zamanın yerləşdiyini də düz-əməlli ayırd edə 
bilmədi. Ancaq bu yolun ən azı bir əsr vaxta sığdığını düşündü 
sanki. O bir əsrlik vaxtın sonunda gəlib əvvəllər bu dünyadan da 
çox sevdiyi o, qızın qarşısında dayandı.  
-Salam, Xəyalə. 
-Salam.  
Xəyalə asta səslə Rövşənin salamını alıb, rəvan addımlarla 
irəliyə yeridi. O, elə hey qabağa gedir, Rövşən isə dalısınca 
gəlirdi. Düz bir vaxtlar Rövşənin əlil arabasında gəldiyi o 
uçurumun kənarına qədər yeridilər. Daha buradan o tərəfə yol 
qalmırdı. Bu yoldan sonra ölüm başlayırdı. Xəyalə çevrilib 
Rövşənlə üzbəüz dayandı.  
-Elə bilirdim gəlməyəcəksən.  
-Amma gəldim. 
-Deməli, yenə də o vaxtlardakı kimi ucalardasan.  
-İndi ikimiz də ucalardayıq.  
-Kinayəni hiss edirəm.  
-Bəlkə də bu kinayə yox, günaha verilən cazanın bir 
maddəsidir.  
-Mən cəzamı almışam. Özü də artıqlaması ilə.  
-Niyə? Sən ki, xoşbəxtlərin xoşbəxtisən.  
-Mən heç zaman xoşbəxt olmadım.  
-Mən isə səni xoşbəxt bilirdim.  
Xəyalənin gözlərindən bir damcı yaş süzülüb yanaqlarından 
sinəsinə axdı.  
-Sənə elədiyim nankorluğa görə Tanrı cəzalandırdı məni. O 
adam bir gün də məni sevmədi. Onun sevgilisi narkotik maddələr 
və başı gicəlləndirən dumanlı həyat idi. Dözə bilmədim, 
uzaqlaşdım ondan. İndi yenə sənin yanındayam. İstəsən, səni 
xoşbəxt edə bilərəm.  
Bu dəfə bir damcı göz yaşı Rövşənin yanaqlarından axıb, 
çənəsinin üstündə düyünləndi.  
-Mənim ən böyük cəzam sənin məni bağışlamağın olar. Və o 
cəzanı ömrüm boyu daşımağa da özümdə güc taparam.  
-Sənə olan əvvəlki ülvi sevgimə görə o cəzanı sənə verməyə 
ürəyim gəlməz. Qəlbimdə olan sevgi damarlarım artıq korşalıb. 
Vəfasız bir insanın laqeyd duyğusundan o hisslərim yetim qalıb. 
Mənim sevgi duyğularımı sağaltmağa daha heç kimin gücü 
çatmaz. Ən vəfalı bir insanın da. 
Rövşən bir az sərt, bir az ağır, bir az da kövrək addımlarla 
uçurumun kənarından uzaqlaşıb genişliyə çıxdı. Və bir fəryad 
dolu səs eşidib geri boylananda, Xəyaləni durduğu yerdə 
görmədi. Elə o anda qəlbindən izahagəlməz bir sızıltı keçdi. Göz 
yaşlarını əllərinin üstü ilə silib, böyük qara daşın üstündə oturdu. 
Ətrafda qəribə, nisgilli bir ölüm rüzgarı dolaşırdı. Ağlayan buludlar 
onun başının üstünə tərəf yeriyirdilər. Belə buludlar onun başı 
üstünü çox almışdılar həyatı boyunca. O, isə ölüm gətirən 
ağlayan buludların əlindən qaçıb yaşamağı bacarmışdı. Bu dəfə 
də bacaracaqdı. Bayquşların qulaqlarını giring eləyən səsindən 
baş götürüb işıqlı həyat yolunda yeriməyə güc tapacaqdı özündə. 
Daxilindəki səs, səda ona belə deyirdi. Sevgi duyğuları yetim 
qalsa da, o, ayaqları üstündə dayanıb, bu dünyanın vəfasızlığı 
acığına hələ yaşamalı və öz dünyasını ruhunda yaratmalıydı.    
 
X-X-X 
 
Üz-gözünə qəribə bir kədər, əsəbilik haləsi çökmüşdü. Heç 
onu belə görməmişdim. Mətbəxdə qab-qacağı bir-birinə çırpır, 
hirsli-hikkəli otaqdan-otağa keçir, hər dəfə də mənim üzümə baxıb 
nəsə deməyə çalışır, ancaq deyə bilmirdi. Bu dəfə otaqdan 
çıxanda əllərində tutduğu yükü görüb daha da təəccübləndim.  
-Nə olub sənə, Kamilə? Hara gedirsən? 
-Gedirəm. Səni sevdiyimə çox peşiman oldum. Anladım ki, 
səhv eləmişəm.  
O anda, elə bil, ürəyimin içindən nəsə qopub damarlarıma 
düşdü. Damarlarımın arasında dolanıb düz başımın ortasında 
dayandı. Sanki ürəyimdən qopub başıma gələn o nə isə bütün 
yaddaşımı çözələyib olanları yadıma saldı. “Həə, deməli, buna 
görə deyirdilər ailə həyatı qurma. Bilirdilər ki, gələn adam mənim 
yanımda uzağı bir ay qalacaq. Sonra məni tərk eləyib gedəcək. 
Bir daha geri çevrilib arxasınca da baxmayacaq. Deməli, o 
adamlar məndən çox bilirmişlər, məndən ağıllı və düşüncəli 
imişlər. Bundan sonra mənim yaşamağımın da bir qəpiklik mənası 
olmayacaq. Mənimki bura qədərmiş...”  
-Bu sənin son qərarındırmı? 
-Son və qəti qərarımdır.  
-Bəs nə ilə gedirsən? 
-Ayaqlarımla gedəcəyəm.  
-Ayaqlarınla? On yeddi dağın o üzünəmi?  
-İyirmi yeddi dağın o üzünə də gedərəm. Təki səni tərk edim... 
Əlvida... 
Çıxıb getdi... Heç çevrilib arxasınca da baxmadı...  
-La ilahə illəllah... 
Bu səs hardan gəldi? Atam çoxdan ölüb axı. Yəqin qeybdən 
etiraz eləyir gedən gəlininin arxasınca... 
Məni tərk edib gedən Kamilənin yerində indi qara, qapqara bir 
kölgə qalmışdı...  
Yuxudan ayılanda özümü tərin-selin içində gördüm. Ürəyimin 
çırpıntısından sinəmin hörük kimi qalxıb-endiyini hiss elədim.  
-Kamilə... 
-Ay can... Vay, vay, niyə belə tərləmisən? Qorxulu yuxu 
görmüsən bəlkə?  
Tez yatağından qalxıb işığı yandırdı. Alt paltarlarımı dəyişib 
üzümdən öpə-öpə yenə yerimə uzandırdı. Mən isə hələ də 
heyrətlə onun üzünə baxırdım. O qorxulu yuxunun təsirindən 
ayrıla bilmirdim.  
-Yuxuda nə görürdün elə? 
-Görürdüm sən vəfasız çıxmısan, məni qoyub gedirsən.  
-Hara gedirəm? 
-Daha orasını görə bilmədim.  
-Mən ancaq səndən ayrılıb ölümə gedə bilərəm. Bunu bilirsən 
axı.  
-Elə onu bildiyimə görə gördüyüm yuxu dəhşətli gəldi mənə.  
-Uzan yerinə, rahatca yat, mən ölüncə səninləyəm!!!..  
Bu günlər ərzində Kamilənin mənə olan münasibətindən 
özüm də vəcdə gəlirdim. Sevimli həyat yoldaşı kimi sevirdi məni. 
Usanmadan qayğıma qalırdı. Ayaqlarımı gündə neçə kərə o yan-
bu yana çevirsə də, ağrımı, əzabımı çəksə də, baxışlarında, 
yerişində, duruşunda bir yorğunluq, bir bezginlik duymurdum. 
Hələ hər ötən gündə o istəyin, o məhəbbətin çoxaldığını hiss 
edirdim. Və belə vaxtlarda uca bir yerdə dayanıb qışqırmaq, 
hayqırmaq, adamlara həqiqəti başa salmaq istəyi keçirdi 
qəlbimdən. “Eyyy, insanlar, qulaq asın mənə. Həqiqət siz 
bildiyiniz kimi deyil. Həqiqətin görünməyən tərəfi deyir ki, çarpayı 
dustağı olan, yeriməyən əlil birini də sevmək olar. O sevginin 
hüdudları görünməz. O sevginin sərhəddi, tikanlı məftilləri sevgini 
içində girov saxlaya bilməz. Məhəbbət fiziki sağlamlıq axtarmaz. 
Ruhani dünyasının içindən gəlib tutar adamı. Əsir eləyər özünə. 
Mənim sevgimə inanmayanlar, kinayə edənlər, gülənlər yuxudan 
oyanın, bəsirət gözlərinizi açın, görün mənim, görün bizim 
sevgimizin saflığını. Məhəbbəti pula, fiziki duruşa dəyişən 
adamların yanında ucaların dayandığını da görün. Görün, ey 
insanlar. Görə bilsəniz, onda Tanrının qüdrətinə də şükür qılın. 
Bilin ki, insan Tanrının yaratdığı ən müqəddəs varlıqdır. Əgər 
insan belə bir varlıq olduğunu bilirsə, onda uca olur.”  
Elə bilirdim qəlbimdə hayqırdığım bu nidaları insanlar 
eşidirlər. Və utandıqlarından başlarını aşağı dikib yazıq 
görkəmləri ilə buz heykəlinə dönürlər...  
Qaynanamın xəstələndiyini eşitmişdim. Qızının bu qəfil 
ayrılığından təsirlənən arvad xəstələnib yorğan-döşəyə 
düşmüşdü. Hələ üzünü görməsəm də, fikrim-zikrim bu qadının 
yanında idi. Onun yaşamasını istəyirdim. Ölüm xəbərini 
eşitsəydim, hardasa bir qatil qismində görə bilərdim özümü. Bir də 
bizim uca məhəbbətimizə onun da şahidlik eləməsini 
arzulayırdım. İstəyirdim görsün hər şeyi, duysun isti 
məhəbbətimizin saflığını. Bəlkə onda duyğuları dərbəşib ona 
həqiqətin nağılını pıçıldayardı. Mən də sevgili bir insan kimi onu 
bağrıma basıb hönkür-hönkür ağlayardım. Belə ağlamağı elə 
arzulayırdım ki... 
Axır ki, gəldilər. Barışıq üçün qapımızı döydülər. Qaynanamın 
üzündə hələ kədəri getməmiş bir ifadə görsəm də, başqa, gizli bir 
ifadədə o duyğuların ayrı bir səmtə yönəldiyini də hiss elədim. Bu 
gizli səmtdə onun qızını bağışladığı hiss olunurdu. Məni qəbul 
eləmək istəyi sezilirdi. Barışığın sonunda qaynatam titrək səsiylə 
danışıb bizə xoş həyat diləyəndə, o hissləri oxudum onun 
gözlərindən... 
-Bala, deyirdimmi sənə... 
-Nəyi deyirdin, qoca? 
-Deyirdimmi, bildiyini heç kəsə vermə? 
-Mən də bildiyimi heç kəsə vermədim.  
-Ona görə halal olsun sənə.  
Fəridə xanım bu sözləri deyəndə dodaqları əsirdi. 
Sevindiyindən hissləri qabarıb üzdə dayanmışdı. O gündən 
beləydi bu qadın. Elə hey kövrəlir, göz yaşlarını gizlincə silir, 
xəfifcə əllərini qaldırıb Allaha dua qılırdı. Hər zaman mənim 
gələcəyimdən nigaran qalan bu xanımın, elə bil, gələcəyə xoş bir 
baxışı əmələ gəlmişdi. Daha o gələcəkdən qoxmurdu deyəsən. 
İnanırdı ki, həyatını mənim həyatıma calayan Kamilə daha məni 
yalqız, yetim, tənha qalmağa qoymayacaq.  
Elə mənim özümdə də bu duyğular cücərib damarlarım boyu 
dolaşır, uzaqdan gördüyüm bir əlçim boyda işıq boyüyüb dünyamı 
al-əlvan nura qərq eləyirdi. Öz dünyamın mələkləri də üzümə 
gülümsəyirdilər. Tanrım isə... Tanrım indi başqa görkəmdə, 
ağappaq libasında görsənirdi gözlərimə. Hər gələndə də saçıma, 
gözümə sığal çəkir, öz Tanrı ağzıynan şirin-şirin laylalar deyib 
sonra çıxıb gedirdi. Birdəfəlik getmirdi ki. Yenə gəlmək üçün 
gedirdi. Ən çox da sirli-sehrli, qərib yay gecələrində gəlib 
gözlərimin qarşısında dayanırdı.  
<<-Dözümün mübarək, bəndəm!  
-Səbrin sonu aydınlıqmı? 
-Özün şahid deyilsənmi? 
-Şahidəm…  
-Səbrin, dözümün sonunda uzaqda görünən işığı verdim 
sənə. O işığın gur seli səni bu dünyadan, günahlardan, 
yalanlardan, xəyanət, xəbislik və rəzalətdən götürüb uzaqlara, saf 
duyğuların hakim və bərqərar olduğu yerlərə aparacaq…>> 
Tanrımdan gələn səda məni özümdən alır, ruhuma ayna tutur, 
könlümə sığal çəkirdi. O sakit yay gecələrinin ruhuna hopan belə 
qəribə duyğular mənim bu dünyaya baxışımı da dəyişirdi. Sanki 
bütün aləm bir sehr haləsinə bürünərək, məni sirli nağıllar aləminə 
aparırdı.  
Daha yay ayları da keçmişlərdə olduğu kimi səsli-küylü 
olmurdu. Uşaqlar bir az böyüyəndən sonra hərənin başı öz kiçik 
ailəsinə qarışdığından böyük ailənin əzəldən gələn ənənəsinə son 
qoyulmuşdu. Biri yayda gəlib beş-on gün istirahət edə bilirdi. O 
birisi gələ bilmirdi. Ailə qayğılarından baş açıb ata yurduna baş 
çəkməyə belə vaxt tapa bilmirdilər. Bu məni təsirləndirirdi. Ancaq 
düşünəndən sonra bunun başqa yolunun olmadığı qənaətinə 
gəlib sakitlik tapırdım. Nə yaxşı ki, belə sakit və düşündürücü 
qərib yay gecələrində o, sevimli qadın mənim yanımda idi. Yoxsa, 
tənhalıqdan üşüyə bilərdim.  
-Yenə nə yazırsan, Kamilə? 
-Sənin nəsrlə yazdığını mən nəzmlə qələmə alıram.  
-Qələmin sözünə baxırmı? 
-Sənin qələmin kimi.  
-Mənim qələmim çox etibarlı qələmdir. Ən çətin vaxtlarımda 
da mənim həmdəmim olub o qələm. Bütün dərdimi, qəmimi, gizli 
duyğularımı o qələmə danışmışam.    
-Sona qədər səni dinləyə bilibmi o qələmin? 
-Hələ danışdığımdan da çoxunu dinləyib.  
-Bu necə olur? 
-Mənim demək istəmədiyimi yazıb o qələm. Amma o qələmin 
yazdığını üzə çıxarda bilməmişəm, adamlardan gizlətməyə 
çalışmışam.  
-Qələm səndən küsməyibmi buna görə? 
-Bu aləmdə hər şey canlı olduğu kimi qələm də canlıdır. O da 
başa düşür, anlayır ki, hər həqiqəti yazıb üzə çıxarmaq olmaz. 
Onda insanlar səni başa düşməz, bir yad planetdən gəlmiş adam 
kimi səni qəbul edib, özgələr kimi baxarlar sənə. 
-Qəribə fəlsəfədi. Görünür belə sirli haləyə bürünmüş yay 
gecələri səni qəribə düşünməyə vadar edir.  
-Ola bilər. Bəs sən necə, belə sirli gecələrin sehrinə 
düşmürsənmi? 
-Səni tanıyan gündən mən onsuz da sehrli aləmin sakininə 
çevrilmişəm.  
-Onda bu qəribə axşamın duyğulu sehrinə sal məni.  
Kamilə heç nə demədən səmaya səpələnmiş ulduzlara 
baxaraq, yenicə yazdığı şerini asta-asta mənə pıçıldadı: 
                Gəl qoymayaq heç vaxt solsun sevgimiz, 
                         Uzun illər yadda qalsın sevgimiz. 
                         Çoxlarına cavab olsun sevgimiz, 
                         Bu sevginin qarşısında diz çökək,  
                         And içəndə, sevgimizə and içək. 
 
                         Sevgimizlə hər an sevinək, gülək, 
                         Sevgimizi ən qiymətli var bilək. 
                         Sevgiylə yaşayaq, sevgiylə ölək, 
                         Əcəl gəlsə, dünyadan da bir köçək, 
                         And içəndə, sevgimizə and içək. 
 
                         Küsəndə də sevgi ilə barışaq,  
                         Meydan quraq, sevənlərlə yarışaq. 
                         Bu dünyada xoşbəxtlərə qarışaq, 
                         Sevgi bağçamızda bitsin gül-çiçək, 
                         And içəndə, sevgimizə and içək. 
Sonra da ətrafın qulaq batıran lal sakitliyindən məqam 
oğurlayıb xırdaca üz-gözümə sığal çəkdi.  
-And olsun o göydə sayrışan ulduzların düzümünə səni ölənə 
qədər sevəcəyəm! Sən mənim həyatımın özüsən. Sənin olan 
gündən öz dünyamı bir anda olsun sənsiz təsəvvür edə bilmirəm.  
Mən artıq Kamilənin bu sözlərinə bir zərrənin ucu qədər də 
şübhə eləmirdim. Onun məni necə ülvi hisslərlə sevdiyinə 
inanırdım. Və hərdən özüm-özlüyümdə bu istək və sevginin 
qarşısında dəhşətə gəlirdim. Axı zəif vücudlu, əlil arabasına əbədi 
məhkum olmuş birisini bir sağlam qadın necə bu qədər uca və 
təmənnasız məhəbbətlə sevə bilərdi? Təbii ki, bu sevginin 
qarşılığında mənim də ona qarşı dərin və ölçüyəgəlməz saf 
məhəbbətim dayanırdı.  
Ulduzlar isə hələ də bizə baxıb həsəd hissi ilə gecənin 
sehrindən ayrılmaq istəmirdilər.  
Bu həsədi təkcə ulduzlar çəkmirdilər ki. Sapsağlam olan, 
ancaq ömür-gün yoldaşına bir az da olsun məhəbbə bəsləməyən 
kişilər, ərinin bütün xidmətlərinə rəğmən onu dərunu hisslərlə 
sevə bilməyən qadınlar da bu sevginin həsədini çəkirdilər. Yenicə 
məhəbbət cücərtisi ürəyinə düşən cavanlar da bu İlahi sevginin 
qarşısında əriyib ram olur, gələcək həyatlarında belə məhəbbətlə 
bir-birilərini sevəcəklərinə and içirdilər.  
Daha qaynanam da o qadın deyildi elə bil. Qızı ilə barışıb 
onun sevgisinin yuxarılardan gəldiyinə inanmışdı. İndi qızını 
sevdiyi qədər məni də sevirdi. Telefonda səsimi bir az solğun 
eşidəndə təlaşa düşüb həyəcanla bunun səbəbini soruşurdu. 
Qaynatam isə... O, məni onsuz da əvvəl gündən qəbul eləmişdi. 
Və onun qəfil ölümü məni çox sarsıtmışdı. Bir vaxtlar məni 
görməyə gözü olmayan Namiqin həyat yoldaşı Şəhla da indi 
başqa bir düşüncənin adamı olmuşdu. Sanki mən mütləq on 
yeddi dağın arxasından işlək olmayan ayaqlarımla gəlməli və 
Kamiləni götürüb uzaqlara aparmalıydım. Şəhla üçün indi bu, 
Tanrının pozulmaz yazısı kimi qəbul olunurdu və bu qismətə 
dönə-dönə şükranlar qılırdı. Namiq də əvvəldən bu qismətə 
inandığı üçün bu sevgini övladlarına da təlğin eləməyə çalışırdı. 
Onun övladları məni ən doğma adamları kimi qəbul edir, qayğıma 
qalır, bir sözümün qarşısına əks sözün işarəsini qoymurdular...  
Fəridə xanım isə qocalığından, canını saran xəstəliklərdən 
daha qorxmurdu. Bilirdi ki, öz bətnindən qopan doğma balası 
qədər sevdiyi bir kəsin həmdəmi olan bir insan var. Bizim yeni 
qurduğumuz xanimanımıza gələndə elə bəxtəvər görsənirdi ki, bu 
qadın. Elə bil, bütün dünyanı bir qızıl teştə yığıb ona verirdin. 
Qəribə-qəribə mənim üzümə baxırdı. Sonra da Kamilənin. Nəyisə, 
nələrisə demək istəyirdi. Amma deyə bilmirdi. Sanki özünün 
dediyi sözlərdən bizim gözə gələcəyimizdən qorxurdu...  
Və bu ləyaqətli xanım dünyasını dəyişəndə, mən, elə bil, ikinci 
dəfə doğma anamı itirdim. Elə ağlayırdım ki, lap zavallı, yetim 
qalan uşaqlar kimi. Elə hamımız ağlayırdıq. Övladlar ananın 
ölümünə necə ağlayarsa, biz də eləcə ağlayırdıq Fəridə xanımın 
ölümünə.  
Neçə dəfə yuxularıma gəldi ölümündən sonra. Hər dəfə də 
mənim ağaran saçlarıma sığal çəkib, yenə qayıtdı gəldiyi yerlərə. 
İndi də o dünyadan dualarını göndərirdi bizə. O duaların işığında 
yaşaya-yaşaya bütün çətinliklərdən keçib, ömrün qürubuna doğru 
gedirdik. Bəlkə elə o duaların görünməyən cazibəsi ağır xəstəliyə 
düçar olan Kamiləni yenidən xəstəliyin əlindən alıb mənə 
qaytardı? Və biz birlikdə yaşamağımıza davam elədik.  
Qulu, Rəfiqə, Fəridə... Atamın, anamın, anam qədər sevdiyim 
doğma qadının adlarını yaşadan bu doğmaları indi mən fərəhlə 
çağırırdım. Yox, onlar övladlarım deyildilər. Övlad əta etmə 
məsələsində Tanrım düşüncələrə dalır, mənim yenə də səbirli 
olmağımı diləyirdi. Mən isə o dilək qarşısında kamil insan tək 
dayanıb, böyük Yaradanın varlığına inana-inana yaşayırdım. Və 
qardaşım uşaqları olan bu doğmaları, elə bütün qardaşım və 
bacım uşaqlarını köksümə sıxıb, övlad şirinliyinin dadını onlardan 
alırdım. Elə Kamilənin özü də. Bu uşaqları, bir də qardaşı 
uşaqlarını öz bətnindən çıxan doğma övladları bilib, böyük və ulu 
sevgilərlə bağrına basırdı...  
Qardaşım Cəmilin övladı Elnur öz əkiz balalarına Sənubər və 
Rasim adlarını verəndə isə mən yenidən doğulduğumu hiss 
elədim. Və bu hissin qarşısında kimə və necə təşəkkür 
edəcəyimə bir kəs və söz tapammadım. Söz adamı olsam belə...   
Ömrümüz öz axarı ilə ağappaq işığına doğru gedirdi. Həyatım 
nə qədər məşəqqətli keçsə də, ağrım-acım min insanın taleyinə 
sığsa da, Tanrımın mənə bəxşiş etdiyi mükafatlar o ağrı-acıları, o 
məşəqqətli ömrü ömrümün səhifələrindən silib aparır, yeni və 
parlaq bir cığıra salmaq üçün məni elə hey irəliyə səsləyirdi. O 
mükafatlar yazdığım kitablar, qazandığım oxucu sevgisi və 
məhəbbəti, doğmalarımın mənim ətrafımda sıx birləşməsi, bir 
də... bir də Kamilənin mənə göndərilməsi idi. Bu mükafatlara 
görə, hər dəfə öz dünyama dalanda, Tanrıma ehtiramla 
şükranlarımı yollayır, onun böyüklüyü qarşısında baş əyirdim.  
Belə vaxtlarda mələklərim başımın üstündə, sağımda, 
solumda dolaşır, hər zaman olduğu kimi yenə ruhuma sığal 
çəkirdilər. 
  
 
 
 
 
 
 
 
HEKAYƏLƏR 
 
 
 
 
 
 
 
 
 
 
 
 
 
Durnalar qayıtmadı 
 
Fəridə xanımın əziz xatirəsinə. 
Durnalar o il yurda qayıtmadılar... 
Ha boylandım, ha baxdım, durnaları görmədim ki, görmədim... 
Yeriyə bilməsəm də, dizlərim üstə sürünüb evimizin 
qənşərindəki dağın ətəyinə qədər gəldim, əlimi gözlərimin üstünə 
tutub, mavi ənginliklərdə asılıb qaldım, yenə durnaları görə 
bilmədim... 
Anam Bakıda xəstəxanada xəstə yatarkən anamın nə vaxt 
geri dönəcəyini əmim arvadından soruşanda, o, ah çəkib,   
“durnalar qayıdanda anan da gələcək” – demişdi. Anam 
durnalardan tez qayıdıb gəldi. Özü gəlmədi, cənazəsini gətirdilər. 
Ağlayıb, sızlayıb aparıb dəfn elədik. Amma bir uşaq sadəlövhlüyü 
ilə hələ də möcüzəyə inanırdım. Düşünürdüm, durnalar 
qayıdanda bəlkə qayıdıb gələcək anam. Gələcək və mənim 
saçlarıma sığal çəkib, “ sən yuxu görürdün bala, mən ölməmişəm, 
görürsən ki, sağam, durnalar qayıdanda mən də gəlmişəm, sənin 
yanındayam, heç səni bu vəziyyətdə Allahın ümidinə qoyub 
gedərəmmi?!...”–deyəcək... Amma gəlmədilər. Nə durnalar, nə də 
anam geri dönmədilər. 
Əvəzində durnalar qayıdan vaxtı evimizə başqa bir qadın 
gəldi. Gəldi deyəndə ki, özü gəlmədi, atam götürüb gətirdi.  
Mən xəstə, zəif uşaq olsam da, çoxbilmiş idim. Hələ bu 
arvadın gəlməyindən öncə duymuşdum olacaqları. Atamın 
hərəkətlərindən hiss eləmişdim. O, məni tez-tez tənha yerlərə 
çəkir, olub-keçənlərdən danışır, sonra da Tanrının yazısına pozu 
olmadığından söz açırdı. Bu söhbətlərdən dalağım sancırdı. 
Bilirdim ki, nəsə olacaq. Nənəm, xalam, qohum arvadları da məni 
duyuq salırdılar, deyirdilər, dədən evə arvad gətirmək istəsə, razı 
olma, de ki, bizə ögey ana lazım deyil, bəlkə dədən səni eşidər. 
Xəstə olduğuma görə atam məni o biri uşaqlarından çox 
istəyirdi. Çox vaxt böyüklər kimi qarşısına qoyub, kişi söhbəti 
eləyirdi mənimlə. Elə ona görə duyuq düşmüşdüm. Atamın 
söhbətlərindən tutmuşdum ki... 
Amma bu hadisənin belə tez olacağını gözləmirdim.  
Həmin axşam atam bizi tez yatmağa göndərdi. Gecəyarısı 
hənirti, evə gəlib-gedən olduğunu yuxulu-yuxulu hiss etsəm də, 
tam ayıla bilmədim. Səhər oyananda isə başımızın üstündə 
atamla birlikdə bir dolu, yumru qadının dayandığını gördük. Atam 
günah iş tutmuş adamlar kimi başını aşağı dikmişdi. Heç belə 
görməmişdim atamı. Zabitəsindən dağların çəkindiyi atam indi elə 
bir vəziyyətdə idi ki, mən də başımı qaldırıb gözümdolusu ona 
baxa bilmirdim. Bilmirəm bu hal nə qədər çəkdi. On dəqiqəmi, bir 
saatmı, bir ilmi, bir əsrmi... Axır ki, heykələ dönmüş atam birtəhər 
toparlanıb, düz mənim gözlərimə baxdı. 
-Siz nə qədər onun-bunun ümidinə qalacaqsınız? Nə vaxta 
qədər bacın başqalarının qapısında qalacaq? İşə gedəndə də 
ürəyim sizin yanınızda qalır. Deyirəm, sobanın kömürü evə düşər, 
ev cəhənnəm, özünüz yanarsınız. Üstünüzə qaynar çaydan 
tökülər. İşimi necə görürəm, bilmirəm... 
Hər şey aydın idi. Atam bu qadını özünə arvad, bizə isə 
analıq gətirmişdi.  
Məndən böyük qardaşım sıçrayıb yerindən qalxdı. Heç nə 
demədən uzaqlaşıb harasa getdi. Məndən kiçik qardaşlarım isə 
hələ çox şeyi anlamırdılar. O gələn qadının verdiyi rəngbərəng 
konfetləri açıb, yerlərinin içində xırda-xırda yeyirdilər.  
O anlarda mən atama nifrət eləyirdim. Gücüm çatsaydı, onun 
üstünə atılıb boğazından yapışar, boğduqca boğardım. Hələ başa 
düşmürdüm ki, atam bu qadını özünə yataq yoldaşı olmaqdan 
daha çox mənə görə gətirib. Gətirib ki, xəstə ayaqlarım göydən 
asılı qalmasın.  
Axşamüstü məndən böyük qardaşım qayıdıb gəldi. Ancaq evə 
girmədi. Bizi də götürüb, Rüstəm bağçası deyilən bağa apardı. O 
bağda oturub bir-iki saat atamızın hərəkətini müzakirə elədik. 
Qərara gəldik ki, bir daha evə dönməyək, bağda-bağatda Allahın 
ümidinə yaşayaq. Amma qaranlıq qovuşanda atam dalımızca 
adam göndərdi. Gələn adam atamızın çox hirsləndiyini, yarım 
saata evə dönməsək, bizim üçün pis olacağını dedi. Və biz də 
gələn gecənin, bir də atamızın xofundan çəkinib, suyumuz 
süzülə-süzülə evə gəldik. 
Demişdik ki, o arvad bişirən yeməkləri yeməyəcəyik. Acından 
ölsək də, onun bişirdiklərini dilimizə vurmayacayıq. Amma acın 
ağlı başında deyil, qarnında olar. Biz də qarnımızın ağlına uyub, o 
qadının bişirdiyi dadlı yeməyi qaşıqlayıb doyunca yedik. Ancaq 
yeyib doyandan sonra verdiyimiz söz yadımıza düşdü. Daha iş-
işdən keçmişdi. Etirazımızı davam etdirmək üçün otaqlarımıza 
çəkilib, asta səslə bir az dərdləşdik. Sonra da yerimizə girib şirin 
yuxuya getdik. 
Bir neçə gün nə atam bizim, nə də biz onun üzünə dik baxa 
bilmədik. Elə bil, atam bizdən utanırdı. Biz isə özlüyümüzdə ona 
nifrət eləməyə çalışırdıq. Baxmayaraq ki, bu işin nə vaxtsa baş 
verəcəyini mən qorxa-qorxa gözləyirdim. Axı atamın məndən 
başqa və məndən böyük övladları olsa da, o, ən çox mənimlə 
dərdləşirdi, öz iç dünyasının qapısını açmağa ancaq mənə icazə 
verirdi. 
Bu qadının gəlməsindən on on-beş gün qabaq köhnə 
tövləmizin qabağında məni qıyıq otların üstünə oturdub, belə bir 
hadisənin olacağına işarə vurmuşdu. Çox uzaqlardan dolanıb, 
mətləbin üstünə gəlmişdi. 
-Sizə baxmağa bir qadın gətirəcəyəm. Əgər sizə yaxşı baxa 
bilməsə, incidib-eləsə, deyərsən, qollarını kəndirlə bağlayıb, 
dərəyə ataram.  
-Yox, ata, istəmirəm... 
-Bala, başa düş, sizi qismətin gərdişinə buraxa bilmərəm. 
Bilirəm, nənən, xalan sənin başını doldururlar, deyirlər, izin 
verməyin atan arvad gətirsin. Ancaq, oğul bala, and olsun Allahın 
birliyinə, mən bu işi sizə görə tuturam.  
Bu sözləri deyəndə, atam doluxsunmuşdu. Gizlətməyə 
çalışsa da, gözlərinin dolduğunu görmüşdüm. Həqiqətən atam 
anamı çox sevirdi. Anamın ölümündən sonra onun dəfələrlə üzü 
üstə çarpayıya sərilib için-için ağladığını görmüşdüm. Hətta, bir 
neçə dəfə anamın şəklini qarşısına qoyub, ağladığının da şahidi 
olmuşdum... O biri yandan atam orasını düz deyirdi. Nənəm, 
xalam mənə rahatlıq vermirdilər. Elə qonşu arvadları da. Mənim 
qəlbimdə evimizə gələcək qadının cin-şeytan obrazını 
yaradırdılar. Hələ bir müddət öncə nənəmlə atamın bu barədə 
mübahisəsi də olmuşdu. Nənəmin bişirdiyi yeməyin içindən iynə 
çıxanda atam hirsindən bütöv qazanı həyətə tullamışdı. Atamın 
çox əsəbiləşdiyini görən nənəm ağlaya-ağlaya “ bilirəm niyə belə 
edirsən, hamısı onu gətirmək üçün bir bəhanədir. “-demişdi. Atam 
da onda ilk dəfə nənəmin üzünə ağ olmuşdu: “Bəli, belə getsə, 
dediyiniz olacaq, uşaqlarımın iynə udmağına dözə bilmərəm.”  
Digər yandan nənəmi, xalamı da günahlandıra bilmirdim. 
Cavan anamın “kürsüsündə” yad bir qadının oturmasını nənəmlə 
xalam həzm edə bilmirdilər.  
O axşam tərəfi atamın ötkəm danışığından sonra kövrək 
qəlbimdə nəyinsə qırıldığını hiss elədim. Bildim ki, nənəmin, 
xalamın, qonşu qadınlarının təlaşla, həyəcanla gözlədikləri o 
qorxulu gün gəlib özünü yetirəcək.  
O qadın gələn günün sabahısı atam gedib bacımı gətirdi. 
Ancaq bacımın evə uyuşması çox çətin oldu. Nə evə öyrəşə 
bilirdi, nə də o qadına. Elə bütün günü dızıldayır, yerli-yersiz 
gözünün yaşını tökür, evdə olanların gününü-güzəranını zəhərə 
döndərirdi. Məsələdən hali olan qohumlarımız dözə bilməyib 
bacımın arxasınca gəlmişdilər. Qohum qadını görəndə bacım elə 
həsrətlə onun boynuna sarılmışdı ki, evdə olanların hamısını 
ağlatmışdı. Elə qohum qadın da hönkür-hönkür ağlayırdı. Sanki 
onun doğma balasını əlindən alıb, yadların himayəsinə 
vermişdilər. Ağlayıb ovunandan sonra qohum arvadı atama yan 
almışdı. 
-Kivrə, uşağın bağrı çatlayır, qoy götürüm aparım, bir az 
böyüyər, qanar-qandırar, qaytarıb gətirərəm. 
Atam ürəyinə yekə bir daş bağlayıb, ona etiraz eləmişdi: 
-Yox, ay Şərəf bacı, ölsə də heç yerə getməyəcək. Qoy 
öyrənsin evinə... bu qadına. Yalaq uşağın sonrası yaxşı olmaz.  
Şərəf xanım daha bir söz deməmişdi. Atamın tərsliyini o da 
bilirdi axı. Bilirdi ki, bir sözü dedi, qurtardı, daha fikrini dəyişib, ayrı 
qərar qəbul etməyəcək.  
Qohumlar bacımla sağollaşıb ayrılanda evimizdə dəhşətli, 
tükürpədici, ürək yandıran bir mənzərə yaranmışdı. Bacım səsi 
gəldikcə qışqırır, onu tutanların əlindən qurtulub yaxın zamanda 
ana bildiyi qadının yanına qaçmaq, onunla getmək istəyirdi. Bu 
mənzərədən evdəkilər, qohum-qonşular o qədər sarsılmışdılar ki, 
onların özlərinə gəlməyinə bir neçə müddət lazlm olacaqdı. Ən 
çox sarsılan isə atamın evimizə gətirdiyi qadın idi. O elə hey 
ağlayır, bacımı zorla qucağına götürüb sinəsinə basır, öpür, 
oxşayırdı. Bacım isə onun qucağında daha da çılğına dönürdü. 
Elə bil,  bu qadının onun nakam anasının yerinə gəldiyini hiss 
eləmişdi.  
Bacımın evə öyrənməyi çox uzun çəkdi. Atam utana-utana 
başqa vilayətdə yaşayan kivrələrimizə xəbər göndərdi ki, bir 
müddət bizə gəlməsinlər, qız onları unuda bilsin. Onlar da ya 
atamın sözündən incik düşərək, ya da atamın nəyə görə belə 
dediyini anlayaraq, uzun müddət bizə ayaq basmadılar. 
Bacımın sakitləşməyində o qadınla bərabər qonşu qızlarının 
da çox zəhməti oldu. Onlar tez-tez bacımı götürüb aparır, 
əyləndirir, oyuncaqlarla başını qatır, sonra gətirib evə ötürürdülər.  
Nə qədər başımıza dolansa da, qayğımıza qalsa da, biz 
oğlanlar da hələ bu qadına isinişə bilmirdik. İstəyirdik bizə çox 
yaxın durmasın, öpüb-oxşamasın. Yad, lap bir özgə adam kimi 
baxırdıq ona. Bir-iki ayı belə yola salandan sonra, atam yenə 
məni köhnə tövləmizin yanına apardı. 
-Oğul bala, düzünü de mənə, Fəridə sizə necə baxır? Mən 
işdə, çöldə-bayırda oluram, xəbərim olmur, bəlkə sizi ac saxlayır, 
yeməyinizə, içməyinizə baxmır, sizi incidir? 
Mən o, qadın gələndən birinci dəfə çəkinə-çəkinə həqiqəti 
boynuma aldım. 
-Yox, ata, bizə çox qəşəng baxır.  
Elə bildim dediyim bu sözləri nənəm, xalam eşitdilər. Tez 
boylanıb yan-yörəmə baxdım.  
Atam bu sözlərimin işığında saçlarıma xəfifcə tumar çəkdi. 
-Ay bala, bu qadın bizim evimizə xanım gəlməyib. Bu möhnəti 
heç bir qadın götürməz. İki qardaşın, bacın, hələ özün...    
Mənim tərəfimi xüsusi vurğu ilə dedi. Ancaq ardını gətirmədi. 
Deyəsən, gətirməyə ürəyi gəlmədi. Ya da mənim qəlbimə 
toxunmaqdan qorxdu. Amma demişdim axı, mən çoxbilmiş uşaq 
idim və yarımçıq deyilən sözün də mənasını anlayırdım. Bununla 
atam demək istəyirdi ki, sənin kimi şikəst uşaqlara baxmaq, 
qayğısına qalmaq hər adamın işi deyil... Və gecə yatanda atamın 
yarımçıq sözünü ora-bura çevirib, nə qədər çalışdımsa, onun 
sözlərindəki həqiqətdən qaça bilmədim...  
Qaçmaq dedim, yadıma dizlərim düşdü. Axı mən dizlərim üstə 
qaçırdım. Və dizlərim üstə qaçmaqdan dizlərimin gözü cadar-
cadar olmuşdu. Bir yerdə dayana bilmir, həyət-bacaya, yola-rizə, 
bağ-bağata qaçır, uşaqlardan, yar-yoldaşımdan geri qalmamağa 
çalışırdım. Düzdü, iki sağlam ayağı üstə dayanan yoldaşlarımla 
ayaqlaşmaq mənim üçün asan deyildi. Çox vaxt onlar yoldaşlığı, 
dostluğu unudub, məndən aralanır, dağa, qayaya dırmanır, ağac-
budağa çıxır, mənim yerdə tənha qalmağımın fərqinə varmırdılar. 
Amma necə olsa, mən yenə də onlardan tamamilə aralı düşmək 
istəmirdim. Hər dəfə evə gələndə pərt olduğumu evimizə gələn 
qadın hiss edir, könlümü almaq üçün saçlarıma sığal çəkirdi.  
O, qadına bir ad deyə bilmirdik. Nə qardaşlarım, nə də mən. 
Təkcə bacım ana deyirdi ona. Və o yad qadına bacımın ana 
deməsi nənəmlə xalamı yaman sıxırdı. Onlar hər dəfə bizdə 
olanda və bacım o, qadının qucağına qısılıb ona ana, ana 
deyəndə, nənəmin də, xalamın da gözləri dolurdu. Qadın bir az 
aralanan kimi nənəm, xalam əllərinin içi dolusu ona boğma 
çıxarırdılar. Hələ bir neçə dəfə arxasınca çıxan o boğmaları 
görmüşdü də. Ancaq özünü görməməzliyə vurur, sanki boğmanın 
ona işarələndiyini hiss eləmirdi. Nənəm, elə xalam da bizdə 
olanda qadın onlara o qədər mehribanlıq, nəvaziş, şirinlik 
göstərirdi ki, adamın bu qadına rəğbəti artırdı.  
 Aydan-aya, ildən-ilə bu qadına bizim də məhəbbətimiz 
çoxalırdı. Bakıda işləyən və oxuyan üç qardaşım da kəndə gəlib, 
onunla tanış olmuşdular. İkinci qardaşım onu qəbul etməsə də, o 
biri iki qardaşım taleyin gərdişi ilə razılaşmış, onu qəbul 
eləmişdilər. İkinci qardaşım kəndə gələndə isə... Onda çox ürək 
sıxan mənzərə yaranırdı. Qardaşım onun bişirdiyini  yemir, açdığı 
yataqda yatmır, soruşduğunu da cavabsız buraxırdı. Zavallı qadın 
qardaşımın bu sayğısızlığından çox sıxılırdı. Evin bir küncünə 
çəkilib ağlayırdı. Amma bu barədə atama bir kəlmə də olsun söz 
demirdi. Düşünürdü ki, birdən atam hirslənər, qardaşıma bir söz 
deyər, aralarında olan ata-balalıq pərdəsi götürülər. Əslində atam 
qardaşımın bu qadına qarşı soyuqluğunu bilirdi. Lakin üzə 
vurmurdu. Bilirdi ki, bu oğlunun yumşaq ürəyi olsa da, anasının 
yerində başqasının oturmasını bu tezliklə qəbul edə bilmir. Ona 
görə gözləməyi lazım bilir, zamanın hər dərdə məlhəm olacağına 
inanırdı.  
Kimin nə deməyindən, nə danışmağından asılı olmayaraq, 
artıq mən evimizi bu qadınsız təsəvvür edə bilmirdim. Elə bil, 
nənəm, xalam, qonşu qadınları da əvvəlki adamlar deyildilər. O, 
qadının arxasınca söylədikləri qarğış da alqışa bənzəyirdi artıq. 
Boğmacalar da kəsərindən düşmüşdü. İşin bu qədər dəyişməyinə 
bais elə bu qadının özü idi. Öz övladı olmayan, bizi doğma övlad 
yerinə bağrına basan bu qadın zaman-zaman öz ögeyliyini, 
yadlığını unutdururdu bizə.  
Atam işlərin belə getdiyini görəndə fərəhlənirdi. Bir də əvvəlki 
kimi narahat deyildi. İşə də rahat gedib, rahat gəlirdi. Bilirdi ki, 
evdə uşaqlarının həmdəmi var. Ən çox da mənə görə rahat 
olmuşdu. Mənim bir az çətin uşaq olduğumu, hər adamla yola 
getməyimin mümkün olmadığını bilirdi atam. Ona görə hərdən 
hirslənib, qadını yamanlayanda da bunu üzümə vurmurdu. Bilirdi 
ki, hirsim soyuyanda yumşalıb muma dönəcəyəm. Hərdən özüm 
də bu qadına qarşı kobudluğumdan utanırdım. Axı bir kəlmə 
üzümə qayıdıb, mənə acı söz demirdi. Nə qədər günahım olsa 
da, məni bağışlayır, qucaqlayıb köksünə basırdı. İndi onun bu 
hərəkətindən əvvəllər olduğu kimi qeyzlənmirdim. Əksinə, 
ürəyimin lap dərin guşəsində məni daha çox əzizləməsini 
istəyirdim. Bunun bir səbəbi, çox güman ki,  öz doğma anamdan 
tez ayrılmağım idi. Ana nəvazişindən doymamışdım. Bu 
yarımçıqlığı bu qadının isti nəvazişləri ilə doldurmaq keçirdi 
könlümdən.  
Müəllimlər gəlib mənə evdə dərs keçirdilər. Qadın mənim 
dərsimə elə həsədlə baxırdı ki, mən bundan bir az da ruhlanır, 
daha çox oxuyurdum. Mənim yazı yazmağımı, kitab oxumağımı 
görəndə sevindiyindən qanad açıb uçmaq istəyirdi. Gələnə-
gedənə “mənim balam alim olacaq”-deyir, sevincindən gözləri 
yaşarırdı. Mənim hər xırda bir uğuruma şadlanır, atam işdən 
gələndə haqqımda mütləq ona xoş sözlər deyirdi. Elə atamın özü 
də mənim hər bir işimi olduğundan daha yüksək qiymərləndirirdi. 
Uzun balkonumuzda futbol oyunu təşkil edirdik. Mən oturmuş 
yerdə qapıda dayanırdım. Bir zəif zərbəni geri qaytaranda atam 
elə atılıb-düşürdü ki, elə bil, mən dünya çempionatının final 
oyununda Pelenin vurduğu topu geri qaytarmışdım. Həyətimizdə 
tennis masası da düzəltmişdik. Amma bu oyunu həqiqətən mən 
yaxşı oynayırdım. Uşaqların çoxunu udurdum. Bu da atama 
ləzzət eləyirdi. Hərdən dostlarından bizə gətirirdi ki, mənim 
oyunuma baxsınlar.  
Qəribə, çox qəribə insan idi bizə gələn bu qadın. Həm də 
taleyindən yaramayan birisi idi. Bunları hələ sonralar, lap sonralar 
biləcəkdik. Biləcəkdik ki... 
On doqquz, iyirmi yaşı olanda bu qadını bir kişi götürüb 
qaçırıbmış. Dul olan bu kişinin evdə üç baxımsız qızı var imiş. 
Qadın çox ağlayıb, sızlasa da kişi onu geri qaytarmır. Və bu qadın 
o qızlara analıq etməyə başlayır. Kişi bu qızlardan başqa özünə 
həm də oğul övladı istəyirmiş. Qadının dünyaya övlad gətirmək 
bacarığının olmadığını görən kişi onu geriyə, atasının evinə 
göndərir. Qadın geri dönəndə qızlar onun yaxasından tutub 
buraxmaq istəmirlər. Onların bir-birindən ayrılma anlarını 
görənlərin qəlbi riqqətə gəlir, göz yaşları selə dönür.  
Biz bütün bunları uzun illərdən sonra biləcəkdik. O vaxtlar ki, 
artıq atam da bu dünyaya əlvida deyib, əbədi məkanına 
dönmüşdü...  
Hələliksə... 
Bu qadın özünə analıq məhəbbəti qazana- qazana bizim evin 
əvəzolunmaz simasına çevrilirdi.  
Evimizin divarından anamın balaca şəkli asılmışdı. İndi mən o 
şəkilə gözüdolusu baxa bilmirdim. Utanırdım anamdan. Elə 
bilirdim şəkil canlanacaq, anam dilə gəlib məni qınayacaq, 
deyəcək, ay bala, bu qadın sizə beləmi əziz oldu, məni unudub, 
onun sinəsinə qısıldınız? Day durub anama deyə bilməyəcəkdim 
ki... 
Bir dəfə yuxuda da gördüm anamı. Mənim çəlimsiz, zəif 
ayaqlarımı sığallaya-sığallaya üzümə baxırdı. Baxışlarında bir 
kinayə görürdüm. Amma o kinayənin lap içərisində bir xoş 
duyğusallıq da közərirdi. Elə bil, anam özünü incik göstərməyə 
çalışır, ancaq bacarmırdı. Yuxumdan gedəndə durub üzümdən də 
öpdü, dedi, sən mənim ağıllı balamsan.  
Bu qadının bizlər üçün çəkdiyi zəhməti, ən çox da mənim 
yolumda möhnəti o qədər çox idi ki, bunu dəyərləndirməmək, ona 
qarşı çıxmaq nankorluq olardı. Və bu nankorluğun cəzası Tanrı 
tərəfindən verilərdi. 
Atam dünyada yox idi artıq. Əslində onu bizim evə bağlayan 
yeganə bağ qırılmışdı. Lakin o, bizdən qırıla bilmirdi. Biz də 
ondan. Bizi bala deyib bağrına basması, gecə-gündüz bizim üçün 
etdiyi dualar onu ögey analıq adından çıxarıb, mənəvi analıq 
zirvəsinə ucaltmışdı. Mən bir azca xəstələnəndə onun işıqlı 
gündüzü qaranlıq gecəyə dönürdü. Sağalıb özümə gələnə qədər 
o da özünə gələ bilmirdi. Şirin yemək yediyimi görəndə, bir 
qıraqda dayanıb, elə sevinclə baxırdı ki, sanki o dadlı yeməyi mən 
yox, onun özü yeyirdi.  
Bir az yaşlanandan sonra ona ad da tapmışdıq. Qoca deyirdik 
ona. Bu sözdən qətiyyən incimirdi. Neçə illər adsız çağrıldığına, 
indi bu müraciət ona xoş gəlirdi. Bu müraciətin qarşılığında 
sinədolusu can deyə cavab verməsi bizim qəlbimizdə 
əvəzolunmaz xoş duyğular yaradırdı.  
Atam dünyadan köçməzdən bir az əvvəl böyük qardaşımı 
yanına çağırıb, bir neçə bəndlik vəsiyyət eləmişdi. Vəsiyyətin 
bəndlərindən biri də bu qadın haqqında idi. Demişdi ki, mən sizə 
inanıram, ancaq bu dar məqamda bu sözləri deməyi də, özümə 
borc bilirəm. Heç zaman şeytana uyub, Fəridəyə qarşı nankorluq 
etməyin. Onun zəhmətini, əzab-əziyyətini yerə vurmayın.  
İkinci qardaşımın da qocaya qarşı münasibəti dəyişmişdi. 
Atamın ölən məqamında yox, ondan çox-çox əvvəl qardaşım ona 
qarşı kinini, küdurətini bir qırağa qoyub, bizim kimi bağlanmışdı 
ona. Hələ bizdən də artıq xoş münasibət göstərirdi. Elə bil, 
bununla əvvəlki günahlarını yuyur, ona tökdürdüyü göz yaşlarının 
yerində gül-çiçəklərdən laləzarlıq yaratmaq istəyirdi. O qardaşım 
ailə həyatı quranda qoca sevindiyindən bir neçə gün özünə yer 
tapa bilməmişdi. Niyə ki, bir az başı oxumağa, elmi işlərə 
qarışdığından evlənməyi bir azca yubanmışdı.  
Bizim bütün xeyir işlərimiz bu qadın üçün bir toya, bir 
bayrama çevrilirdi. Hər uğurumuza bir doğma ana qədər sevinir, 
nəzir-niyaz deyir, pirlərdə, ziyarətgahlarda bizlərə dualar 
eləməkdən yorulmurdu. Elə bil, Tanrı da bu qadının səsini 
eşidirdi. Bir neçə dəfə həm mən, həm qardaşlarım çıxılmaz 
vəziyyətlərə düşsək də, həyatda qalmağı bacarmışdıq.  
Bir dəfə mənim ağır xəstələnməyim ailəmizə böyük qəm-
kədər gətirmişdi. Üzümə deməsələr də, əllərini məndən 
üzmüşdülər. Bir neçə həkim dəyişdirsələr də xəstəliyimin əlacı 
tapılmırdı. Bu ağır məqamlarda qoca gecə-gündüz başımın 
üstündə dayanır, yuxu yatmır, gizlincə göz yaşı axıdırdı. Hərdən 
əllərini Allahın dərgahına sarı uzadıb, asta səslə dualar etdiyini də 
eşitmişdim. Uzun müalicədən sonra sağalıb ayağa qalxdım. 
Ayağa deyəndə ki... Ayaqlarım üstündə dayanmasam da, 
oturmağı, doğmalarımla bir yerdə olmağı Allah yenə qismət elədi 
mənə.  
Bundan bir neçə il sonra isə o, qadın bizim evə gələndə bizi 
götürüb etiraz olaraq evdən aparan məndən böyük qardaşım ağır 
əməliyyat keçirmişdi. Onun yaşamağına gümanımız çox az idi. 
Həkimlər də bunu etiraf edirdilər. Ancaq bu qardaşım da 
əməliyyatdan uğurlu çıxdı, yaşadı, ailəsinin, uşaqlarının yanına 
qayıtdı.  
Bu sevincli olaydan sonra qəribə hisslər yaranmışdı mənim 
qəlbimdə. Düşünürdüm ki, o vaxt məni də yaşadan, qardaşımı da 
həyata qaytaran bu nurani qadının dualarıdır. Gecə-gündüz onun 
Allaha yalvarması, namaz üstündə Tanrı ilə danışması bizi 
yenidən işıqlı dünyada saxlamışdı.  
Bir az yaşa dolandan sonra ögey analar haqqında çoxlu 
nağıllar oxumuşdum. O nağıllardakı əzazil, qəddar ögey anaların 
insana yaraşmayan hərəkətləri məni heyrətləndirmiş, belə ögey 
analara qarşı kinimi, küdurətimi vulkana çevirmişdi. Onda o yetim 
uşaqlara yaman yazığım gəlirdi. Əgər əlacım olsaydı, gedib o 
yetim uşaqları tapar, evimizə gətirərdim. Bilirdim ki, onların yeri 
bizim evdə rahat olacaq. Ac-susuz qalmayacaq, döyülməyəcək, 
gecələr bağçada soyuq ağacların altında yatmayacaqdılar. Amma 
təəssüflər ki, nağıllarda olanları tapıb real həyata gətirmək 
mümkün deyildi... Və o düşüncələrimin işığında onu da gün kimi 
anlayırdım ki, o nağıllarda olan ögey anaları tapıb real həyata 
gətirmək mümkün olsaydı, mənim ana deyə bilmədiyim, ancaq 
mənə analıq edən bu qadın o ögey anaları öz əlləri ilə boğardı.  
Həyata sanki ancaq başqalarının uşaqlarına baxmaq üçün 
gəlmişdi. O üç qızı ərsəyə gətirəndən sonra bizim əhatəmizə 
düşmüşdü. Sonralar boynuna almasa da, biz gizlincə duyur, hiss 
edirdik, hiss edirdik ki, bu qadın yenə də o qızlarla əlaqə saxlayır. 
O qızların taleyi hələ də bu qadını rahat buraxmırdı. O qızlar ərə 
gedəndə, ailə həyatı quranda xəbər tutub sevinir, heç kimlə 
bölüşə bilməsə də, qəlbində bu sevincli anın nəşəsini yaşayırdı.  
Hər kəsin taleyinə bir qismət yazılır. Kimisinə yaxşı, kimisinə 
pis. Kimisi ancaq pislik, naqislik etmək üçün gəlir dünyaya. Bir 
başqası isə... Bu qadın kimi xeyirxah mələklərin qanadında 
dünyaya gələrək, elə o mələklərin qanadında da dünyadan 
köçürlər...  
-Qoca, necə olacaq bu işlərin axırı? 
-Hansı işlərin, bala?  
-Elə bu işlərin, olanların, olacaqların... 
-Nə bilim axı... Sonu yaxşı olar, inşallah... 
Qocanın ölüm xəbərini eşidəndə hamımız sarsıldıq. İkinci 
dəfə anamızı itirmiş kimi qəribə və kədərli hisslərin ağuşuna 
düşdük. Atamdan sonra iyirmi bir il bizim yanımızda olan, 
həmdərdimizə, həmdəmimizə çevrilən bu xanımın dünyanı tərk 
eləyib getməsi qəlbimizdə silinməz kədərli izlər buraxdı.  
Hamımız ağlayırdıq. Böyük qardaşım da, o biri qardaşlarım 
da. İkinci qardaşımla məndən böyük qardaşımın hönkürtüsü isə 
lap uzaqdan eşidilirdi. Xalam da ağlayırdı... Nənəm isə... Bu 
ayrılıq məqamında nənəmin yeri görünürdü. O, sağ olsaydı, bəlkə 
bizlərdən də artıq göz yaşı axıdacaqdı. Axı onun son çağları, ağır 
anları bu qadının yanında keçmişdi. O, özü istəmişdi bunu. Ölüm 
mələyinin tezliklə gələcəyini duymuşdu deyəsən. Və öz dili ilə 
demişdi ki, məni qızımgilin evinə aparın. Sonuncu dəfə bu qadınla 
ayrılanda boynuna sarılıb onu öpmüş, “ məni halal elə, qızım” 
demişdi. 
Bacımın ağlayıb, sızlaması isə yad adamları da kövrəldib, 
gözlərini yaşla doldururdu. Bacım ikinci dəfə anadan yetim qalırdı. 
Elə biz qardaşlar da... 
 Ölümündən sonra tez-tez yuxuda görürdüm onu. Nigaran-
nigaran boylanıb mənə baxır, halımı xəbər alır, ayaqlarıma baxıb 
ağlayırdı. Sonra da “ Şükür Allaha, şükür Allaha” deyə-deyə 
yuxumdan çəkilib gedirdi. Ayılanda nəyə şükür etdiyini bilirdim. 
Bilirdim ki, mənim ailə həyatı qurmağıma şükür edir. Axı 
sağlığında da deyİrdi, deyİrdi, bala, səndən daha o qədər 
nigarançılığım yoxdur. Bir ondan nigaranam ki... Daha ardını 
demirdi. Mən də onun nədən nigaran olduğunu düz-əməlli anlaya 
bilmirdim. Hələ indiyə qədər də anlamamışam. Amma hər nə 
idisə, öz işıqlı düşüncəsinin bəhrəsi kimi görürdüm o nigarançılığı. 
Bu şərəfli qadın elə-belə işin nigarançılığını çəkməzdi. Və o 
nigarançılığın sonu al şəfəqlərlə bəzənib, bəzənməmişdi, onu da 
bilmirdim...  
Ömrüm başa çatanda, o dünyaya gedəndə bunu qocanın 
özündən soruşacağam... 
 
 
Əyri dağın nağılı 
 
Təbiətin gözəlliyindən adamın gözləri qamaşırdı. Dağlardan 
yavaş-yavaş sürünüb, kəndin üstünə çatan günəşin al şəfəqləri 
elə qəribə hisslər oyadırdı ki... Yay hələ girməmişdən bizim yay 
macaralarımız başlanmışdı. Səhər lap tezdən yuxudan oyanırdıq. 
Qardaşım məni dalına alırdı, quzuları da qabağına qatırdı, gəlirdik 
Qəmbər əminin bağına. Bura niyə Qəmbər əminin bağı deyirdilər, 
bilmirdim. Adı kənd adamlarının yaddaşında belə qalmışdı. Bu 
yeri kolxozdan dirlik yeri kimi dədəmə vermişdilər. Hər il yazın 
ağzı açılandan qış qapını döyənə qədər dədəm və qardaşlarım 
burada əlləşir, bağ-bostan becərir, meyvələrini yığıb qurudur, ot-
ələfi toplayıb, qışın hazırlığını görürdülər. Elə gözəl, elə qəşəng 
bağ idi ki, lap bəzənmiş gəlinə bənzəyirdi. Səhər saat on, on 
birdən sonra düşərgə uşaqları da bağımızın yanındakı Lələ 
bağına gəlirdilər. Deyib-gülməkdən, xoş, məzəli söhbətlər 
eləməkdən yorulmurduq. Hərdən düşərgə uşaqları ilə sözlərimiz 
çəp də gəlirdi. Bu vaxt müəllimlər özlərini yetirib, aranı 
sakitləşdirirdilər. Axşam evə gedəndə yorğunluqdan gözlərimiz 
yumulurdu. Birtəhər ağzımıza bir loxma çörək atıb, yerimizə 
girirdik...  
Yenə səhər... Yenə bağ... Yenə günəşin sürünə-sürünə 
kəndə gəlməsi... Yenə düşərgə uşaqları... Amma bu 
təkrarçılıqdan yorulmurduq nəyə görəsə. Bəlkə bu günlərin 
tezliklə bitəcəyini bildiyimizə görə bu təkrarlar bezdirmirdi bizi?  
Qəribəydi, vallah, yazın sonundan payızın əvvəlinə qədər 
göyün üzündə bir pəmbə bulud belə görməzdik. Səmanın 
maviliyindən gözlərimizi geniş açıb, göyün dərinliklərinə baxa 
bilməzdik. Ancaq hərdən gözlərimiz ağrısa da, o maviliyin lap 
dərinliyində nəsə axtarırdıq. Bəlkə Allahı görmək istəyirdik. 
Uşaqlıqdan belə yaddaşımda qalmışdı mənim; elə bilirdim Allah 
göydə, böyük bir sarayda taxt-tacında oturub, gecə-gündüz yerə 
baxır. Baxır ki, adamlar həddini aşmasınlar. Həddini aşan kimi 
Allah onların cəzasını verirdi. Ona görə hamı Allahdan qorxurdu. 
Elə mənim özüm də. Bir də daha çox nigaran olanda goyün 
dərinliyində Allahı axtarırdım. İndi də nigarançılığım var idi. Təbiət 
nə qədər gözəl olsa da, bağımız on dörd gecəlik aya bənzəsə də, 
nə qədər deyib-gülsək də, daxilimdəki qorxu, həyəcan məni tərk 
eləmir, daha çox şadyanalıq eləməyimə imkan vermirdi. 
Əsgərlikdə olan əmim oğlundan neçə ay idi ki, məktub almırdım. 
Lap uzağı on beş günə ondan bir məktub alardım. İndi niyə mənə 
məktub yazmırdı, bilmirdim. Onun şuluq, davakar bir oğlan 
olduğunu bildiyimdən, nigarançılığım daha da çoxalırdı. Məktəbdə 
oxuyan vaxtı müəllimləri boğaza yığmışdı bu əmim oğlu. 
Oxumamağı bir yana, o biri uşaqların oxumasına da mane olurdu. 
Bu da müəllimlərə xoş gəlmirdi. Ya onu döyür, ya da sinifdən 
bayıra atırdılar. Məktəbi qurtaranda Musa müəllim onun qolundan 
yapışıb, çıxışa qədər gətirmiş və “ sənin məktəbdən, məktəbin də 
səndən canı qurtardı ” deyib, yola salmışdı... Dava eləməkdən üz-
gözü həmişə yara-para olardı. Yaşıdları, ondan bir az balacalar, 
ən çox da bostançılar onun əlindən dad qılırdılar. Mən isə əmim 
oğlunu çox istəyirdim. İki-üç yaş məndən böyük olsa da, 
həmyaşıd kimi idik. Uşaqlıqdan dərdimiz, sərimiz bir olmuşdu. 
Hıqqına-hıqqına kürəyində məni bütün kənd boyu gəzdirir, 
sağlam adamların belə çıxa bilmədikləri yamaclara, dağlara 
çıxarır, mənim hər yeri görməyim üçün dəridən, qabıqdan çıxırdı. 
Bir maraqlı şey, hadisə gördüsə, mütləq gəlib məni də o yerə 
aparmalıydı. 
Bir günləri bağçada oturub, quşların cikkiltisinə qulaq asır, 
onların qəribə oyunlarına tamaşa edirdim. Quşların belə 
oyunlarından çox xoşum gəlirdi. Özlüyümdə onların həyat 
məsələlərinə daxil olur, dünyalarında olan iş-güclərindən özüm 
üçün hekayələr quraşdırırdım. Bu vaxt əmim oğlu özünü 
qaranəfəs həyətimizə saldı.  
-Dur, əmioğlu, gedirik. 
-Hara gedirik? 
-Sonra deyəcəm... 
Elə bunu deyib, məni kürəyinə aldı. Üzüaşağı, məktəbə sarı 
qaçmağa başladı. Ayağı bir daşa, çınqıla ilişsəydi, üzüüstə yerə 
gələcəkdi, məni də özünü də yaralayıb, xəstəxanalıq edəcəkdi. 
Onun kürəyində devikə-devikə qalmışdım. Nəfəsimi dərib, bir söz 
xəbər ala bilmirdim.  
Məktəbin yanından ötüb, yenə üzaşağı qaçırdı. Düz kəndin 
çıxacağına, Dəyirmanbaşı deyilən yerə qədər qaçdı. Birdən 
sürətini alıb, sol tərəfdəki bağların arasına girdi. Uzun, qıyıq, 
yabanı otların arası ilə yeriyirdi.  
-Əmioğlu, ilan...  
-İlan olsa... məni çalacaq... sən niyə qorxursan? 
Axır ki, xırda bir yarğanın yanında dayanıb, pıçıltı ilə mənə 
dedi: 
-Görürsən? 
-Nəyi? 
-Görmürsən? 
-Heç nə görmürəm. 
Bir az kürəyini sağa çevirdi. 
-İndi necə? 
-Hə, indi görürəm. 
Bağın o tərəfində bir sarı rus qadını çimərlik paltarında 
uzanıb, özünü günə verirdi.  
Heyif ki, rahat görə bilmirdim. Yerim nahamar idi. Bəlkə də 
ömrümdə birinci dəfə belə açıq formada qadın görürdüm.  
-O kimdi elə? 
-Komandirin arvadıdı. 
-Gəl, onda qaçaq, bizi görsələr, atamızı yandırarlar. 
-Qorxma, uruslar elə şeyi qanmırlar. 
Bizim bəxtimizdən qadın ayağa qalxdı, üstünə bir örpək atıb, 
ağacların arasında yox oldu. 
Kənddə sovet hərbi hissəsinin bazası var idi. Yüzə yaxın 
əsgər üçün burada hər cür şərait yaradılmışdı. Komandirlərin, 
onların köməkçilərinin arvadları da burada yaşayırdılar. Görməmiş 
kənd cavanları bu rus qadınlarının açıq qoluna, ayağına baxmaq 
üçün sino gedirdilər. Biz isə bu “tamaşa”nın lap yağlı yerinə 
düşmüşdük. Bu hadisə uzun müddət yaddaşımızdan silinmədi. Bir 
az da üstünə qoyub, elə həvəslə, ehtirasla yarıçılpaq rus qadınını 
görməyimizi yoldaşlarımıza danışırdıq ki, onların da ağızları 
sulanırdı.  
Sovet hərbi hissəsinin bu ucqar kənddə nə ölümü var idi, 
bimirdim. Hətta bir müddətdən sonra kəndin lap yuxarısında, 
dağların başında bir “minarə” də ucaltdılar. Dağların arasında par-
par yanan o “minarə”ni görəndə, hər kəs kimi məni də maraq 
götürdü. Çətinə düşəndə, hər vaxt dədəmi köməyə çağırardım. 
Yenə onu yanlayıb, maraqla xəbər aldım: 
-Dədə, o ev nədir elə? 
-Hansı ev? 
-O dağın başındaki evi deyirəm.  
-Ev deyil, yuvadır. Sergey Mironoviç özünə yuva tikir.  
-Sergey Mironoviç kimdir? 
-Ruslar orda özlərinə yuva düzəldiblər. 
-Bəs dağın başında niyə? Dağın başında heyvanlar yuva 
düzəldərlər. 
-Onlar da... Düzəldiblər ki, oradan bütün dünyanı görə 
bilsinlər. 
Sonra dodaqlarının arasında astadan bir söyüş söydü. Daha 
sonra xəfifcə ah çəkərək, “bütün barımız, bərəkətimiz gedəcək” 
deyib, nigaran-nigaran dağlara baxdı. 
Onda dədəmin deməyindən heç nə anlamamışdım. Bir az 
sonra başa düşdüm dədəmin nigarançılığının səbəbini. Dağların 
başında ucaldılan o tikili doğrudan da nigarançılıq çəkməli bir şey 
imiş. Rus hərbçiləri bu stansiyanı havaya nəzarət etmək, gələn 
təhlükəni önləmək üçün quraşdırmışdılar. Ətraf ərazilərə zərərli 
şüalanma yayan bu qurğunun fəsadları bir müddətdən sonra 
özünü göstərməyə başladı. O qurğudan qabaq bu ərazilərdə 
meri-meyvəni, bostan məhsullarını yığıb-yığışdırmaqla qurtarmaq 
olmurdu. Bir bağdan tonlarla ərik, armud, şaftalı, alma, qoz və 
başqa meyvələr yığıb qurudar, pay-püş edər, satıb-sovar, qışa 
yaxşıca hazırlıq görərdilər. İndi meyvə bağları elə bil, o meyvə 
bağları deyildi. Qısırlaşmış bağ-bağatdan doyunca yeməyə də 
mer-meyvə tapmırdın. Şiş xəstəlikləri, sinir sistemənin 
pozğunluğu, qadınlarda sonsuzluq kimi xəstəliklər baş alıb 
gedirdi. Fauna və floraya çox böyük ziyan dəymişdi. Amma bir 
adam səsini çıxarıb, bu haqda danışa bilmirdi. Danışanı 
gecəynən aparıb, yox edərdilər.  
Əmioğluma o bağda uzanıb, özünü günə verən rus qadını 
hadisəsindən çox-çox qabaq qadınlar haqqında bir sual 
vermişdim, demişdim, məndən böyükdü, bəlkə bilər. Onu bir 
qırağa çəkib, astaca və sonsuz maraqla soruşmuşdum: 
-Əmioğlu, arvadlar uşaqları hardan gətirirlər? 
Fikrə getdiyini görəndə, bir də xəbər almışdım: 
-Balnisədən alırlar? 
-Yox, bizim başımızı aldadırlar. 
-Bəs hardan gətirirlər? 
-Hardan gətirirlər, bilmirəm, ancaq Allah baba verir.  
-Necə verir? 
-Day orasını bilmirəm. Hüseyndən soruşub, sənə deyərəm. 
Sonralar bu söhbət yadından çıxdı. Hüseyndən-zaddan da 
soruşmadı. Mən lap böyüyəndə, bığ yerim tərləyəndə anladım ki, 
analar bizi aldadırmış. Biz hamımız anaların sirli-sehrli 
dünyasından yaranıb, işıqlı dünyaya gəlmişik. 
Həmişə fikirli olanda, nəyinsə intizarını çəkəndə, nigaran 
qalanda mən evimizdən görünən Əyri dağa baxar, onunla 
dərdləşərdim. Əyri dağı bir canlı varlıq kimi təsəvvür eləyirdim. 
Elə bilirdim qoca, lap qoca bir kişidir orada dayanıb. Dayanıb ki, 
adamlar fikirli olanda onunla dərdləşsinlər. Kədərlərini, qəm-
qüssələrini ona danışsınlar. O da bir dağ müdrikliyi ilə adamlara 
yol göstərsin. Desin, bu yolla gedin, bu cığırla gəlin, onda 
qədəmləriniz işıqlı, sabahlarınız xoş olar. 
Əyri dağı qoca kişi qismində təsəvvür eləməyimin bir başqa 
səbəbi də var idi...  
...Yenə üzümü Əyri dağa tutmuşdum. Yenə fikirli və dalğın 
idim. Elə bu zaman hardansa gəlib, yanımda dayandı dədəm. 
-Nə olub, bala, yenə nə fikrə dalmısan? 
Məqamıydı, indi məni çoxdan düşündürən və narahat edən bir 
məsələni dədəmdən soruşa bilərdim. 
-Heç, elə-belə, dağa baxıram. 
-Hansı dağa? 
-Əyri dağa. 
Hə, indi lap yeri idi. 
-Dədə, bu dağ niyə əyridir? 
Dədəm birbaşa cavab verdi: 
-Qocalıb ona görə. Bütün dünyada nə var hamısı qocalırlar və 
qocalanda əyri-üyrü olurlar. 
-Dağlar da qocalır yəni? 
-Niyə qocalmır, bala. Dağlar da qocalır. Amma bir fərqi var ki, 
dağlar adamlar kimi tez qocalmırlar. Bu gördüyün dağların bəlkə 
də neçə milyon yaşları var.  
Bu söhbət məni yaman tutdu. Fikrimin üstünə beş-on qatı da 
əlavə olundu.  
-Onda belə çıxır ki, mənim babalarımın babaları da bu 
dağlarda gəzib, dolaşıblar?! 
-Əlbəttə. Hələ Allahın peyğəmbərləri də bu dağlarda gəziblər, 
bu dağların zirvəsində Allahın ayələrini eşidiblər.  
-Bəs, dədə, Allahın özü necə, o qocalmır?  
-Yox, oğul, qocalmayan bircə Allahdır. O qocalsa, dünyanın 
işləri rəvan getməz...  
Dədəmin o vaxt dediyi sözlərdən sonra bu dağa yazığım 
gəlmişdi. Düşünmüşdüm ki, lap əldən düşüb bu dağ, bir neçə ilə 
ölüb gedər yəqin... Dağların necə ölməyini isə dədəmdən soruşa 
bilməmişdim, utanmışdım...  
Amma nədənsə, hərdən Allahın qocaldığını düşünürdüm. Bu 
qədər dərdin, sərin, müşküllərin arasında, göylərə güllə atan 
nadan insanların əhatəsində necə qocalmamaq olardı?!... 
Mövsümün yaşıllıq çağı olduğundan Əyri dağ yaxşı 
görünmürdü. Ancaq bir tərəfi görünürdü ki, mən də o tərəfinə 
baxlb, ondan əmim oğlunu xəbər alırdım. Əyri dağ isə mənə 
cavab vermirdi. Dağ kimi möhkəm dayanıb, susur, susurdu... 
Son bir həftədə əmim oğlunu iki dəfə yuxumda da 
görmüşdüm. Üz-gözü qanlı, başı sarıqlı... Və ikinci dəfə yuxu 
görən gecəmin səhərisi götürüb əmim oğlugilin evlərinə zəng 
eləmişdim. Telefonun o ucunda onun dayısının ötkəm və gur 
səsini eşitmişdim. 
-Əhəd dayı, Əkrəm əmioğluma nə olub? 
-Heç... Nə olub ki? 
-Onu yuxuda görmüşəm. Həm də nə vaxtdır ondan mənə 
məktub gəlmir. 
-Can bala, nigaran qalma, yanına getmişdim, elə dünən 
axşam qayıtmışam. 
-Kim döyüb onu? 
-Əşi, boş şeydi, əsgər yoldaşları ilə davaları düşüb. Bir az 
yaralanmışdı, indi yaxşıdı. 
Daha bir söz demədim, dəstəyi üstünə qoydum. Ürəyimin 
döyüntüsü gəlib qulaqlarıma çatırdı. Ürəyimə damdığının və 
yuxuda gördüyümün düz çıxması bütün canımım həyəcanını 
qabardıb, üzə çıxarmışdı. Özümə yer tapa bilmirdim. Həyəcanımı 
artıran bir başqa səbəb isə... Görəsən əmioğlumu haylarmı 
vurmuşdular?  
Elə birinci məktubumda ona yazmışdım ki, sən davakarsan, 
bilirəm ki, əsgər yoldaşlarınla vuruşacaqsan. Başqalarına 
döyülsən cəhənnəm, amma haylara döyülsən, səni öldürərəm... 
O, da məktubunda soruşmuşdu, yazmışdı, əmioğlu, haylar kimdi? 
Mən növbəti məktubumda ona izah eləmişdim, başa salmışdım 
hayların kim olduğunu. Yazmışdım, əmioğlu, erməni dediyimiz 
millət, əslində, iki zümrədən ibarətdir. Birinci zümrə ərmən 
tayfalarıdır ki, onların kökü gedib qədim türklərə çıxır. Ad və 
soyadlarında türk mənşəli söz olanların hamısı bu ərmən 
tayfalarından törənənlərdi. İkinci zümrə isə haylardı ki, onlar bu 
ərazilərə başqa yerlərdən köçürülüblər. Və ən qəddar da elə bu 
haylardır ki, tarix boyu bizə qənim kəsiliblər. 
Əmioğlumun yanında özümü alim kimi göstərib, ona izahat 
verməyim özümə də ləzzət eləmişdi. Bu məktubu üç-dörd dəfə 
təkrar-təkrar oxuyandan sonra zərfə qoyub bağlamışdım. Əslində 
bu məlumatı keçən il kəndə universtitet tələbələrini ekskursiyaya 
gətirən bir tarix müəllimindən eşitmişdeim.  
Əmioğlum məktublarında dönə-dönə yazırdı ki, qorxma, mən 
haylara can verən oğullardan deyiləm. Amma indi çox nigaran 
qalmışdım. Dözə bilməyib, axşam tərəfi Əhəd dayıgilin evinə bir 
də zəng elədim. 
-Əhəd dayı, səhər özümü itirdim, düz-əməlli soruşa bilmədim, 
əmioğlumu kim döyüb? 
-Beş-altı rusla bizimkilər dalaşıblar. Ruslar görüblər ki, 
bizimkilərlə bacara bilmirlər, armatur tapıb, onunla uşaqlara 
xəsarət yetiriblər. İndi lap yaxşıdı, üç-dörd günə qospitaldan 
buraxacaqlar.  
Ürəyim bir az yerinə gəldi. Bir də ürəyimin lap dərin güşəsində 
əmioğlumun dayısına təşəkkür elədim. Təkcə ona görə yox ki, 
əmioğlumu hayların vurduğunu demədi, bir də ona görə ki, 
dünyanın o başında olan Baykala gedib, ona baş çəkmiş, xəbər 
gətirmişdi.  
Əkrəmin anası Cəvahir aba da oğlundan çox nigaran imiş. 
Nəyə görəsə biz hamımız əmimin arvadına aba deyirdik. Heç bu 
sözün mənasını da bilmirdik. Əmimin arvadı da bilmirdi. Amma bu 
müraciət ona çox xoş gəlirdi. Xoş gəlməsini orasından bilirdik ki, 
hər dəfə onu belə çağıranda bizə sinədolusu can deyə cavab 
verirdi... Hələ nigarançılığından yorğan-döşəyə düşüb, xəstə də 
yatmışdı abam. Oğlunun məktub yollamamasından şübhəyə 
düşmüş, bu şübhələr böyüyərək, bir ana həyəcanına dönmüşdü. 
Gecələr yata bilmir, səhərə qədər Allaha yalvarıb, oğlundan bir 
yaxşı xəbər eşitməsini diləyirdi. Beş-on dəqiqə yuxuya gedəndə 
də qara-qura, qorxulu yuxular görür, bu yuxuların həyəcanı ilə 
qalxıb yerinin içində oturur, ağlayırdı. Bunu mən sonralar bildim. 
Əkrəmin dayısı Baykala gedib, qayıdandan sonra. Özü telefonda 
danışdı mənə. Sonra da qayıdıb qəribə bir sual verdi, dedi, bala, 
Əyri dağla yenə dərdləşirsənmi? Mənim dinmədiyimi görüb, 
sözünün ardını da gətirdi; “Əyri dağla danışanda oğlumu da xəbər 
al, soruş gör, oğlum sağ-salamat qayıdıb evimizə gələcəkmi?”  
Həyəcan almışdı məni. Bu arvad hardan bilirdi ki, mən Əyri 
dağla dərdləşirəm?... Amma, hər halda, yaxşı yadıma saldı, Əyri 
dağı görən kimi ondan əmioğlumu soruşacağam. Bir də bir nağıl 
deməsini diləyəcəyəm. Axı Əyri dağ qəmli anlarımda, ən çox da 
aylı yay gecələrində mənə şirin-şəkər nağıllar danışardı. Elə 
nağıllar ki, necə qaranlıq başlasa da, sonu gur işıqla bitərdi...  
Yenə bağımızdaydım. Abamın dediyi sözlər yadıma 
düşmüşdü. Əyri dağı yaxından və bütöv görmək keçdi 
könlümdən. Gözlərim qardaşımı aradı. Qardaşım görünmürdü. 
Deyəsən, evə yemək gətirməyə getmişdi. Mən ərik ağacına 
söykənib, mərsdə tənbəl-tənbəl gövşəyən quzulara baxırdım. Bir 
azdan qardaşım əlində yemək gəldi. Yeməyi yeyib, bitirən kimi 
ondan soruşdum:   
-Rahim, nə işin var?  
-Heç, orağı evdən gətirib, otları biçəcəyəm. 
-Hələ biçmə. 
-Niyə ki? 
-Məni İmam bağına apar. 
-Ora niyə? 
-Əyri dağı görmək istəyirəm. 
Day bir söz demədi qardaşım. Məni kürəyinə alıb, İmam 
bağının yanındakı yamaca gətirdi. Buradan Əyri dağ ovuc içi kimi 
aydın görünürdü. Həm də çox yaxın idi. Nəfəsi nəfəsimə dəyirdi.  
Əyri dağla salamlaşandan sonra əmioğlumu soruşdum. Daha 
ayrı söz demədim. Qalan tərəfini dağ özü bilirdi.  
Bu dəfəki nağılını çox geniş götürmüşdü Əyri dağ. Bütün 
torpağın, yurdun ağrı-acısı, qəmi, kədəri bu qəribə nağılın 
içərisinə sığışmışdı. Sanki bir daha məni görməyəcəkdi. Elə 
həsrətlə, nəğməli səsi ilə danışırdı ki... Və sonda göydən üç alma 
düşəndən bir az qabaq dünya boyda bir işıq Əyri dağın üzərinə 
düşdü. Əyri dağ dağ təbəssümü ilə gülümsəyib, mənimlə 
sağollaşdı. Bu işıq hər şeyin cavabı idi. Demək, işlərin sonu 
işıqlığa doğru gedəcəkdi. Həm də əmioğlum gavurların əlindən 
sağ-salamat qayıdıb gələcək, yenə məni kürəyinə alıb, dünyanı 
gəzdirəcəkdi. 
Bunları abama deyəndə, çox sevindi. Kövrəlib, ağlamsındı. 
Kəlağayısını ağzına çəkib, minnətdarlıq dolu nəzərlərlə Əyri dağa 
baxdı.  
Əyri dağ yenə gülümsəyirdi... 
Yel qanadlı illər ömürdən gedir. İnsan dayanmadan öz 
sonuna doğru addımlayır. Və sabah nələrin olacağından xəbərsiz 
bu gününün havasına oynayır. 
...Mən də hələ bilmirdim. Bilmirdim ki, əmim oğlu əsgərlikdən 
sağ-salamat qayıdıb gələcək. Kişi kimi qarşımda dayanıb, “Heç 
narahat olma, əmioğlu, hayların yaxşıca dərsini verdim”- deyəcək. 
Sonra min zəhmətlə uşaqlarını ərsəyə gətirən Nuru əmim Əkrəmi 
evləndirəcək, ev-eşik, arvad-uşaq yiyəsi edəcək. Bilmirdim ki, 
əmim oğlu Allahından sonra ikinci müqəddəsi saydığı anasını 
vaxtsız-vədəsiz itirəcək. Bu itki onun köksündə əbədi və 
sağalmaz bir iz salacaq. Bilmirdim ki, Tanrının nuruna sığınan 
əmioğlum duaların şərqisində sona qədər həm qoca atasına, həm 
xəstə qaynatasına qulluq edərək, o dünyasının xoş məqamını 
qazanacaq. Bir də onu, onu bilmirdim ki... Çox şeyləri bilmirdim 
hələ... Bircə onu bilirdim ki, Əyri dağın üzərinə düşən dünya 
boyda işıq ömrünün sonunadək əmim oğlunun tale yoluna nur 
çiləyəcək. 
Mənə danışdığı nağıllarından hiss eləmişdim bunu.   
 
Aylı gecənin işığı 
 
Al şəfəqli günəş hələ Xəzərin qoynundan doğmamışdı. 
Küçələrdə gediş-gəliş az idi. Adamlar kimi maşınlar da yarıyuxulu 
ötüb keçir, maşınlarda oturan sərnişinlər səhərin ilk xəbərlərini 
ünvanlarına çatdırmağa tələsirdilər.  
Rəmiş müəllim məktəbə yaxınlaşanda qapının ağzında 
dayanan gözətçidən başqa bir kimsə gözünə dəymədi.  
-Rəmiş müəllim, xeyir ola səhər-səhər? 
Elə bil, hələ indi çox erkən olduğunun fərqinə vardı. 
-Nə bilim, direktorla işim var idi. Dedim o işə gələn kimi 
görüşüm, sözümü deyim. 
Rəmiş müəllimin fikirli olduğu gözətçinin gözlərindən 
yayınmadı. Bir ağzını doldurub, bunun səbəbini xəbər almaq 
istədi, amma nə düşündüsə onun əvəzinə başqa bir sual verdi. 
-Rəmiş müəllim, hər dəfə sizi görəndə bir söz soruşmaq 
istəyirəm, ancaq məqam olmur. Sizin əsl adınız nədir? 
-Adımı bilmirsən hələ? Neçə ilin gözətçisi...  
Elə bu zaman direktor özünü yetirdi.  
-Salamlar. Rəmiş müəllim xeyir ola? 
-Sizinlə bir işim var. Beş dəqiqəliyinə. 
-Gəl kabinetə, söhbət eləyək. 
Rəmiş müəllim direktorla qapıdan içəri keçdi. Gözətçi yenə də 
onun arxasınca baxa-baxa qaldı. 
-Eşidirəm, Rəmiş müəllim. 
-Bilirsiz... Bu gün mənim dərslərimi başqa müəllimlərə verin.  
-Niyə, nə olub ki? 
-Mən təcili rayona getməliyəm. 
-Bir nigarançılıq var? 
-Arvadımın anası... yox ey, nənəsi rəhmətə gedib. 
-İşin-gücün bu vaxtında... Özü də arvadımın nənəsi... 
-Xahiş edirəm, Kamran müəllim. 
-Yaxşı, get, deyərəm, əvəz eləyərlər. Ancaq arvadına de, 
ölənlərini saxlasın yay tətilinə. Bir də sabah səhər tezdən işdə ol.  
-Baş üstə. 
Rəmiş müəllim bir anda kabinetdən çıxdı. Gözətçinin yanına 
çatanda bayaq onun verdiyi sual yadına düşdü.  
-Əli dayı, mən tələsirəm, Qurban müəllimdən soruşarsan, 
mənim əsl adımı sənə deyər.  
İti addımlarla aralanıb, avtobus dayanacağına tərəf yeridi. 
-Əşi, səninlə məzələnirəm, adını çoxdan öyrənmişəm. 
Ramzes... Ada bax ey. Ha, ha, ha. Dədən bir fərli ad tapıb sənə 
qoya bilmirdi? 
 Elə o anda avtobus özünü yetirdi. Bir istədi bu avtobusu 
ötürsün, qayıdıb Əli kişinin cavabını versin, sonrakı avtobusa 
minb getsin. Amma düşündü ki, qayıdanda onun cavabını verər. 
Yadından çıxmışdı ki... 
 Basabas olmasa da, avtobusda adam az da deyildi. 
Qabağına çıxan birinci boş oturacaqda oturdu. Ancaq cəmi bir 
dayanacaq boyu otura bildi. Uşaqlı qadını görən kimi qalxıb yerini 
ona verdi. Beş-on dəqiqədən sonra avtobusda birdən-birə böyük 
sıxlıq yarandı. Adamlar az qala bir-birinin böyür-başına sıxlaşaraq 
yol gedirdilər. Rəmiş müəllimin bu sıxlıqdan ürəyi qısıldı. O, 
ümumuyyətlə, sıxlıq olan yerləri sevmirdi. Belə yerlərdə ürəyi 
darıxır, nəfəsi daralırdı. Bir zülmlə bir-iki addım qabağa yeriyib, 
çıxışa yaxınlaşmaq istədi. 
-Ay kişi, neynirsən, vəhşisən, ayağımı yerindən qopardın. 
-Mən yazıq neyləyim?.. 
-Çor elə, zəhrimar elə. Biri sənin arvadını, bacını belə 
ayaqlasa, nə deyərsən ona? 
-Bağışlayın, xanım. 
-Mənim sənə bağışlanacaq bir şeyim yoxdur. İtil gözümdən. 
Rəmiş müəllim güc-bəla ilə qapının ağzına gəlib, özünü 
bayıra atdı. Üst-başını səliqəyə salıb, avtovağzala tərəf yeridi. 
Qadının sözlərindən bütün bədəni tərləmişdi. Onu tərlədən həm 
də, o qadının söyüşlərinə dəm tutan sərnişinlər idi. Elə bil, Rəmiş 
müəllim bir böyük cinayət eləmişdi. Ya da beynəlxalq axtarışa 
verilən cani idi. Ki, bu adamların əlinə düşmüşdü və onlar da onun 
qabırğasına döşəyirdilər. Hələ yaxşı ki, mənzil başına yetişmişdi. 
Onlarla bir az da yol gedəsi olsaydı, ya ürəyi xarab olmalı idi, ya 
da əlindən bir xəta çıxıb işə düşməli idi. 
Gözünə sataşan ilk təlabat malları mağazasına daxil oldu.  
-Qızım, o qalın ipdən bir az kəs ver mənə. 
-Nə qədər kəsim, əmi? 
-Belə də... Bir metr altmış, bir metr yetmiş santım... Yox, 
qızım, iki metr elə... Kəndir dedim sənə, ip demədim. 
-Nə fərqi var, eyni şey deyil? 
-Eyni şey deyil. İp ipdi, kəndir də kəndir. 
-Sən ip demişdin. 
-Yaxşı, uzatma.  
Satıcı qız yanındakı qıza baxıb astaca barmağını gicgahına 
apardı. Bu Rəmiş müəllimin nəzərindən yayınmadı. 
-Qızım, mən dəli deyiləm. O boyda məktəbin müəllimiyəm. 
Uşaqlara riyaziyyat elminin sirlərini öyrədirəm. Bu saat da 
məktəbdən gəlirəm. Direktorumuz Kam... Mən sizə niyə hesabat 
verməliyəm axı? Kəndirimi ver, çıxım gedim.  
Satıcı qız istehzalı baxışlarla Rəmiş müəllimi süzdü. Kəndiri 
salafan torbaya qoyub, ona uzatdı.  
Avtovağzalın kassasının qarşısına xeyli adam toplaşmışdı. Bu 
qədər adamın içərisindən indiki reysə bilet tapmaq, görünür, çətin 
olacaqdı. Ümidi az olsa da, adamların arasından sivişib, bilet 
satan qızın qarşısında dayandı. 
-Qızım, bir bilet ver mənə. 
-Haraya? 
-Əşi, haraya olur-olsun, şimal tərəfə. Şabrana, Xaçmaza, 
Qubaya... lap Qusara da olar. 
Qız təəccüblə onun üzünə baxdı. 
-İndiki reysə bir biletimiz qalıb, o da Qubayadır. 
-Ver gəlsin. 
Biletin pulunu qıza uzadıb, tələsik addımlarla Quba 
avtobusuna tərəf yeridi. 
Deyəsən, avtobusa normadan artıq sərnişin götürmüşdülər. 
Adamların bir qismi ayaq üstə dayanmışdı. Buradan Qubaya necə 
ayaq üstə dayanacaqdılar, orası çox qəribəydi. Elə bu anda 
Rəmiş müəllimin ağlına başqa fikir gəldi. “Görünür bu adamlar da 
hara getdiklərini bilmirlər. Yəqin bir azdan bir-bir avtobusdan 
düşəcəklər.” Adamların əllərinə də baxmağı unutmadı. Amma heç 
birinin əlində salafan torba yox idi. “Bəlkə bunlar kəndirlərini 
bellərinə bağlayıblar ki, heç kəs duyuq düşməsin? Gör ha, gör 
adamlar necə də tədbirli iş görürlər. Mən isə...” Yenə oğrunca 
torbanın içindəki kəndirə baxdı. “Doğrudan, kəndirlə ipin nə fərqi 
var, görəsən? Mən də qızı yamanladım, heç özüm də bilmirəm.” 
Bu vaxt yanında dayanan dolu qadın uca səslə qışqırdı: 
-Sürücü, sürücü, saxla maşını, avtobusda terrorçu var. 
Sərnişinlər heyrətlə dolu qadının üzünə baxıb, qeyri-ixtiyari 
ləngər vura-vura ayağa qalxdılar. Avtobus sürətini alıb, dayandı. 
Adamlar bir an çaşıb qaldılar. Sərnişinlərin bir neçəsi özünü 
avtobusdan bayıra saldı.  
-Terrorçu kimdi? 
Sürücünün bu sualına dolu qadın Rəmiş müəllimi göstərdi. 
-Bax, bu kişi. Əlində tutduğu torbada nədirsə, tez-tez oğrun-
oğrun ona baxır. Tezcə tədbir görün, yoxsa... 
Sürücü Rəmiş müəllimin başının üstündə dayandı. Ötkəm 
səslə əlindəki torbanı ona verməsini tələb elədi. 
-Ver bura görüm, nə aparırsan? 
-Heç, elə-belə...  
Dartıb torbanı Rəmiş müəllimdən aldı. 
-Sənin kimilərdi bizi Avropada biabir edən... Bu nədi belə? 
-İp... Yox ey, kəndir. 
-Özünü asmağa aparırsan? 
-Hə. 
-Onda al, işin avadan. 
Sürücünün son sözlərindən sürücünün həm özü, həm də 
sərnişinlər gülüşməyə başladılar.  
-Camaat, yerinizi tutun, gedək, bu terror eləyən avara deyil, 
yazığın biridir.  
Avtobus yenə yoluna davam elədi. Amma indi Rəmiş müəllim 
bayaqkı Rəmiş müəllimə bənzəmirdi. Özünü çox tənha, yalqız, 
sürücünün dediyi kimi yazıq hiss edirdi. Elə bil, dünyanın bir tərəfi 
uçmuşdu, Rəmiş müəllim də dünyanın uçan tərəfinin altında 
qalmışdı. Bir tərəfdən də avtobusa yayılan həzin nəğmə onun 
könül duyğularını bir az da kövrəkləşdirirdi.  
Dünya sənin, 
        dünya mənim, 
                   dünya heç kimin... 
“Bu gün nə pis gündü, İlahi. Səhərin gözü açılandan işlərim 
düz gətirmir. Əli kişinin səhər-səhər məni sancması, avtobusdakı 
qadının təhqir eləməyi, satıcı qızın məni dəli sanması, indi də bu 
“terror” hadisəsi... Görünür, bütün insanların son günü belə ağrılı 
keçir. Allah belə edir ki, adamın dünyadan zəhləsi getsin, gözü bu 
dünyada qalmasın... Onsuz da çoxdan zəhləm gedir bu 
dünyadan. Nəyə lazımdır axı bu dünya? Zillət çəkməkdən başqa 
bir xoş işi yoxdur. Xoş işi olanda da çox ötəri olur. Lap bir an 
qədər. Əzabı isə dünyanın özü boydadı... Dünya sənin, dünya 
mənim, dünya heç kimin... Rəhmətlik yaxşı deyib. Nə olsun, 
Miqdar kimi adamlar bu sözlərin mənasını qanırlar ki. Elə adamlar 
üçün dünyanın mənası yalnız pulda, var-dövlətdədir. Belə 
adamların duyğuları elə dünyaya gəldikləri gün ölür. Ömrü boyu 
duyğusuz yaşayırlar onlar... Başına qar yağsın Miqdarın. Daş da 
yağsa pis olmaz. Dəyyus köpək oğlu özü ağılda arvadını götürüb 
gəlir bizə, arvadımı haldan çıxarandan sonra çıxıb rədd olurlar. 
Hər dəfə onlar bizə gələndə evdə dava-qalmaqal olur.” 
İyrəndiyi bacanağı Miqdarı xatırlaması indi heç yerinə 
düşmədi. Onsuz da halı pərişan idi. Bir yandan da Miqdarın nakişi 
hərəkətlərini yadına salanda ağrıları bir az da çoxalırdı. 
Dünən axşam da onlara gəlmişdilər. Miqdarın hırıltısı yenə evi 
başına götürmüşdü. Ağzını-burnunu əyə-əyə elə ucadan danışırdı 
ki, adamın sinirləri titrəyirdi.  
-O gün sifariş elədim Güldərənə xaricdən xəz şuba gətirsinlər. 
Qiyməti on iki min manata. Dubaydan qızıl da gətirəcəklər. 
Demişəm, bir-iki aya arvada əlli min manatlıq xərc qoyacağam. 
Hər şey halaldır Güldərənə. Dünyanı da ona bağışlasam, yenə 
azdır. 
Güldərən də elə əzilib-büzülür, elə yaltaq-yaltaq Miqdarın 
üzünə gülümsəyirdi ki, adam vardan yox olurdu.  
-Necə qurban olmayasan belə kişiyə? Qa deyirsən, ətin gəlir, 
qu deyirsən suyun. Kişi belə olar də. Yoxsa bəziləri kimi... 
Bəziləri deyəndə ikisi də birdən Rəmiş müəllimə baxıb 
gülümsəyəndə, Gülsərənin rəngi bozarıb payız buluduna 
dönmüşdü. Onda Rəmiş müəllim bilmişdi ki, qonaqlar gedəndən 
sonra yenə evdə mərəkə qopacaq. Yenə Gülsərən gözünü 
yumub, ağzını açacaq, axırıncı sözlərlə onu təhqir etməmiş 
yaxasından əl çəkməyəcək...  
-Elə adınız da uyğun gəlir; Cəbiş müəllim, Rəmiş müəllim. 
Allah ikinizi də öldürsün. Cəbiş Şəfiqənin ömrünü qurtardı, sən də 
mənim. 
-Şəfiqə yox... 
-Hə, arvadların adını yaxşı bilərsən. Pul qazanmaq deyil ki, 
əlindən gəlməsin. Qız deyir, atam məktəbdə axşama qədər 
Fatma müəllimənin arxasınca sürünür.  
-Qələt eləyir. Camaat özünü küçəyə tökməyib ki. Fatma 
müəllimə əxlaqlı qadındı. 
-Səni cəhənnəmə yeddi ayaqlı gedəsən... 
“Bu dünyada, görəsən, Miqdardan alçaq adam var? Ada bax. 
Gərək dədəsi onun adını Miqdar yox, Misqal qoyaydı. Çünki bir 
misqal ağlı yoxdu... Doğrudan mənim adım niyə Ramzesdi? Hə, 
yadıma düşdü. Atamın əsgərlikdə orta asiyadan olan bir dostu 
olub Ramzes adında. Onun şərəfinə mənim adımı Ramzes 
qoyub. Bədbəxt Əli kişi bunu hardan bilsin. Bir tərəfdən Əli kişidə 
də günah yoxdu. Uşağa ad qoyanda ata-ana gərək bir düşünə. 
Axı bu uşağın bir böyüməyi də var. Xalamın qohumu uşağının 
adını Yırtıq qoymuşdu. Nə var, nə var uşaq dünyaya gələn günü 
uşağın atasının kör bağarsağını kəsmişdilər.” 
Rəmiş müəllim ayağa qalxıb, yırğalana-yırğalana sürücüyə 
tərəf getdi. 
-Saxla, qardaş, mən düşürəm. 
-Bura Beşbarmaq pirinin yanıdır.  
-Bilirəm, elə mənə bura lazımdır. 
Sürücü kinayəli nəzərlərlə güzgüdə Rəmiş müəllimə baxıb, 
əyləci basdı. O anda ona elə gəldi ki, bütün avtobusda olanlar 
ona baxıb gülürlər. Canını bu əzabdan qurtarmaq üçün tələsik 
avtobusdan düşüb, pirə doğru addımladı. Sanki yalnız indi buraya 
nə üçün gəldiyi yadına düşdü. Oğrunca salafan torbadakı kəndirə 
baxdı. Öz əzrayılını görürmüş kimi tezcə də nəzərlərinin 
istiqamətini dəyişdi. “Hə, kəndirlə ipin fərqi var imiş. İp zirə 
bağlamaq üçündür. Kəndir isə... Kamran müəllim bilsə ki, 
arvadımın nənəsi otuz il bundan qabaq rəhmətə gedib, mənə ən 
azı töhmət verəcək. Bundan sonra?... İstəyir ölüm cəzası versin, 
daha fərqi yoxdur...” 
Rəmiş müəllim bu pirə bir neçə dəfə gəlmişdi. Dindar olmasa 
da, belə pirlərin kəramətinə inanırdı. Hər dəfə pirlərə gedəndə 
əsəbləri sakitləşir, ruhuna həlimlik çilənirdi. Bu dəfə isə buraya 
ziyarət etməyə yox, başqa məqsəd üçün gəlmişdi. Elə məqsəd 
üçün ki, bu gəlişin qayıdışı olmayacaqdı. Hər insanın ruhunda, 
düşüncəsində mütləq bir xəstəhallıq olur. Rəmiş müəllim də hər 
zaman arzu eləmişdi ki, öləndə uzaq yerdə ölsün. Onu ölü 
maşınına qoyub, evinə gətirsinlər. Bütün adamlar yola-rizə çıxıb, 
Rəmiş müəllimin meyidini gətirən maşına baxsınlar, ürəyindən 
keçənlər hələ onun meyit maşınına gül-çiçək də atsınlar... Yoxsa 
elə evinin yan-yörəsində bir münasib yer tapıb, istədiyini həyata 
keçirə bilərdi.  
Xəstə adamlar kimi gah göyə, gah yerə, gah salafan torbaya 
qoyduğu kəndirə, gah da Beşbarmaq pirinin uca zirvəsinə baxa-
baxa gəlib əvvəlcədən düşündüyü yerə çatdı. Bu yeri yuxularında 
da bir neçə dəfə görmüşdü. Hər dəfə də işıqlı, nurlu... Ancaq bu 
gün o işıqdan, o nurdan əsər-əlamət belə yox idi. Hava dolmuşdu. 
Göyün üzü dərdli adamların üzü kimi bomboz bozarmışdı. Bunu 
da bir əlamət hesab elədi Rəmiş müəllim. Düşündü, yəqin onun 
bu dünyadan gedişinə yer-göy də yas saxlayır. Öz düşüncəsinə 
özünün də gülməyi tutdu. Axı o, kim idi ki, bu dünyadan 
getməyinə yer-göy yas saxlasın? Olsa-olsa kasıb bir müəllim 
babaydı. Ki, indiki zəmanədə belə adamlar gülüş obyektine 
çevrilməkdən başqa bir işə yaramırdılar. Gör iş nə yerə çatmışdı 
ki, evdə arvadı da onu adam yerinə qoymurdu. Neçə dəfə onun 
üzünə ölümünü arzuladığını demişdi arvadı. Belə məqamlarda 
Rəmiş müəllim özü də gizlincə öz ölümünü diləyirdi Allahdan. 
Amma o ölüm gəlmirdi. Görünür Allah ona bu dünyanın 
cəhənnəmini yaşadandan sonra həyatına son qoyacağını 
düşünürdü. Lakin daha Allahın o gününü gözləməyə Rəmiş 
müəllimin taqəti qalmamışdı.  
Bir az da yuxarıya dırmanıb, ətrafa göz yetirdi. Birdən-birə 
üzünə təbəssüm qondu. Heç buralarda gözünə ağac-mağac 
dəymirdi. Buralarda ağac neyləyir ki? Olsa-olsa xırım-xırda cır 
ağaclar olardı ki, o ağaclar da Rəmiş müəllimi saxlamazdı. Bir də 
gözucu kəndirə baxdı. Onu daşın üstünə qoydu. On, on beş metr 
də hündürə dırmandı. Hə, bura yaxşı idi. Heç kəndirə də ehtiyac 
qalmayacaqdı. O günləri televizorda göstərirdilər, bir nəfər belə 
hündür bir yerə çıxıb, özünü aşağı atmışdı. 
Yorulmuşdu. Ayaqlarında yeriməyə taqət qalmamışdı. Nəfəsi 
də ağzından çıxırdı. Elə bil, ürəyi böyüyüb, bütöv bədəni boyda 
olmuşdu. Yanını yosun basmış daşın üstünə qoyub oturdu. 
Dərindən nəfəs aldı. Elə bu zaman ondan bir az aralıda gözünə 
qara salafan torba sataşdı. Yenə gülümsədi. Düşündü ki, görünür 
onun kimi adamlar az deyil. Yəqin bu torbanın sahibi də... Onu 
maraq götürdü. Ayağa qalxıb, aşağılara nəzər yetirdi. Gözünə bir 
ins-cins dəymədi. Qara torbaya tərəf yeriyib, onun ağzını araladı. 
Lakin... Torbada kəndir gözünə dəymədi. Torbanın içi ağzınacan 
pul ilə dolu idi. Özü də hamısı yüzlük, əllilik. Pulları yerə töküb, o 
üzə, bu üzə çevirdi. Burada azından İki yüz min manat pul var idi. 
Özünü itirdi Rəmiş müəllim. Nə edəcəyini bilmədi. Bir istədi pulları 
yerinə qoyub, öz istəyini həyata keçirsin. Sonra nə düşündüsə, 
pulları torbaya yığıb, qoltuğuna vurdu. Aşağı düşmək istədi. Yenə 
ayaq saxladı. Axı Rəmiş müəllim ömrü boyu haram çörək 
yeməmişdi. İndi niyə başqasının pullarını götürüb aradan çıxsın? 
Yerə oturdu. Necə oldusa, yenə yadına Miqdar düşdü. “Ay Allah, 
sən bu alçağı niyə yaratmısan axı?” Elə bu anda yaddaşında bir 
deyim çözələndi. Bir insan Allahın yanına gedib, ona şikayət edir, 
deyir, ey böyük Yaradan, sən ki, bu qədər qüdrət sahibisən, bu 
pıspısanı nə üçün yaratmısan? Ayağımızın altında qalır, bizi 
incidir, təbiətə zərər verir. Bu an Allah gülümsəyir, qayıdıb insana 
deyir ki, elə səndən bir az qabaq pıspısa gəlmişdi yanıma, deyirdi, 
bu insanı niyə yaratmısan, zərərdən başqa bu dünyaya bir 
faydası yoxdur onların...  
“Yəqin mənim ona nifrət elədiyim kimi o, da mənə nifrət edir... 
Amma... Mən onun kimi parazit ola bilərəmmi?.. Bəlkə o, 
olmasaydı, heç evimizdə də bu qədər söz-söhbət olmazdı. Onda 
yəqin Gülsərən məni sevərdi də. Nə olsun ki, evə çox pul 
gətirmirəm, kasıbam. Bəyəm kişilərin hamısı evinə çox pul gətirir? 
Nə çoxdu dünyanı başına götürən kasıb, pulsuz adamlar. Bu 
kasıb, puısuz adamları arvadları sevmir?.. Lənətə gəlsin bu 
Miqdarı. Evimizi cəhənnəmə döndərən odur... ” 
 Bu darməcalda Miqdar niyə yadına düşmüşdü, orasını 
bilmirdi. Yəqin çoxlu pulu bir yerdə görəndə mütləq Miqdar yada 
düşməliydi. Yenə onun iblis simasını gözləri önünə gətirdi. Ağzını 
tüpürcəklə doldurub, üzü bozarmış daşın üstünə tüpürdü. Beləcə 
Miqdarın üzünə tüpürürmüş kimi hirsini-hikkəsini boz daşın 
üstünə tökdü. 
Daha heç nə düşünmədi. Düşünmək istəmədi. Pul kisəsi 
qoltuğunda iti addımlarla dağdan aşağı düşdü. Arxasına da 
baxmadan yolun kənarına gəldi. Qarşısına gələn elə ilk maşını 
saxlayıb, özünü qabaq oturacağa saldı.  
-Ay kişi, neyniyirsən? 
-Məni Bakıya apararsan? 
-Bunu maşına oturmamış soruşarlar. Bəlkə qiymətdə razılığa 
gəlmədik?  
-Nə desən verəcəm, təki məni evimə çatdır.  
-Bu başqa məsələ. Onda getdik. 
Sürücü gülümsəyib, maqnitafonu işə saldı. Qazı basıb, üzü 
Bakıya sarı yol aldı. 
Hələ axşamın düşməyinə çox qalsa da, hava buludlu 
olduğundan hər yan qaranlıq görünürdü. Rəmiş müəllimin 
içərisində isə boz bir hava hökmranlıq edirdi. Hərdən o boz hava 
qırmızıya, hərdən qaraya, hərdən də yamyaşıla dönürdü. 
Özündən baş açmırdı bu gün Rəmiş müəllim. Elə bil, iki daşın 
arasında qalmışdı. Bu daşın bir tərəfində ölüm, bir tərəfində həyat 
var idi. O, hansını seçəcəyini ayırd eləyə bilmirdi. Tez-tez də səy 
adamlar kimi gizlincə salafan torbanın içinə baxırdı. Bu salafan 
torba onun həyatını bütünlüklə dəyişə bilərdi. Bəlkə elə Allahın 
özü göndərmişdi bu salafan torbanı? Göndərmişdi ki, Gülsərənin 
gözü puldan doysun. Özünə qırdan-qızıldan alsın. Boynunu, 
boğazını Güldərənin qızıllarından da yekə qızıllarla doldursun. 
Sonra da məhəbbətlə Rəmiş müəllimə baxsın. O, işdən 
qayıdanda ehtiramla onu qarşılayıb, boynunu qucaqlasın, 
üzündən-gözündən öpsün. Miqdar arvadını götürüb onlara 
gələndə daha Rəmiş ölmək üçün özünə yer axtarmasın. Qızı da 
məhəbbətlə onun dizləri üstündə oturub, “ata, mən səni çox 
sevirəm”-desin. 
Belə boz fikirlərin burulğanında özünü qapının ağzına 
çatdırdı. İstədi qapının zəngini vursun. Hər ehtimala qarşı astaca 
qapını itələdi. Qapı açıq idi. Yəqin yenə qızı müəllim yanına 
getmişdi, Gülsərən də başı nəyəsə qarışdığından qapının 
arxasını vurmamışdı. Hər dəfə bunu arvadına irad tutanda, arvadı 
onun üzünə çımxırırdı. “Nəyimiz var, gəlib bizi öldürsünlər, ay 
bədbəxt, bir həsirik, bir Məmmədnəsir.” 
İçəri keçən kimi pul torbasını ayaqqabı qoyulan yerdə gizlətdi. 
Barmaqlarının ucunda böyük otağa tərəf yeridi. Bir azdan şad 
xəbəri Gülsərənə yetirəcəkdi. Onda Gülsərənin hansı hallara 
düşəcəyini Rəmiş müəllim indidən xəyalında canlandırırdı.  
Böyük otaqdan Gülsərənin səsi gəlirdi. Deyəsən, telefonda 
danışırdı. Rəmiş müəllim marağını saxlaya bilməyib, qulağını 
səsin istiqamətinə köklədi. 
-Hə, nə bilim, ay bacı, Allah bir möcüzə yarada, birdən-birə 
varlanam. Onda gedib bu köpəkoğlunun dədəsinin qəbrinə it 
bağlayaram. Sonra da “Sahil”ə gedib, başdan-ayağa bəzənib-
düzənərəm. Erkəklər halımdan dəli-divanə olarlar onda. Mini 
yupkama baxıb, cənnətin ləzzətini çəkərlər. Qızımı da ən müasir 
dəblə geyindirərəm. Həftə səkkiz, mən doqquz qızımı qoltuğuma 
vurub, gedərəm Dubaya... Hə də, şeyxlərə ləzzət vermək üçün... 
Bilirsən o günləri Miqdar mənə nə deyir? Deyir, həmişə meşədə 
armudun qəşəngini ayı yeyər. Bir az əlimə pul keçə, oramı-buramı 
düzəldəm, onda bu eşşək balasına göstərərəm ki, meşədəki 
armudun qəşəngini kim yeyər... 
Daha bundan o tərəfə Rəmiş müəllim eşitmədi. Qulaqları 
tutuldu, elə bil, kar oldu. Gözləri də qaranlıq gətirdi, hər yeri 
zülmət gördü. Elə bu zülmət qaranlığın içində xəstə adamlar kimi 
yeriyib, salafan torbanı qoyduğu yerdən götürdü. Bayıra çıxdı. 
Yolun kənarında dayanıb, maşın gözlədi.  
-Məni Beşbarmağa apararsan? 
-Puluna minnət. Pul versən on barmağa da apararam... 
Pulla dolu salafan torbanı götürdüyü yerə qoydu.  
Nəfəsi ağır çıxırdı. Bir tərəfdən gün ərzində keçirdiyi həyəcan, 
eşitdiyi bəd sözlər, kəndir qorxusu, bir anda bir dünya pula sahib 
olması, arvadının telefon danışığı onun əsəb tellərindən süzülərək 
qəlbinin tənhalığına çökmüşdü. Belə halda geri qayıda bilməzdi. 
Heç arvadının üzünə də çıxmaq istəmirdi. Nə qədər tədbirli, sakit 
təbiətli adam olsa da, isti-isti əlindən bir xəta çıxa bilərdi.  
Qayaların arasında yerini rastlayıb uzandı. Başının altına da 
qıyıq otlardan “balınc” düzəltdi. Və çox keçmədən dərin yuxuya 
getdi.  
Ay işığında gecə elə gözəl görünürdü ki... Gündüzün işığında 
belə gözəllik ola bilməzdi. Günəşin zərrələri altında hər şey aydın, 
apaydın gözə çarpırdı. Bütün gözəlliklə birlikdə pislər də 
görünürdü. O pislərin fonunda yaxşılardan ləzzət ala bilmirdin. Elə 
bilirdin bütün dünya çirkabın içərisindədi. Ay işığının şöləsində isə 
ancaq yaxşılar görünürdü. Pisləri göstərməyə ayın gücü çatmırdı. 
Və bu gücsüzlükdən Rəmiş müəllim ləzzət alır, bayılmaq 
dərəcəsinə gəlirdi. Gecənin sehri onun bütün qəlbini riqqətə 
gətirmişdi. Hərdən bu sirli gecənin bir səmtində qızının da siluetini 
görürdü. O siluetdə qızı ona baxıb gülümsəməyə də macal 
tapırdı...  
Ayağına toxunan soyuq təmasdan diksinib yuxudan ayıldı. 
Ayağının üstündən iri bir ilan sivişib o tərəfə keçdi. Qaranlıq olsa 
da, ilanın böyüklüyünü, hətta rəngini də hiss elədi.  
Ürəyi qəfəsdəki quş kimi çırpınırdı. Gecənin bu qərib çağında 
bu qəribə yuxunu görməsi və iri ilanın ona toxunmadan ayağının 
üstündən keçməsi onun gün ərzində olan həyəcanını ən yuxarı 
həddə çatdırmışdı. Amma bütün bunlara rəğmən, həm ağappaq 
yuxu görməsi, həm də ilanın onu “öpməsi”ni bir başqa əlamət kimi 
yozmağa çalışdı Rəmiş müəllim. “Yox, mən hələ yaşamalıyam. 
Qızımı böyütməliyəm. Onu taleyin ümidinə buraxıb, quzğunların 
qucağına ataraq dünyadan getməyə haqqım yoxdur!” 
“Yatağından” qalxıb qaranlıqda əlləri ilə kəndir olan salafan 
torbanı axtardı. Tapdı. Bir az qabağa gəlib, qolu gəldikcə kəndiri 
dağdan aşağıya tolazladı.  
Gecənin hansı çağı olduğunu bilmirdi. Ancaq onu bilirdi ki, 
gecədən sonra gələcək sabah onun üçün bir başqa sabah 
olacaqdı. O sabahdan gördüyü yuxunun nurunu qəlbinə yığmaq 
üçün bütün gücünü toplamalıydı. Bəlkə də onun ikinci həyatı elə 
sabahdan başlanırdı... 
 
Əlil arabasında görüş 
 
Telefonun zəngi ona tanış gəlmədi. Bu zamanlar ona zəng 
edən olmurdu. Ərdəmsiz halda dəstəyi qaldırıb qulağına tutdu.  
-Alo, kimsən? 
-Kimsən yox, kimsiniz?.. Kobud oğlanlardan xoşum gəlmir. 
-Yaxşı, kimsiniz? 
-Mənim adım İlknurdu. Bir xarici firma var, orada işləyirəm. Bu 
günlərdə altı ayım tamam olacaq.  
-Gözəl qız, bu dediklərinizin mənə bir dəxli var?  
-Biz firmanın mallarını reklam edirik. Çox gözəl elektrik 
avadanlıqları təklif edirik. Elə avadanlıqlar ki, nəinki Qafqazda, 
heç Avropada da bu malların analoqu yoxdur.  
-Çox gözəl. Onda xahiş edirəm, sabah bu zaman mənə bir də 
zəng edin.  
-Oldu. Mütləq zəng edəcəyəm. 
Qızın çox qəribə səsi var idi. Elə bil, həzin musiqi çalınırdı. 
Heç olmasa, bu gözəl səsə görə gərək onunla kobud 
danışmayaydı.  
Sabah elə o vaxt o səsi bir də eşitmək üçün telefonu dizlərinin 
üstünə qoydu. Heç gümanı yox idi ki, o qız yenə zəng edər. 
Ancaq zəng elədi. Yenə telefonun o başından qəşəng səsi gəldi. 
-Yenə mənəm, İlknur.  
-Tanıdım. 
-Bəs sizin adınız nədir? 
-Ərsən. 
-Nə yaxşı adınız var. Türk adına oxşayır.   
-Elə sizin də... Bəs necə olmalıdır? Adımızı Volodya, Mişa 
qoya bilmərik ki.  
- Yox, elə demək istəmirəm. Sadəcə, bizim babalarımız daha 
çox ərəb, fars mənşəli adlara meylli olublar. İndi biz babalarımızın 
səhvlərini düzəldirik...  Yaxşı, deməli belə, bizim mallar dünyanın 
ən brend malları arasında yer alır ki...  
-Bu mallar da dünya bazarında çox sürətlə yayılır. 
-Nə demək istəyirsiniz? 
-Demək istəyirəm ki, gözəl qız, gəlin bir az özünüzdən 
danışın, sonra brend mallarınızdan söhbət açarsınız. 
-Hardan bilirsinz ki, mən gözəl qızam? 
-Səsiniz çox gözəldi. Bu səsin sahibi çirkin ola bilməz.  
-Sağ olun, komplimentə görə.  
-Bu kompliment deyil. Səsinizin onda biri cizgilərinizdə əks 
olunsa, demək sizi gözəllik şahzadəsi saymaq olar.  
-Yaxşı, sağ olun, sizdən bazarlıq edən olmaz. 
Qızın telefonu üstünə asmağını indi heç istəmirdi. Kaş onunla, 
heç olmasa, onca dəqiqə danışaydı. Telefonun dəstəyi əlində 
quruyub qalmışdı. Üstünə qoymağa əli gəlmirdi. Elə bilirdi dəstəyi 
üstünə qoysa o bal kimi şirin səsli qızı birdəfəlik itirəcək, bir daha 
tapa bilməyəcək, o səsi eşitməyəcək. Ürəyi əsə-əsə özünü 
qınayırdı. Bir qədər ehtiyatlı davransaydı, qız da dəstəyi 
asmayacaqdı. Əziz bir adamını itirmiş kimi kədərli ah çəkib, 
bacısını səslədi: 
-Ağnur, ay Ağnur... 
Bacısı bir anda özünü onun yanına çatdırdı.  
-Nə olub, qaqa, eşidirəm.  
-Nə edirsən? 
-Heç, pəncərələri silirəm. Bir işin var?  
-Ağnur, bayırda hava yaxşıdı? 
-Çox yaxşıdı, qaqa. Səndən nisgil eləyirəm. Ərol evdə yoxmu, 
səni gəzməyə aparsın?  
-Yox, Ərol işdədi.  
-Onda qoy özüm səni bayıra çıxarım.  
-Yox, istəmirəm. Həm də kürəklərim üşüyür, bayıra çıxsam, 
soyuq olacaq... Bir çay ver mənə. 
-Baş üstə, canım. 
Ağnur gizlicə köks ötürüb, çay gətirmək üçün mətbəxə keçdi.  
Ərolun işə düzəlməyi ona heç sərf eləmirdi. Heç olmasa, 
həftədə, onda bir dəfə gəlib onu həyət-bacaya çıxarırdı, gəzməyə 
aparırdı. İndi isə ancaq şənbə, bazar günləri evdə olur. İmkan 
tapan kimi onun yanına gəlir, ürəyi hara istəsə götürüb aparır.  
Ərol onun anasının xalası nəvəsi idi. Qohum olmağa uzaq 
qohum sayılırdı. Amma uşaqlıqdan onunla dost idilər. Lap doğma 
qardaş kimi. Bütün sirləri, gizlinləri bir-birinə bəlli idi. Heç kəsə 
deyə bilmədiyini Ərola deyə bilirdi. Hətta bir gün... 
Ərol onun bir gənc oğlan kimi ehtiraslı olduğunu bilirdi. Onun 
yanına gəlib, gördüyündən, eşitdiyindən gizlin-gizlin ona danışırdı. 
Bu dəfəki gəlişi bir başqa cür oldu. Bir gözü qapıda, pəncərədə 
ola-ola, ona astadan pıçıldadı: 
-Ərsən, bir xanım var, onun yanına getmək istəyirsən? 
Ərsən diksinib, düz Ərolun gözlərinin içinə baxdı. 
-Zarafat edirsən? 
-Yox, vallah, doğru sözümdü. Uşaqlar tapıblar. Çox qəşəng, 
totux-motux bir xanımdı.  
-O məni qəbul eləməz axı. 
-Narahat olma, sənin barəndə ona danışıblar, qız da razılıq 
verib.  
-Qız? 
-Qoy xanım olsun. Yaxşı, gedirsən? 
-Əlbəttə gedirəm. Xeyir iş nə vaxtdır? 
-Elə bu gün. Axşam saat səkkizdən sonra. Qorxma, özü nə 
lazımdı sənə kömək edəcək... 
Səkkizdən sonra gəlib onu götürdülər.  
Ömründə ilk dəfəydi ki, belə bir yerə gedirdi. Ürəyi gup-gup 
döyünürdü. Həyəcanını hiss edən uşaqlar ona ürək-dirək verdilər, 
dedilər, özünü ələ al, yoxsa xanımın yanında bizi biabır edərsən.  
Hər şey yaxşı oldu. O xanımdan, xanım da ondan razı qaldı. 
İndi hərdən məqam düşəndə Ərsəni götürüb o xanımın yanına 
aparırdılar... 
Ərolun işə düzəlməyi, bir də o xanımın xaricə ərə getməyi 
Ərsənin işlərinə xətər gətirmişdi. Neçə müddət idi gözəl xanımlara 
ancaq televizorda baxırdı.  
Ağnur da son günlər çox fikirli olurdu. Nə olmuşdu ona, Ərsən 
bilmirdi. Çox qapalı qız olduğundan onsuz da dərdini heç kəsə 
demirdi. Heç doğma qardaşına da. Amma bəzi xəbərlər o yandan, 
bu yandan sızıb, Ərsənin qulaqlarına çatmışdı.  
Ataları çox cavan dünyasını dəyişmişdi. Bir kiçik mübahisənin 
qurbanı olmuşdu. Qonşusu ilə dənizdə çimərkən bir nəfər cavan 
oğlan onların çimməyini lağa qoymuş, aralarında dava düşmüşdü. 
Və bu davanın sonu onun ölümü ilə nəticələnmişdi. Onda hələ 
Ərsənin altı yaşı var idi. Ağnur isə dünyaya gəlməmişdi. Anası 
Ağnura dörd aylıq hamiləydi... Uşaq olsa da, bu hadisə Ərsənin 
yadından çıxmırdı. Atasının meyidini dənizdən gətirərərkən 
anasının qopardığı ah-nalə, qohumların fəryadı qulaqlarına 
əbədilik ağı şərqisi kimi yazılmışdı. O gündən onların evinin 
pərgarı pozulmuşdu. Anası hamilə qaldığı uşağı saxlamaq 
istəməmişdi. Ancaq buna həm həkimlər, həm də qohum-qardaşlar 
qəti etirazlarını bildirmişdilər. Çox inaddan sonra qonşunun gəlini 
onu bir pünhan guşəyə aparmış, başa salmağa çalışmışdı.  
-Ay qız, ürəyin ağrımasın, bir uşağın var, o da ki, belə... Bəs 
gələcəkdə sənə kim həmdəm olacaq? Sənin bu fikrə düşməyin 
həm Allah, həm də bəndə qarşısında günahdı. Gəl daşı ətəyindən 
tök.  
-Bəs mən nə edim, bu iki uşağı necə saxlayacağam? Heç 
atalı-analılar iki övladı böyüdüb, ərsəyə çatdıra bilmirlər. 
-Ruzi verən Allahdır. O sənə güc verəcək, onları 
böyüdəcəksən. İnan mənə, bu işi görsən, gələcəkdə 
peşimançılıqdan yaşamağın əzabını çəkəcəksən. 
Bu söhbətdən sonra anası inadından dönmüşdü. Çox 
çətinliklə də olsa, onları böyüdürdü. Amma... O hadisə olmasaydı, 
bəlkə də anaları onları ərsəyə gətirib, bir yerə çıxaracaqdı. Açıq 
havada ildırım çaxdı, göy gurladı, tufan qopdu elə bil. Ailənin 
pozulan növrağı bundan sonra daha bərbad hala düşdü. Yüksək 
qan təzyiqindən ana insult keçirdi. Bədəninin böyük hissəsi iflic 
oldu. Bunun səbəbindən danışıq qabiliyyətini, yerimək bacarığını 
itirdi. Sonradan danışığının bir hissəsi bərpa olsa da, yeriməyinin 
səksən faizi öz köhnə halına qayıtmadı. Əvvəllər anaya bacısı, 
qardaşı arvadı baxsalar da, sonradan onlar bezib, geri çəkildilər. 
Belə də bütün yük zavallı qızcığazın, bacısının üstünə düşdü. 
Onda hələ Ağnurun on altı yaşı tamam olmamışdı. Yeni-yeni 
qızlar bulağından su içməyə başlamışdı. Təkcə anası olsaydı, 
bəlkə də, öhdəsindən gələ bilərdi. Axı Ərsən də var idi. Ona da 
baxmalı, idarə etməliydi. Zərif çiyinləri bu qədər yükün 
ağırlığından sızlayırdı bəzən. Hərdən həyatdan bezməyi gəlir, 
özünü öldürmək fikrinə də düşürdü. Ancaq öz canına yox, 
anasına, qardaşına yazığı gəlirdi. Ona gərə bu addımı ata 
bilmirdi. Bilirdi ki, o, dünyadan gedən kimi anası, qardaşı da 
yaşaya bilməyəcəklər. Belə ağır məqamlarda dini kitablara, böyük 
yazarların əsərlərinə sığınırdı. Onlardan güc alıb yaşayır, anasını, 
qardaşını da yaşadırdı.  
Bu müddət ərzində onu çox istəyənlər olmuşdu. Amma 
onların hamısını geri qaytarmışdı. Düşünmüşdü ki, onun ərə 
getməyi də anası ilə qardaşının ölümünü tezləşdirə bilərdi. Axı 
hansı ər razı olardı buna, deyərdi ki, gündə get anangilə, xəstə 
anana, xəstə qardaşına qulluq elə, sonra qayıt gəl evə?.. Onun 
dərdindən ailə həyatı qurmağı xəyalından keçirmirdi. Ancaq iki 
ildən çox idi ki, Kamran adlı bir oğlan ondan əl çəkmirdi. O 
zamandan ki, anası da hələ sağ idi. Və gizlincə qızının 
telefonunda o oğlanın mesajlarını oxumuş, şəklini görmüşdü. 
Gücünü toplayıb bir səhər qızına da demişdi bu haqda.  
-Qızım, başına dolanım, bilirəm, bir nəfər səni sevir. Özü də 
elə-belə yox, dəlilər kimi istəyir səni. Gəl mənə qulaq as. O 
oğlana razılıq ver... Axı nə qədər oturub qalacaqsan?.. Bəs sənin 
sabahın, bəs sənin gələcəyin?.. Bilirəm, ömrünü bizə qurban 
vermisən. Amma bir özünü də düşün. Mən səni belə qoyub, bu 
dünyadan rahat köçə bilmərəm...  
Ağnur heç nə deməmişdi anasına. Sakitcə ağlayıb, o biri 
otağa keçmişdi. Və bu söhbətdən bir müddət sonra anası gözləri 
açıq əlvida demişdi bu dünyaya. Bu ölüm yandırıb-yaxmışdı 
Ağnuru. İşıqlı gündüzləri qaranlıq eləmişdi gözündə. Onun ruhunu 
bərbad eləyən bir də o idi ki, anasını nigaran yola salmışdı o biri 
dünyasına. Bilsəydi belə qəfildən ölüm gələcək, anasına bir söz 
deyərdi, heç olmasa, müqəddəs yalanla onu aldadardı. Bir 
gözünü bu dünyada qoyub yola salmazdı. Buna görə özünü 
bağışlaya bilmirdi. Elə hey ağlayır, ağlayırdı. Çox vaxt da 
pünhanda, gizlin bir yer tapıb gözünün yaşına hay verirdi. 
İstəyirdi, heç olmasa, biçarə qardaşı narahat olmasın, onun göz 
yaşlarından sıxılmasın. Ona olan olmuşdu onsuz da. Yeganə 
ümidgahı onu Allahın ümidinə qoyub getmişdi. Daha bir yaranı da 
o, qardaşına vurmaq istəmirdi. Onu da bilirdi ki, qardaşı da ondan 
gizlin ağlayır. Gecələr qardaşının hıçqırığı gəlib qulaqlarına 
çatırdı. Bilirdi ki, gecənin yarısına qədər qardaşı yuxuya gedə 
bilmir, yatağının içində dərdlə əlləşir, yorulub əldən düşəndən 
sonra yuxu mələyi birtəhər onu götürüb aparırdı.  
Qardaşı yuxuya gedəndən çox sonra yatırdı Ağnur. Fikir 
qoşunu yırtıcı məxluq kimi canına daraşır, onu dağdan-dağa, 
arandan-arana aparırdı. İndi o, xəstə qardaşı ilə necə 
yaşayacaqdı? Maddi güzaranları necə olacaqdı? Onu evdə təkcə 
qoyub, bir yerdə işləyə bilməzdi axı. Ərsənin azacıq xəstəlik 
təqaüdü isə onlara yetməyə bilərdi.  
Ağnur qardaşını dünyalar qədər sevirdi. Nə qədər onun 
əziyyətini çəksə də, bundan yorulmurdu. Bir dəfə də olsun 
qardaşının üzünə gəlib, yorulduğunu dilinə gətirmirdi.  
Ərsən də onu çox sevirdi. Bəlkəsiz bu dünyada onun qədər 
sevdiyi ikinci varlıq yox idi. Bəzən bacısının yorulduğunu hiss 
edəndə qəlbi kövrəlir, ruhuna həzinlik gəlir, bir dəli ağlamaq 
keçirdi könlündən. Belə anlarda bacısını yanına çağırır, başını 
sinəsinə qoyub, saçlarına sığal çəkirdi. Hərdən bacısının gizlin bir 
yerə çəkilib, telefonda danışdığını da hiss edirdi. Bilirdi ki, zəng 
edən odur. Ağnuru çoxdan, lap çoxdan sevən Kamran. Əslində 
onun məhəbbətindəki sadiqliyə qəlbində əhsən deyirdi Ərsən. 
Bəlkə də onun könlündə bacısına qarşı bu qədər sevgi 
olmasaydı, ondan əl çəkər, uzaqlaşar, çıxıb gedərdi. O, isə 
getmirdi. Bu gedişin olmasını əslində istəmirdi Ərsən. Elə bilirdi 
nə qədər yox desə də, o sevginin, məhəbbətin işığı bacısının 
qəlbində gur ocaqlar yandırır, onu sönməyə, bitib-tükənməyə 
qoymur.  
Son günlər belə dalğın, fikirli olmasını da Ərsən Kamranın 
tükənməz məhəbbəti ilə bağlayırdı. Və buna görə özünü 
günahkar bilirdi. Bilirdi ki, bütün həyatını ona və anasına qurban 
verən Ağnur indi də ona görə Kamrana hə deyə bilmirdi. Hə 
desəydi, gərək Kamranın ağ yelkəninə qoşulub uzaqlara, lap 
uzaqlara gedəydi. Elə uzaqlara ki, o uzaqlıqdan əli qardaşına 
çatmayacaqdı. Onun ağrısını, acısını duymayacaqdı. Bir sözlə, 
qardaşını qara burulğanların qoynuna atıb, özü yar qoynunda 
xumarlanmalıydı. Bunu bacarmazdı Ağnur. Bütün həyatı məhv 
olsa belə, bunu nankorluq bilib, öz vicdanına sığışdıra bilməzdi.  
Bir dərindən nəfəs alıb, bacısını yenə yanına çağırdı. Ağnur 
yenə bir anda qarşısında dayandı. 
-Can, qaqa, eşidirəm... Hə, yadımdadı, bilirəm, sənin çimmək 
günündü...  
-Yox, bacı, onu demirəm. 
-Qaqa... 
Uşaqlıqdan ona qaqa deyə müraciət edərdi. Bu müraciətdən 
Ərsənin çox xoşu gəlirdi. Hərdən evdə qonaq olanda və Ağnur 
məcbur olub onu öz adı ilə çağıranda, bu müraciət ona çox soyuq 
görünərdi. Elə bilərdi bacısının yerində başqa adam dayanıb. Onu 
çağıran da bir başqasıdı. 
Həftədə bir dəfə onu hamama salıb, çimizdirərdi. Elə ürəkdən 
yuyundurardı ki, elə bil, bu axırıncı yuyundurmağıdı. Təpədən 
dırnağa şampunlayar, kisə çəkər, sonda başına gur su töküb, 
çıxarardı. Təkcə iki qıçının arasını yumağa bacısına icazə 
verməzdi. O yerlərini öz zəif əlləri ilə yuyub təmizləyər, bacısının o 
punhan yerlərinə əlinin dəyməsini istəməzdi.  
-Ağnur, olar sənnən bir az açıq danışım? 
-Nə olub ki, qaqa? 
-Mən sənin həyatında olanları bilirəm.  
Qız bir anda qızarıb, başını yana çevirdi.  
-Sənin də şəxsi həyatın var. Sabahın, gələcəyin... 
-O barədə danışma, qardaş. 
-Yox, artıq dözə bilmirəm. Sən xoşbəxt olmasan, mən 
dünyanın ən bədbəxt adamı olacağam... Sən ona hə deməlisən. 
-Yox...  
-Hə deməlisən, bacı. Əgər məni çox istəyirsənsə, ona razılıq 
ver. Qoy gəlib, el adətincə barmağına üzük taxsınlar, toy eləyib, 
aparsınlar.  
-Yox... 
-Onda mən çox bəxtəvər olaram. Nigaran olma məndən. Ya 
əlillər evinə gedərəm, ya da... Siz mənim yanımda yaşayarsınız.  
-Yox... 
-Bax onda mən indikindən çox rahat olaram. Bilərəm ki, 
bacım xoşbəxtliyə qovuşub. Ailəsi, həyat yoldaşı, evi-eşiyi, 
uşaqları var... 
Ağnur hönkürüb əlləri ilə üzünü qapadı və o biri otağa keçdi.  
Amma indi bir az rahatlanmışdı Ərsən. Elə bil, sinəsindən 
asılmış ağır daşı götürüb yerə qoymuşdular. Bu sözləri bacısına 
demək üçün çoxdan məqam axtarırdı. Lakin deməyə cəsarəti 
çatmırdı. Bacısı ondan utandığı kimi, o, da bacısından utanırdı. 
İndi özündə o cəsarəti toplayıb, ürəyində olanları dilinə gətirdiyi 
üçün daxilən toxtaxlıq tapmışdı.  
O, qızın növbəti zəngində daha bir səddi keçib, ona da ürəyini 
açdı.  
-Sənin səsini dünyada olan bütün səslərdən seçirəm. O səsdə 
elə bir cazibə var ki... 
-Bu sözləri sən bütün qızlar üçün deyirsən? 
-Yox, vallah, heç bir qıza deməmişəm bu sözləri. Məni o 
qədər sehirlədin ki, özümdən asılı olmadan qəlbimdə olan dilimə 
gəldi.  
-Dilinin ürəyində qalan başqa gizlinləri deməyə cəsarəti 
çatacaqmı? 
-Çatar. Amma... 
-Amma cəsarətinin olmamağından xəbər verir. 
-Onda ammasız ürəyimin istədiyini nöqtəsinə, vergülünə 
toxunmadan dilimə sənə söyləməyə icazə verirəm... Səni görmək 
indi mənim ən böyük arzumdur. 
-Əhsən cəsarətinə. Bilirdim onu deyəcəksən. Harada 
görüşək? Haraya gəlmək istəyirsən? 
-Mən...  
-Milli parkda görüşə bilərikmi? 
-O qədər adamın içində? 
-Yox, qıraqda, dənizə yaxın, lap sakit bir yerdə.  
O gecə Ərsən səhərə qədər yata bilmədi. Yerinin içində 
qıvrıla-qıvrıla sabahı açdı. Gah özünü günahlandırır, gah gələn 
zəngə görə o, qızı qınayırdı. Axı nəyə lazım idi bu söhbətlər, boş, 
mənasız danışıqlar? Necə gedəcəkdi o, qızın görüşünə? Onu əlil 
arabasında görən qız nə deyəcəkdi? Səsini başına atıb, onu 
rüsvay etməyəcəkdimi? Bu lazım idimi ona? Olmazdımı elə 
hərdən o gözəl səsi eşidib, özündən qırmızı, yaşıl xəyallar 
quraydı? Xəyalında onunla bir qəşəng həyat tamaşası qurub, o 
tamaşanın istisində qızınaydı. Artıq geriyə də çəkilməyə yer 
qalmamışdı. Getməsəydi qız ona zəng edib, cəsarətini lağa 
qoymazdımı? Deməzdimi, sənin kimi quş ürəkli insanları biz qızlar 
çox görmüşük? Sonra telefonu onun üzünə qapadıb, o şirin səsi 
eşitmək səadətindən birdəfəlik onu məhrum etməzdimi? Onu 
istəmirdi. Heç onunla görüşə getməyi də.  
Görüş təyin elədikləri vaxta beş-altı saat qalmışdı. O, bütün 
gücünü toplayıb, bir qərara gəlməliydi. Ürəyinin çox sürətlə 
döyünməyindən həyəcanlı olduğunu hiss edirdi. Bir az da belə 
getsə, ürəyi narahat ola bilərdi. Onda bacısına nə deyəcəkdi? 
Deyəcəkdi ki, bir tanımadığı qızın yalançı sevdasından bu hala 
düşüb?.. Yox, o, son sözünü deməliydi. O son söz onu bir dar 
dalana aparıb dirəsə belə... 
Telefonu zor-güclə əlinə götürüb, qulağına apardı. Əlləri əsə-
əsə ona tanış olan nömrəni yığdı.  
-Ərol, salam... 
-Salam, qardaş. Ürəyimiz necə yaxındı, istəyirdim sənə zəng 
edim. Səninlə vacib söhbətim var.  
-Nə olub ki? Qorxulu bir şey yoxdur? 
-Yox, narahat olma. Sənə iki xəbərim var, ikisi də xeyir 
xəbərdi. 
-Onda de gəlsin. 
-Birincisi, kreditə maşın götürdüm. İndi səni doyunca gəzdirə 
bilrəm.  
-Nə yaxşı, sağlığına qismət olsun. 
-İkincisi, o xanım avropadan geri qayıtdı. Bundan sonra 
kefindi.  
-Niyə qayıtdı ki? 
-Nə bilim, ayrılıblar. Deyir, bu avropalıların elə hap-gopudu. 
Kişilərində bir kişilik qalmayıb. Deyir, heyif deyil öz kişilərimiz? Bir 
də onu dedi ki, Ərsən kimi bir kişi avropanın min kişisinə dəyər.  
-Zarafat eləmə... 
-Vallah elə dedi. Apararam yanına, özünə də deyər.  
-Yox, istəmirəm. 
-Nə oldu, ne tez belin qurudu? 
-Bel söhbəti deyil. Sənnən başqa söhbətim var. Bir-iki saata 
gələrsən bizə...  
Bir-iki saatdan da tez özünü Ərsənin yanına çatdırdı. Onun bir 
qədər nigaran danışığından narahat olub o vaxtı gözləyə 
bilməmişdi.  
-Sizdə bir hadisə baş verib? 
-Bizdə yox, mənim dünyamda fırtına qopub. 
-O nə fırtınadır elə? 
Ərsən qapıya tərəf baxıb, astaca pıçıldadı: 
-Mən vurulmuşam, Ərol. 
-Kimə? 
-Bir gözəl qıza... Daha doğrusu, gozəl səsli qıza. 
-Özü gözəl deyil? 
-Bilmirəm hələ. Görməmişəm ki. Bu gün görüşəcəyik. 
-Nə yaxşı. Danışığından vurulan adama oxşadığını hiss 
eləmişdim... 
Milli parkda yenə də qələbəlik idi. Hər kəs dəniz havasını 
ciyərlərinə çəkmək üçün bu gözəl məkana üz tutmuşdu. 
Sevişmək üçün buraya gələnlər lap uzaqdan adamı cəzb edirdi. 
Onların öz dünyaları vardı axı. Sevgi boyda dünyaları. Və bu 
dünya işıqlı planet kimi lap uzaqdan göstərirdi özünü. Ərsən bir-
bir onlara baxır, qəlbində həsəd hissi baş qaldırırdı. Sanki özünün 
də indi o sevgi dünyasının bir sakini olduğunu unutmuşdu. Bir də 
hələ özünü o dünyanın adamı hesab eləmirdi. O ülvi dünyanın 
sakini olmaq üçün gərək iki qəlbin döyüntüsü bir vuraydı. Bunun 
üçün azad bir ruhu öz ruhuna tabe elətdirməliydi. Bunu eləmək 
üçün isə böyük qəlbini ovuc içi kimi açıq qoyub, o azad ruhun 
qəlb qapısını açaraq içəri daxil olmasını bacarmalıydı. Bunu 
bacaracaqdımı? Ərol onun əlil arabasını içərilərə doğru 
apardıqca, bu haqda düşünürdü. Deyəsən, elə Ərolun özünün də 
qəlbini bu mövzu əsir eləmişdi. Çünki bir kəlmə danışmadan onu 
müəmmalı sevgisinə doğru aparırdı. 
-Bax, Ərol, o yanda saxlayarsan. Özün də çıxıb gedərsən. 
Zəng edəcəyəm sənə.  
Ərol Ərsən deyən yerdə arabanı saxlayıb, onun üst-başına 
nəzər yetirdi və ona xeyir diləyib, oradan uzaqlaşdı.  
Bir qız ürkək baxışlarla ətrafı seyr edə-edə gəzişirdi. Hiss 
olunurdu ki, kimisə gözləyir. Bəlkə bu qız elə İlknurun özüdür? 
Oğrunca onu başdan-ayağa nəzərdən keçirdi. Çox qəşəng qız idi. 
Bir kəlmə səsini eşitsəydi, onda yəqinlik yaranardı. Necə eşitsin 
səsini? Bəlkə yanına çağırıb, saatın vaxtını soruşsun? Qolundakı 
saata baxıb, gülməyini birtəhər saxladı. Bir də bu yol artıq 
köhnəlib, ot basmış yol idi. Bu yoldan indi ancaq yenicə kənddən 
gələn cavanlar istifadə eləyirdilər.  
Qız hərdən oğrun-oğrun ona baxıb, tezcə də nəzərlərini 
başqa istiqamətlərə yönəldirdi. Hiss olunurdu ki, qız da ondan 
nəsə soruşmaq istəyir. Ancaq buna ya ürək eləmir, ya da əlil bir 
oğlanla kəlmə kəsməyi özünə sığışdırmırdı. Yandan baxanlar nə 
deyərdilər ona? Deməzdilərmi, ay gözəl qız, sənə yaraşırmı bu 
qəddi-qamətdə əlil arabasında oturan bir cavan oğlanla kəlmə 
kəsirsən? Hər halda, Ərsən belə düşünürdü. Və elə bu 
düşüncənin qəribə, anlaşılmaz aurasında arabasını əlləri ilə 
fırlayıb, qıza tərəf yaxınlaşdı.  
-Gözəl qız, deyəsən, siz də kimisə gözləyirsiniz? 
Elə bu anda sanki ürəyi ağzının həndəvərinə gəldi. 
Döyüntünü, səsinin titrəməsini özü də hiss elədi. Qız ona cavab 
verən kimi o qızın İlknur olub, olmadığını biləcəkdi. 
-Bəli, gözlədiyim adam var.  
Səs o səsə bənzəyirdi. Amma tam o səs olduğu aydın deyildi 
hələ.  
-Sevdiyin oğlandı yəqin? 
-Hələ bilmirəm. Sevib-sevmədiyimə bu gün qərar verəcəyəm. 
Bəli, bu səs o səs idi. İlknurun məlahətli və qəşəng səsi.  
Ərsən bütün ruhunun yerindən dərbəndiyini və o ruhun 
alaqaranlıq aləmə düşdüyünü hiss elədi.  
-Bəs siz neyləyirsiniz burda? Yəqin sizin də gözlədiyiniz var? 
-Yox, mənim kimi adamlar yalnız ölümlərini gözləyirlər. Hansı 
qız gəlib mənimlə görüşər? 
-Niyə elə deyirsiniz? Nəyə görə özünüzü alçaldırsınız? Sizin o 
biri... sevib-sevilən cavan oğlanlardan nə fərqiniz var?  
-Fərqimiz çoxdu, gözəl qız. Bizim cəmiyyət, bizim adamlar 
mənim kimi əlil arabasında oturan fiziki qüsurlu insanları qəbul 
eləmir. Onları özündən aralı saxlayır. Yan-yana getməyi özünə 
sığışdırmır. Sanki biz ayrı, yad bir planetdən gəlmiş adamlarıq. 
Onların gözü çox zaman bizi görmür. Görəndə də əyri görür, düz 
görməyi bacarmır.  
-Elə danışmayın...  
-Bəzən adama elə gəlir ki, bizlərin nə yaşamaq, mübarizə 
aparmaq, nə də sevmək hüququmuz yoxdur. 
-Bu hüququ sizin əlinizdən kim alıb axı? 
-Sizin kimi sağlam insanlar. 
-Sağlam?.. Elə bilirsiniz hər ayaqda duran sağlam insandır? 
Sağlamlıq fiziki qüsurla ölçülmür. Düşüncəsi sağlam olan insanlar 
ən sağlam insanlardılar.  
-Yaxşı, gözəl qız, mənə təskinlik verməyiniz yetər. Bir az 
məndən aralı dayanın. Sevdiyiniz oğlan gəlib, bizi bir yerdə görər, 
sizə də, mənə də nifrət edər. 
-Elə danışmayın, Allah xatirinə. Əgər o sizin düşündüyünüz 
kimi bəsit bir adamdırsa, onunla mənimki heç zaman tutmaz... Siz 
məni tanımırsınız. Tanısaydınız belə danışmazdınız. İnsan bu 
dünyaya yalnız yaşamaq üçün gəlmir. Bu dünyada hər bir insanın 
bir özəl missiyası var. O missiyanı anlamayan və yerinə 
yetirmədən dünyadan gedən insanlar yarımçıq insanlardılar. Bu 
insanların o biri şüursuz canlılardan heç bir fərqi yoxdur. Bu 
haqda böyük filosoflar çox qiymətli fikirlər söyləyiblər. Yadıma 
düşsə, onlardan sizə sitatlar gətirərəm. Onda bilərsiniz ki, çox 
səhv düşünürsünüz.  
-Siz nə ağıllı qızsınız... 
-Bir də cəmiyyətə inteqrasiya oluna bilməməyinizin bir günahı 
da elə sizin özünüzdədir.  
-Biz nə etməliyik ki? 
-Özünüzü sübüt etmək üçün insanlar arasına çıxmalı, 
qaranlıqda gizlənməməlisiniz. Elə fiziki məhdudiyyətli insanlar var 
ki, onlar cəmiyyətə, vətənə, elə, obaya sağlam insanların verə 
biləcəyindən daha artıq fayda gətirə bilərlər. Ancaq... 
-Orasını düz deyirsiniz. Amma belə insanların cəmiyyət 
arasına çıxmasına ailələrdə də böyük maneələr törədirlər. Onların 
əlil uşaqlarını adamların görməsindən utanırlar. Ona görə də belə 
adamlar özlərinə qapılıb evdə oturur, ağır ruh düşkünlünə məruz 
qalırlar. Tək-tük eşiyə, bayıra çıxan əlil insanlara da adamlar dəvə 
nalbəndə baxan kimi baxırlar. Ya da onları yalnız dilənçi, yolçu 
hesab edirlər. Bizim cəmiyyət bizləri qəbul eləməyə hələ hazır 
deyil. Mənim bir əlil dostum var. İqtisadiyyat üzrə evdə fərdi ali 
təhsil alıb. Çox savadlı bir adamdır. Əlil arabasında onu 
Amerikaya, konfransa aparmışdılar. Amerikadan qayıdanda öz 
evlərinin girişində dayanıb, zülüm-zülüm ağlamışdı. Bunun 
səbəbini ondan soruşanda, o, heç nə deməmişdi. Sonra mənə 
dedi, dedi ki, getdiyi ölkədə fiziki məhdudiyyətli insanlar üçün 
yaradılan şərait və bizdə girişin ağzında pilləkənə baxa-baxa 
qalmağım məni kövrəltdi.  
Söhbət hələ, deyəsən, uzanacaqdı. Sanki qız da buraya 
yalnız bu mövzuda danışmaq üçün gəlmişdi. Elə məntiqli, yerli-
yataqlı danışır və anbaan özünü Ərsənə bağlayırdı ki, indidən 
Ərsən onunla ayrılmağın ürəyində xiffətini çəkirdi. Kaş ki, bu anlar 
heç bitməyəydi. Zamansızlığa dönəydi. Ya da mövzu səmtini elə 
yönə çəkib aparaydı ki, onda Ərsən bu qıza nifrət eləməyə 
başlayaydı. Yoxsa, ondan ayrılmağın əzabı onun üçün çətin 
olacaqdı.  
-İstəsəniz, sizinlə bir çay da içə bilərəm. 
-Axı... 
-Eybi yox, o da istəsə, bizə qoşula bilər. Bir də ki, vəfalı 
oğlanlar çox azdı bu həyatda. Görürsünüzmü, dediyi vaxtdan gör 
nə qədər keçir, hələ izi-sorağı yoxdur. 
-Oğlanların vəfasız olduğunu hardan bilirsiniz? Həyatınızda 
belələri olubmu heç? 
-Yox, heç zaman olmayıb. Deyəsən, bu birincidir. Amma 
adamlardan eşitdiklərimdən, bir də oxuduğum kitablardan bilirəm 
ki, onlara çox etibar yoxdur.  
-Siz indidən elə düşünməyin, gözəl qız. Bəlkə elə sizin 
qarşınıza çıxan ilk oğlan dünyanın ən vəfalı insanı olacaq.  
-Nə bilim. Həyatdan hər cür sürprizlər gözləməyinə dəyər. 
-Heç tanış olmadıq. Sizin adınız nədir? 
-Mənim adım İlknurdur. 
Ərsənin içində, elə bil, şimşəklər çaxdı. Ürəyinin döyüntüsü 
bir az da şiddətləndi. Bu qızın telefonda səsi gələn qız olduğuna 
inamı bayaqdan yaranmışdı. Ancaq inamın tam təsdiqini tapması 
elə bu anda oldu və o, özünü itirməmək üçün bütün hissiyyat 
orqanlarını səfərbərliyə aldı.  
-Bəs sizin adınız nədir? 
-Mənim?.. Mənə hələ ad qoymayıblar. 
-Anlamadım. 
-Mən hələ bir qəhrəmanlıq eləməmişəm. Qəhrəmanlıq 
edəndən sonra Dədə Qorqud gəlib mənə ad verəcək. 
İlknur gülümsədi. Yanaqlarında qəribə batıq əmələ gəldi. Bu 
batıq ona elə yaraşırdı ki. Gözəl siması bir az da gözəlləşirdi.  
-O qəhrəmanlığı etmək üçün neyləmək lazımdır? 
-Elə birincisi... adımı sizə deməliyəm... Mənim adım... 
Ərsəndir. 
İndi daxilində nələrin baş verdiyini heç özü də anlamırdı. 
Sanki hissiz, duyğusuz bir robota çevrilmişdi. Özünün-özünə 
nəzarəti itmək üzrə idi.  
-Nə? Ərsən? 
-Ərsən... Sizin görüşünə gəldiyiniz adam... 
Dünya başına dolanırdı. Dəniz ondan uzaqlaşıb, qərib yerlərə 
gedirdi. Adamlar düz, əyri yeriyirdilər. Binalar rəqs edən adamlar 
kimi parkın başına fırlanırdılar. Qulaqlarına da qəribə səslər 
gəlirdi. O səslərin içində həm ölənlərin, həm qalanların sədasını 
eşidirdi. Ən çox da anasının. Anası ona sevgi laylası oxuyurdu... 
Özünə gələndə qız ondan uzaqlaşıb getmişdi. İndi yanında bir 
dəniz var idi, bir qəmli sahil, bir də qulaqlarında səslənən 
anasının ağıya bənzəyən laylası... 
Üç gün dəlilər kimi telefonu qucaqlayıb oturdu. Hər gələn 
zəng onu diksindirdi. Telefonun o ucundan o, qızın səsini eşitmək 
indi həyatının ən böyük istəyi idi.  
Yenə zəng... 
Yenə həyəcan... 
Və o, qızın səsi... 
-Dədə Qorqud sənin adını düz verib. O adı qoru və mənim 
sevgimə bir ömür boyu inan!..  
Bu dəfə dünya gözünə bir başqa çalarda göründü. Elə bil, 
aləm başdan-başa al-əlvan gül-çiçəyə bürünmüşdü. O gül-çiçəyin 
içində özünü dimdik, ayaq üstə dayanmış görürdü. Bu gün onun 
həyatında bir başqa, yeni dövr başlanırdı... 
Dərin xəyala daldığından bu dəfə gələn telefon zənginə də 
diksindi. Telefon ondan aralı idi. 
-İlknur, ay İlknur... Gəl telefonu götür.  
Saçlarını qurulaya-qurulaya tələsik telefonun dəstəyini 
qaldıran İlknurun nə danışdığını anlamadı. Və o, dəstəyi üstünə 
asıb, qollarını geniş açaraq, Ərsənə doğru gəldi. Onu qucaqlayıb, 
üz-gözünü isti öpüşlərə qərq elədi. 
-Gözün aydın, Ərsən, dayı olmusan. Kamran zəng eləmişdi... 
Gün o gün olsun sən də ata olasan.  
Bunu deyib İlknur nazlana-nazlana dikələn qarnına tərəf 
baxdı. Ərsən onun qarnına xırdaca sığal çəkib, üzündən öpdü. 
-Hazırlaş, bu münasibətlə səni gəzməyə aparıram. Bayırda 
elə gözəl hava var ki.  
İlknur düz deyirdi. Bayırda çox gözəl hava var idi. Günəş 
pəncərədən Ərsənə baxıb, gülümsəyirdi. Ömründə günəşin belə 
parlaq, gülümsər olduğunu görməmişdi. Yəqin indi o günəşin şəfəqləri 
Ərsənin anasının da qəbrinə nur çiləyirdi. İndi o qəbrin qarşısında 
dayanmaq, şirin-şirin ağlamaq, anasının ruhuna gözaydınlığı vermək, 
bir də onun ana laylasını eşitmək keçirdi Ərsənin könlündən. 
 
Rəqs meydançasında öpüş 
 
Yaddaşlarda ilişib qalmış xatirələrin əlvan rəngi olmur. Ağ-qaraya 
bürünmüş o xatirələr keçmişlərdə qaldığı üçün rəngi solur, elə 
solğunluğu, ağ-qaralığı ilə şirin görünür adama. Danet Maqsudun da 
yaddaşında çox xatirələr qalmışdı. Uşaqlığından, yeniyetmə 
çağlarından, ilk gənclik və gənclik illərindən... Hamısı da solğun, rəngi 
itmiş, ağ-qara... Amma nə sirdi, nə sehrdi bilmirdi, yalnız o xatirələr 
rəngli görünürdü ona. O xatirələr ki, orada əyninə əsgərlik paltarı 
geyinmişdi və yanında o qız var idi. Nataşa. Kişilik gözünün birinci 
ovu.  
Əsgərlikdən qayıdanda o, qızın obyektdə olduğu xeyli sayda şəkil 
gətirmişdi özü ilə. Məqam tapdıqca o şəkillərə baxır, bununla təskinlik 
tapırdı. Ürəyi elə uçunurdu ki, o anlarda. İmkanı olsaydı, bir an 
dayanmaz, tez bilet alıb onun yanına uçardı. Heç olmasa, bir həftə, 
on gün onun yanında qalıb, özünə gələr, yenə geri qayıdardı.  
Ailə qurandan sonra o şəkilləri bircə-bircə cırıb atdı. Təkcə 
birindən başqa. Bu şəkildə Nataşa elə canlı, cazibəli, ehtiraslı 
görünürdü ki, onu cırıb atmağa əli gəlmirdi. Elə bilirdi, onu cırıb atsa 
Nataşa ilə bağlı bütün xatirələrinin üstündən xətt çəkəcək. Ömürlük, 
birdəfəlik onu həyatından siləcək.  
Çox gizlin saxlayırdı o şəkli. Bilirdi ki, onsuz da qısqanc olan 
həyat yoldaşı o şəkli görsə, evdə vay-şivən qoparacaq. Yediyi-içdiyi 
burnundan gələcək.  
Bu gün evdə tək qaldığından tez şəkli tapıb, dizlərinin üstünə 
qoydu. Yenə solğun xatirələr onu özündən alıb, rəngli xatirələrə qədər 
apardı... 
...Onların hamısını Biləcəriyə yığmışdılar. Bu gün-sabaha bölmə-
bölmə hərbi hissələrə yola salacaqdılar. Atası da onunla gəlmişdi. 
Əslində onun gəlməyinə ehtiyac yox idi. Ancaq anası məcbur elədi 
atası da gəlsin. O da yarıkönüllü işindən icazə alıb, oğlu ilə gəldi. Bir 
də düşündü ki, bəlkə Biləcəridə bir adam tapıb, oğlunu yaxşı yerə 
saldıra bilsin. 
-Maqsud Qurbanov. 
-Mən. 
-Komandirin yanına. 
-Oldu. 
Atası da onunla içəri keçmək istədi, lakin icazə vermədilər.  
Hərbi geyimli, cüssəli kişi onu sorğu-suala tutdu.  
-Məktəbdə rus dili keçmisinizmi? 
-Bəli. 
-Rus dilində danışa bilirsənmi? 
-Xeyr. Da, netdən başqa heç nə qanmıram.  
Komandir gülməyini birtəhər saxlayıb, üzünə zəhmli ifadə verdi. 
 -Elə qanmırsınız ki, gedib oralarda ən pis batalyonlara 
düşürsünüz də.  
-Rus dili dərslərindən həmişə qaçardım. Yamin müəllim dədəmə 
gileylənməkdən yorulardı. Dədəm də üzdən keçirdi, deyirdi, bu 
uruslara etibar yoxdu. Bir də gördün... 
-Yaxşı, zilə çıxma, Danet Maqsud, bu mövzuda danışmaq sənə 
düşməz. Adamın qabaq dişlərini çıxararlar, ağzı qotur qalar. 
-Bildim. 
-Birdən o yerlərdə bir rus qızına vuruldun, onunla necə 
danışacaqsan? 
-Sevginin dili olmur, yoldaş komandir. Lallar da sevgi olanda, bir-
birini anlayırlar.  
-Sağ ol, Danet, qurd-quş yeməsə, səndən adam olacaq... 
Qatarda dörd-beş gün yol gələndən sonra onları Rusiyanın bir 
ucqar vilayətinə gətirdilər. Ucqar olsa da, çox qəşəng yerlər idi. 
Maraqlı təbiəti vardı. Günəş, elə bil, başqa yerlərdən daha alçaqda 
dayanırdı buralarda. Bəs niyə buralar belə soyuq olurdu, orası 
qəribəydi. Yağışın yağması da bir başqa cür olurdu. Birdən göyün üzü 
qaralır, ildırım çaxır, sel-su aləmi başına götürürdü. Sonra gəldiyi kimi 
birdən də qara buludlar çəkilib gedir, göyün üzü par-par alışıb yanırdı.  
İlk günlər çox əziyyət çəkirdi Maqsud. Ən çox da rus dilini 
bilməməyi onun işini düyünə salırdı. Biləcəridə komandirin dedikləri 
düz çıxırdı. Bizim adamların çoxunu tikinti batalyonlarına, ora-bura 
qarovul çəkməyə, donuzlara baxmağa göndərirdilər. Təkcə Şəkidən 
olan bir oğlanı xətti yaxşı olduğuna görə batalyona yazar 
götürmüşdülər. Hamı o şəkili oğlana həsədlə baxırdı. Deyəsən, rus 
dilini də pis bilmirdi. Maqsud o şəkili oğlanla söhbət edəndə, içində 
özünü qınayır, hərdən dədəsini də bu qınağın gözünə qatırdı.  
Heç cürə buranın yeməklərinə öyrəşə bilmirdi. Anasının dadlı 
yeməklərinin həsrətini çəkirdi. Yalandan məktubda anasına hər şeyin 
yaxşı olduğunu, yeməkləri yeyə bildiyini yazsa da, əslində, çox vaxtlar 
ac qalırdı. Pulu olanda gizlincə qıraqdan bir şey alıb, içəri ötürürdü.  
Dostlarından gələn məktublardan kəndlərindən xəbər tuturdu. 
Hansı qız ərə getdi, kim evləndi, kim-kimi döydü, kimin qapısından 
toyuq, quzusu oğurlandı, kim öldü, kim qaldı... O məktublardan onu 
da öyrənmişdi ki, özü gedib kəndə çatmamış, ləqəbi kəndə çatmışdı. 
Dostları da zarafatla ona Danet Maqsud adı ilə məktub yazırdılar.  
Əvvəldən kənddə olan ləqəblərdən zəhləsi gedərdi. Zırpı İqbar, 
Qoyun Şəmi, Qurd Həsən, Şamı Eldar... İndi onun adı da o ləqəbi 
olanların siyahısına qoşulmuşdu. Yaxşı ki, çox biabırçı ləqəb 
düşməmişdi boynuna. Danet. Nə olsun ki? Heç çoxları bunun 
mənasını bilməyəcəkdilər. Hələ bəlkə elə başa düşəcəkdilər ki, yaxşı 
bir şeydən boynuna düşüb bu ləqəb. Amma yox, bununla Maqsud 
özünə təskinlik verirdi. Axı yaxşı bilirdi ki, kənddə olan ləqəblərin 
hamısının mənasını adamlar bilirdilər. Uşaqdan böyüyə kənddə hamı 
biləcəkdi ki, rus dilində da, netdən başqa bir şey qanmadığına görə 
bu ləqəbi yapışdırmışdılar ona. Hələ onu da bilirdi ki, kəndə 
qayıdanda uşaqlar ona baxıb qımışacaq, dalınca danışacaq, onu lağa 
qoyacaqdılar.  
Bu üç-dörd ay Maqsuda üç-dörd il qədər uzun göründü. Birdəb-
birə qərib yerə düşməyin, başqa qanunlar əsasında yaşamağın belə 
ağır olduğunu o, heç ağlına gətirməzdi. Əsgərliyin öz yazılan və 
yazılmayan qanunları var idi. Bu qanunlardan baş çıxara bilməsəydi, 
başı çox bəlalar çəkə bilərdi. Bir az çox xidmət edənlərə ded 
deyirdilər. Və o dedlər yenicə gələnləri molodoy adlandırıb, başları 
üzərində hakimlik edirdilər. Kim ki, o dedlərin bir sözünü iki edirdi, 
işləri zülüm olurdu. Bir də gərək ağır bir sınaqdan çıxıb, onların hər 
dediyini də etməyəydin. Səni ayaqyolu təmizləməyə də göndərə 
bilərdilər. Bir dəfə buna kəskin etiraz edib, əməlli-başlı kötək 
yeməsəydin, səndən əl çəkməyəcək və daha şərəfsiz işlər arxasınca 
göndərəcəkdilər. Maqsud bunları hələ kənddən, bura gəlməmişdən 
bilirdi. Ona görə bir yağlı kötəyi gözü altına alıb, dedlərin qarşısında 
gözükölgəli qalmamışdı.  
Azad vətənin bərabər hüquqlu vətəndaşları desələr də, əslində, 
hərbi hissələrdə ruslar hegemonluq edirdilər. Onlar başqa xalqların 
nümayəndələrini alçaldır, onlara yuxarıdan aşağı baxırdılar. Hələ 
yaxşı ki, bu çeçenlər var idi. Hansı hərbi hissədə ki, bir-iki çeçen 
olurdu, orada ruslar at oynada bilmirdilər. Onlardan itdən qorxan kimi 
qorxurdular. Onların batalyonunda da Ruslan Udarbayev adında bir 
çeçen var idi. Bu çeçen bir dəstə rusa qan uddururdu. Hətta bir dəfə 
altı rusu əzib, yan-yana yığmışdı. Və o döyülən ruslar Ruslanın 
qorxusundan onun adını dillərinə gətirməmişdilər. Bilmişdilər ki, onun 
adını çəksələr, sonra Ruslan onların başında qoz sındıracaq.  
Belə dava-şava işlərindən Maqsud uzaq durmağa çalışırdı. Axı 
anası da onu Qurana and verdirmişdi, demişdi, oralarda özünü adam 
kimi apar, davadan, mərəkədən uzaq qaç. O, da hər dəfə bir şeyə 
hirslənəndə, əlləri gicişəndə anasının sözlərini xatırlayır, lənət 
şeytana deyib, bir qırağı çəkilirdi.  
Bura kənd olsa da, heç kəndə bənzəmirdi. Kəndin başı, ayağı 
bilinər. Bu kəndin isə nə başı bilinirdi, nə ayağı. Kartof sahələri, başqa 
əkin yerləri göz işlədikcə uzanıb gedirdi. Bu kəndin adamları da, 
deyəsən, heç bir-birlərini əməlli-başlı tanımırdılar. Bu müşahidələri 
Maqsud əsgərliyindən bir il keçəndən sonra aparmağa başlamışdı. 
Axı indi hərdən samavolka deyilən əsgər hiylələrinə də baş vururdu. 
Yəni, imkan olan kimi hissədən gizlincə çıxıb qaçır, kənd-bərədə 
gəzib-dolanır, maraqlı nə görürdüsə, baş vurandan sonra qayıdıb 
gəlirdi. Maraq dairəsinin pik nöqtəsində isə qəşəng rus qızları 
dayanırdı. Onlara hərisliklə baxmaqdan doyumsuz zövq alırdı. 
Ürəyində çox qəribə hisslər, duyğular yaranır, bu duyğuları 
gerçəkləşdirməyin xəyalında kamına çatırdı. Ancaq bir qıza da 
yaxınlaşıb, bir kəlmə kəsə bilmirdi. Ona görə yox ki, dadan, netdən 
başqa heç nə qanmırdı. Bu bir ildə rus dilini əməlli-başlı öyrənmişdi. 
Hər kəslə istənilən mövzuda söhbət edə bilərdi. Amma cəsarəti 
çatmırdı. Ki, bir qəşəng qıza yaxınlaşıb ürəyini açsın. Ona xoş sözlər 
desin, gözlərinə baxsın, tellərinə sığal çəksin. Ondan daha çox xidmət 
edən yoldaşları samavolkadan qayıdandan sonra elə xoş söhbətlər 
edirdilər ki, Maqsudun ağzı sulanırdı. Düzü, bunların bəzilərinə 
inanmırdı. Üzlərinə deməsə də, ürəyində onların gopa basdığını zənn 
edirdi. Bir az abırlı danışanlara isə inanırdı. Və nədənsə, özünü bu 
inandığı adamların yerində olmağı ürəyindən keçirirdi.  
Əsgərlik müddətinin bitməsinə üç-dörd ay qalırdı. Daha əvvəlki 
kimi kəndləri üçün burnunun ucu göynəmirdi. Anasının yeməklərini də 
ara-sıra xatırlayırdı. Bu yerlərə öyrənmişdi. Ağaclarına, torpağına, 
yeməyinə, suyuna, adamlarına qədər... İndidən beş barmağı kimi 
bilirdi, bilirdi ki, kəndə qayıdandan sonra bu yerlər üçün darıxacaq. Ən 
çox da son günlərdə tanıdığı Nataşa adlı qız üçün. Hər dəfə onunla 
tanış olduğu məqamı yadına salanda canından xoş bir gizilti keçirdi. 
O anı həyatının ən xoş, ən yaddaqalan xatirəsi sanaraq, yaddaş telinə 
bir daha möhkəm-möhkəm yazırdı.                
 O gün yenə rota komandirindən izin alıb, hərbi hissəni tərk 
eləmişdi. Axşam vaxtı hissədən qaçmaqda məqsədi var idi. Bu axşam 
istəyirdi kəndin rəqs meydançasına getsin. Bu rəqs meydançası 
haqqında çox eşitmişdi. Amma hələ özü buraya gəlməmişdi. Buraya 
gəlməyə də cəsarəti çatmırdı. Ancaq bu gün bütün gücünü toplayıb, 
bu yerə gəlməyi qərara aldı.  
Kəndin kənarında yerləşən bu böyük rəqs meydançası uzaqdan 
adama gəl-gəl deyirdi. Qulağa xoş gələn musiqi, gənc oğlan və 
qızların ətrafa yayılan gülüşü, işıq effekti... Nə desən, burada adama 
xoş gəlirdi.  
Maqsud bir qıraqda dayanıb baxırdı. Ürəyindən pünhan duyğular 
keçsə də, bu duyğuları həyata keçirməyin yollarını tapa bilmirdi. Bu 
yollar onun üçün çox dolanbac, əyri-üyrü döngələrdən keçirdi ki, o 
cığırları açıb, arzularına çatmaq hələ xəyalının fövqundə idi. Hansı qız 
əsgər paltarı geyinmiş bir oğlana yaxınlaşıb, onunla qarşı-qarşıya 
dayanar, nəfəs-nəfəsə rəqs edər? Elə bu ağrılı düşüncələrlə baş-başa 
qaldığı vaxt bir qəşəng, sarışın qız onun qarşısında dayandı.  
-Rəqs edə bilirsiniz? 
-Bilirəm.  
-Bəs niyə boynunuz çiyninizdə dayanmısınız? 
-Yaxşı qız tapa bilmirəm.  
-Doğrudan? 
-... 
-Məndən yaxşı qız? 
Qız bunu deyib, sol əlini Maqsudun çiyninə qoydu. Üz-üzə 
dayanıb, meydançanın mərkəzinə tərəf çəkdi.  
Maqsud özünü itirmişdi. Nə edəcəyini bilmirdi. Röyadan gələn 
sarışın qızın birdən onu qucaqlaması, rəqsə dəvət eləməsi xəyalında 
uydurduğu nağıllara bənzəsə də, hələ toparlanıb, özünü ələ ala 
bilmirdi. 
-Siz qafqazlısınız? 
-Bəli. Hardan bildiniz? 
-Görünüşünüzdən. Qafqazlıların çox tipik görkəmləri var.  
-Hamısının? 
-Ermənilərdən başqa. Onlar çox eybəcər və duyğusuzdular... Siz 
erməni deyilsiniz?  
-Mən eybəcərəm ki? 
-Xeyr. 
-Demək, erməni deyiləm. 
Artıq rəqs eləməyə başlamışdılar. Ayaqlarını eyni istiqamətdə 
dolandırır, qollarını yuxar-aşağı endirir, hərdən xəfifcə bir-birinin 
sinəsinə toxunub, meydan boyu süzürdülər. Yaxşı ki, Maqsud 
kinolarda necə rəqs eləməyi görmüşdü. Yoxsa, qızın yanında biabır 
olacaqdı. Axı necə qıza deyəydi ki, bizim tərəflərdə belə şey yoxdur? 
Nəinki yad qızlarla, öz qohumun olan qız uşağı ilə nəfəs-nəfəsə 
dayanıb rəqs eləsən, buna pis baxarlar. Yox, bunu qıza deyə 
bilməzdi. Desəydi, qız ona gülərdi, lağa qoyardı. Sonra da astaca 
ondan aralanıb, özünə müasir düşüncəli bir oğlan arayardı.  
-Sənin adın nədir? 
-Maqsud.  
Dilinə yatmasa da, kəkələyə-kəkələyə Maqsudun adını təkrarladı. 
-Mənim adımı bilmək istəyirsən? 
-İstəyirəm. 
-Adım Natalyadı. Ancaq şirin çıxmaq üçün Nataşa deyirlər. Mən 
şirin qızam axı. Elə deyil? 
Nataşa elə məhramanə güldü ki, gülüşü Maqsudun bütün canına 
yayıldı. Bu gülüşdən sonra, bir də, Nataşanın gözlərini yandıran 
atəşin alovundan Maqsud tamamilə öz dünyasından aralanıb, bir 
başqa aləmə düşdü. İndi həriscəsinə qızın üz-gözünə, dodaqlarına, 
yarımaçıq sinəsinə baxır, bu anların ötəri yox, bitib tükənməz olmasını 
istəyirdi. 
Nataşa doğrudan da gözəl qız idi. Münasib boy-buxunu, yaraşıqlı 
əndamı, ağappaq dərisi ona xüsusi gözəllik verirdi. Yarımaçıq 
sinəsindən görünən döşlərinin birinin üstündə balaca qara xal var idi. 
Bu qara xal Maqsudun ağlını başından alırdı. Utanmasaydı, elə 
burada əlini aparıb o xalı oradan qoparar, bir kəpənək kimi göyə 
uçurardı. Sonra da kəpənəyin arxasınca düşər, onu tapıb gətirər, 
Nataşanın döşünün üstünə qoyardı.  
Onu öpməkdən özünü güclə saxlayırdı. Deyəsən, elə Nataşa da 
bunu arzulayırdı. Gözlərindən duyulurdu. Başını astaca qaldırıb yana 
baxdı. Rəqs edənlərin hamısı elə onun günündəydilər. Ancaq bəziləri 
gur işıq yandığını unudub, bir-birinə sarılmışdılar.  
Bəlkə də Maqsud indi Tanrıdan nə diləsəydi, Tanrı onu eşidərdi. 
Belə olmasaydı, rəqs meydançasının işıqları qəfildən sönməzdi.  
İşıqlar sönən kimi daha heç nəyə baxmayıb, qızın dodaqlarını 
ehtirasla öpməyə başladı. Həyatında heç vaxt görmədiyi şirin və 
möcüzəli anlar yaşayırdı. Ömründə birinci dəfəydi ki, bir qızın 
dodaqlarını öpürdü.  
Orta məktəbdə oxuyanda bir dəfə siniflərində oxuyan Züleyxanı 
öpmək istəmişdi. Onda da qız əlindən çıxıb qaçmışdı.  
Rus dili dərsindən yenə qaçmışdı Maqsud. Məktəbin arxasındakı 
bağda gəzişirdi ki, dərsin müddəti bitsin. Elə bu anda ağacların 
arasında Züleyxanı görmüşdü.  
-Ay qız, burda neynirsən? 
-Sən necə, mən də elə. Dərsdən qaçmışam.  
-Ayıb deyil, adam da dərsdən qaçar? 
-Bəs sən adam deyilsən? 
-Yox əşi, mənim adam olmağıma hələ çox var.  
Beləcə, xırda-xırda qıza tərəf yaxınlaşmışdı.  
-Heç sənə belə fikir verməmişdim, Züleyxa, sən necə də 
gözəlsən.  
-Yaxşı da. 
-İmam haqqı, düz deyirəm. Elə bil, bir mələksən.  
-Yaxın gəlmə, Maqsud, yoxsa, qışqıracağam. 
-Qışqırma, nə olar, qoy bir dəfə öpüm səni. 
-Nə?.. 
-Yalnız bir dəfə.  
-Qardaşıma deyəcəyəm. 
-Bir dəfə, Züleyxa...  
Qolları ilə onu ağacın arasında saxlayıb, dodaqlarını qıza 
yaxınlaşdıranda, qız əlindən sivişib qaçmışdı. 
Məktəbi qurtarana qədər o, qızla küsülü qalmışdılar. Əslində, 
sonradan Maqsud da öz hərəkətindən utanmışdı. Həm də 
qorxmuşdu. Ki, birdən Züleyxa onun hərəkətini gedib qardaşına 
danışar. Onda kənddə davakar kimi ad çıxarmış Zakirin əlindən 
qurtara bilməzdi. Sonra da ailələr arasında düşmənçilik yaranardı. 
Yaxşı ki, Züleyxa belə bir hərəkət eləmədi və Maqsudu kəndin 
töhmətindən xilas elədi... 
İşıqların nə vaxt yandığını hiss eləməmişdi Maqsud. Hələ əlinə 
düşən bu məqamda əlini aparıb Nataşanın döşünün üstündən qara 
xalı götürmüş, bir kəpənək kimi göyə uçurmuş, sonra da tutub əlləri 
əsə-əsə ağca məmənin üstünə qoymuşdu.  
Heç Nataşa da işığın yandığını hələ duymurdu. Deyəsən, 
Maqsudun dəli öpüşləri onun da ağlını başından almışdı.  
-Qorka... Qorka... Qorka... 
Yalnız indi meydanda rəqs edənlərin onlara baxıb, ucadan qorka 
qışqırmalarından sonra özlərinə gəlib, dodaqlarını bir-birindən 
ayırmışdılar... 
Bu ehtirasla dolu rəqs gecəsindən sonra Maqsud hərbi hissədə 
qərar tuta bilmir, imkan düşən kimi rəqs meydançasına gəlib, 
Nataşanı tapırdı. Belə görüşlərin birində Nataşa onu evlərinə də dəvət 
elədi.  
-Sabah axşam bizə gələrsən? 
-Sizə? 
-Hə, bizə, anam evdə olmayacaq. 
-Harda olacaq? 
-Pribaltikaya gedir. Orada bir sevgilisi var. İldə iki-üç dəfə onu 
görməyə gedir... Elə atamla da ona görə ayrılıblar. Gəlib gecəni 
yanımda qalarsan?  
Yenə Maqsud şirin xəyallara düşdü. Hərbi hissədə olan hadisələri 
bir anda nəzərindən keçirdi. Ruslan Udarbayev yenə rusları 
əzişdirmişdi. Bunun üstündə bölmədə ciddi nəzarət yaratmışdılar. 
Əgər rota komandiri ilə dil tapa bilsəydi, mütləq Nataşanın təklifini 
qəbul edərdi.  
-Qaça bilsəm, mütləq gələcəyəm... 
Rota komandirinin soluna-sağına keçib, onu bir konyakla razı sala 
bilmişdi. Ancaq komandir tapşırmışdı ki, səhərin gözü açılmamış 
kazarmada olsun.  
O gecə həyatında ilk dəfə qadın gözəlliyinin bütün hərarətini 
duyacaq və ilk kişilik ovunun şikarına çıxacaqdı.  
Elə qəribə gecəydi ki... Bədirlənmiş ay pəncərədən boylanıb, 
onların hərarətli anlarına şahidlik edirdi. Gecə quşlarının qəribə səsi 
bu gecənin sirrini-sehrini bir az da nağıla döndərirdi.  
-Sən nə qədər gözəlsən, Nataşa.  
-Məni alıb, Azərbaycana apararsan? 
-Niyə aparmıram ki? 
-Yalan danışma. Sizin analar rus qızlarını özlərinə gəlin etmək 
istəməzlər.  
Ürəyində onu təsdiq eləsə də, ehtirasdan ona başqa söz dedi. 
-İndi sənin sultanlığına son qoyacağam. 
-Sultanlığıma? Mənim sultanlığıma çoxdan son qoyublar. Bizdə 
çox sultan qalan qızlara pis baxırlar. 
Elə bu sözü gözləyirmiş kimi bütün həyəcanını dəf edib, özünü 
Nataşaya sübut elədi... Və o sehrlənmiş aylı gecə onun ömür 
yaddaşına əbədilik yazıldı... 
Hərbi hissəyə gecikdiyi üçün üç günlük cəza da aldı. Ancaq o 
gecənin şirinliyi bu cəzanın yanında ona bayram hədiyyəsi kimi 
göründü... 
Artıq əsgərlik həyatının son günlərini yaşayırdı. Bir neçə gündən 
sonra hərbi biletini alacaq və evlərinə yola düşəcəkdi. Nataşa isə 
burada qalacaqdı. Bunu düşünəndə, çox sıxılırdı Maqsud. O, qızdan 
ayrılıb getmək ona çətin gəlirdi. Elə Nataşanın özünə də Maqsuddan 
ayrılmaq çox ağır görünürdü.  
Son ayrılıq anlarında Nataşa göz yaşlarını tuta bilmirdi. Elə hey 
Maqsud onun yanaqlarında gilələnmiş göz yaşlarını silir, bir azdan 
yenə göz yaşı gilələnib, hicran qönçəsi kimi yanaqlarda göyərirdi.  
-Səni görməyə yenə gələcəyəm, Nataşa, darıxma. 
-İnanmıram. 
-İnan, gələcəyəm... 
Əsgərlikdən sonra ondan bir neçə dəfə məktublar aldı. Maqsud 
da cavab məktubları yolladı. Və üç ildən sonra onu görmək üçün uzaq 
bir yolçuluğa çıxdı. Nataşagilin evində başqa adamın yaşadığını 
görəndə, bütün ümidləri bir anda çilik-çilik oldu.  
-Bu evdə Nataşa yaşayırdı. 
-Bəli, yaşayırdı. Amma indi yaşamır. O, Pribaltikaya köçüb.  
Nataşanı birdəfəlik itirmək ağrısı ilə geri qayıtdı. O gündən Nataşa 
adlı dəftərini qatlayıb, bir xatirə kimi ürəyinin bir küncündə saxladı.  
Nataşadan Maqsuda qalan yalnız və yalnız bu şəkil oldu. O şəkil 
ki, onu dizləri üstünə qoyub, əsgərlik həyatından qalan şirin günlərin 
xatirəsini yaşayır, o günlərə qayıtdıqca gah cavanlaşır, xoşbəxt olur, 
cah da qocalıb, bu gününə dönürdü... 
Eşik qapısının açıldığını və kiminsə gəldiyini hiss edən kimi şəkli 
dizinin üstündən götürüb yerinə qoydu. Eyvana çıxıb, hənirti gələn 
tərəfə baxdı.  
-Ay Danet Maqsud əmi... 
-Nə olub, ay uşaq? 
-Heç nə olmayıb. Dədəm deyir, kəndə yaxşı kino gəlib, baxmaq 
istəyirsə gəlsin. 
-Heç kinonun yeridi? Nə kinodu elə? 
-Bilmirəm, deyəsən, rus kinosudu. 
-Yaxşı, de ki, gəlirəm.  
Dolanbac kənd yolları ilə kəndin klubuna tərəf gedən Maqsud 
xəyalında hələ də öz kinosunu düşünürdü. Düşünürdü, görəsən, 
Nataşa ailə həyatı qura bildimi? Xoşbəxt oldumu? Övlad sahibi 
olmağı bacardımı? Görəsən ondan da Nataşaya bir yadigar qaldımı? 
Bəlkə də... Bəlkə də o, qayıdıb gələndən sonra Nataşanın bir az ağa, 
bir az qaraya çalan qəşəng bir oğul övladı dünyaya gəlib. Və Nataşa 
Maqsudun gəldiyi səmtə baxaraq, ona elə Maqsudun adına bənzər bir 
ad qoyub. Nə bilmək olar. Dünya sirlərlə doludu. Hər insanın özü də 
bir sirdi. Danet Maqsud kimi... 
 
Əzabın sevinc payı 
 
Anasını yenə yuxuda görmüşdü. Yenə qəmli, kədərli, üzündə 
bir dünya hüzn... Onu həmişə belə görürdü yuxularında. Elə 
vaxtlar olurdu aylarla yuxusuna gəlmirdi. Gələndə də getmək 
bilmirdi. Həftədə iki dəfə, uç dəfə şirin yuxusuna girib, sabahkı 
gününü qara edirdi. Qara edirdi deyəndə ki, onu görmək bir oğul 
kimi ona xoş və gərəkli idi. Amma qəmli baxışları onu elə hala 
salırdı ki, bir neçə gün özünə gəlməyə güc tapammırdı.  
Narazıydı arvad. Ondan narazıydı. Onun kimi vardı ki? İki qızı 
ərə gedib, başqa ocağın çırağını yandırırdılar. Bir ona qalan oğlu 
idi. Ki, o, da belə nanəcib çıxmışdı. Qeyrətsiz sözünü özünə yaxın 
buraxmaq istəmirdi. Heç nanəcib sözü də yaxşı söz deyildi. 
Ancaq qeyrərsiz sözünə baxanda, nanəcib sözü çox abırlı 
səslənirdi.  
Niyə nanəcib övlad idi? O, ki müharibəni araya salmamışdı. 
Aləmi qatan, yüz illik məhrəm adamları bir-birinə düşmən edən də 
o, deyildi. Bəs onda niyə nanəcib olmalıydı axı? O gördüyü 
qatmaqarışıq, əzab verən yuxulardan sonra bu sualları dönə-
dönə özünə verirdi. Suallar isə cavablanmaq əvəzinə ox olub, 
gözünə, ürəyinə batırdı.  
Daha dözə bilmirdi. Bunun bir sonu olmalıydı. Özünün sonu 
olsaydı da olardı, təki o əcaib suallardan canı qurtaraydı.  
Ən çox da dini bayramlar yaxınlaşanda onun əzabı bir az da 
çoxalırdı. Arvadı geyinib-kecinib kinayəli baxışlarla ona baxa-baxa 
evdən çıxırdı. Ata-anasının qəbri üstünə gedirdi. Elə bil, arvad o 
kinayəli baxışları ilə ona “ Bəs sən niyə qırılmışlarının qəbri 
üstünə getmirsən?”- deyirdi. Bilirdi ki, əri anasının qəbri üstünə 
gedə bilməz, yenə “deyirdi.” Bilirdi ki, ərinin ayaqları onu atasının 
qəbri üstünə çox əzab çəkə-çəkə aparır, yenə “deyirdi.”  Səslə 
deyilməyən, gözlə ifadə olunan o xəncər kimi kəsən “sözlərin” 
qarşılığında gücü heç nəyə çatmırdı. Ürəyində arvadının var-
yoxunu söyürdü, dədəsini söyürdü və elə bu söyüşlərin sədası 
altında bir dəstə solmuş gül alıb, atasını yad etməyə gedirdi.  
Ancaq arvadının acığına gedirdi. Özünə qalsaydı, heç illərlə 
bu qəbiristanlığa səmt tutmazdı. Nə olsun ki, atası o məzarlıqda 
yatırdı? Atası məgər ona bir əməlli-başlı atalıq eləmişdi ki? Ömrü 
eyş-işrətdə keçən bu əyyaşın ata adı daşımağa haqqı çatırdımı?..  
Solmuş çiçəkləri atasının qəbri üstünə qoyub, bir xırda daşın 
üstündə oturmuşdu. Qərib xəyallar yenə onu götürüb uzaqlara, 
ağrıyla dolu uşaqlıq çağlarına aparmışdı... 
...Kənd kolxozunun anbardarı olan atası bu gecə də evə 
gəlməmişdi. Anası evin bir küncünə qısılıb, xısın-xısın ağlayırdı. 
Anası ağlayanda dözə bilmirdi İsmayıl. Onun göz yaşları qara 
selə dönüb, uşağı zülmət qaranlıqlara aparırdı. Bu qaranlıqların 
sabahı, işığı olacaqdımı, hələ orasını bilmirdi. O qaranlıq hələ get-
gedə qatılaşırdı. İsmayıl öz uşaq ağlıyla düşünüb, bir çarə 
axtarırdı. Çarə isə tapılmırdı.  
Həsən lap əzəldən yaxşı işlərdə işləmişdi. Ferma müdiri, 
kolxoz sədri, buxalter, indi də anbar müdiri... Hər zaman gəliri-
çıxarı çox olmuşdu. Camaat bir qarın çörəyi tapmayanda, o, iki 
qarın çörəyi həyətdəki itə-pişiyə atırdı. Qohum-qardaşa yanğısı 
yox idi, ona görə evinin artıq-urtuğunu itə-pişiyə yedirirdi. Arvadı 
dözməyib giley edəndə, deyirdi, sən belə şeyləri qanmazsan, 
həyətin iti-pişiyi bizim qohum-əqrabadan yaxşıdı.  
Züleyxa gizlində qohum-qonşuya azdan-çoxdan əl tuturdu. 
Amma bilirdi ki, Həsən bundan xəbər tutsa, onun qol-qabırğasını 
sındıracaq, bəlkə də, atası evinə göndərəcək. Ancaq yenə ürəyi 
dözmürdü. Ac adamların qarnını doyurmaqdan gizlicə zövq alırdı.  
Gəlirinin çox olması Həsənin qanına qudurğanlıq virusu 
salmıışdı. Həftədə iki-üç dəfə arvadının yanına girsə də, gözü 
yenə orda-burda qalırdı. Kəndin üç-dörd yerində özünə 
dayanacaq nöqtəsi tapmışdı. Harda ki, bir az ayağı sürüşkən 
qadın tapırdı, onu qarmağına keçirirdi. İndi də göp-gözəl, cavan 
Şəkərnaza tamah salmışdı. Ərindən boşanıb, tək yaşayan bu 
qadını ovlamaq çətin iş olmasa da, Həsən onu ələ keçirənə qədər 
bir xeyli arxasınca sürünməli olmuşdu. Və axır ki, tələsində 
Şəkərnazı görəndə yanar gözləri ilə süzüb, kobud əlləri ilə onu 
qamarlamışdı. Ovxayıb, əzişdirəndən sonra bir az özünə gəlmiş 
və gəlini qabağına qoyub, tələblərini irəli sürmüşdü.  
-Şəkərnaz, bu gündən mənim şəkərim olursan. İndiyə qədər 
nə qələt eləmisən, sənə keçirəm. Bundan sonra bir adamın 
barmağı sənə dəysə, səni də öldürərəm, o oğraşı da...  
Şəkərnaz astaca onun burnuna toxunub, “ Bəs bu oğraşı niyə 
öldürmürsən? ” – deyəndə, Həsən qeyzə gəlib, onu bir də 
yorğanın altına almışdı. 
Kənddə hamı xəbər tutmuşdu bu sevdadan. Lap axırda da 
Züleyxa xəbər tutdu. Heç nə demədi, qışqırıb səs-küy salmadı. 
Adəti üzrə evin bir küncünə qısılıb, xısın-xısın ağladı. İsmayıl 
onun bir sağına keşdi, bir solunda dolandı, xırda-xırda dən düşən 
saçlarına sığal çəkdi, yanaqlarından öpdü, yenə təskinlik 
verəmmədi. Hələ bir az da gözlərinin yaşı selə dönüb, üzündən 
sinəsinin üstünə süzüldü.  
-Ay ana, atamı indi tanıyırsan? Xasiyyətini bilmirsən? Heç elə 
bil ki, belə şeylər görməmisən? Bəsdi, Xurma, Xəzangül... Hələ 
neçəsi yadımdan çıxıb. Bu da belə kişidi də.  
-Mürdəşir onun kişi sifətini yusun.  
-Yəqin babam da bunun kimi olub? 
-İsmayıl, - hıçqırıb kinli-kinli düz İsmayılın gözlərinə baxdı, - 
sənə deyirəm, südümü sənə halal eləmərəm, böyüyəndə bu 
oğraş dədən kimi olsan... Beli qurusun, ciyəri yara töksün belə 
binamus kişinin. Bir qeyrətli çıxıb bunun başına daş salmır ki, 
bizim də, kəndin də canı bundan qurtulsun... Hələ o günləri evə 
gələn özü kimi qurumsaqların yanında kişilənirdi, deyirdi, kişinin 
hər tində bir arvadı olmasa, ona kişi deməzlər. Deyirdi, 
peyğənbərin də bir sürü arvadı olub. Nanəcib köpəkoğlu... 
-Ana, onsuz da o gündən el xətrinə dədəmin üzünə baxıram. 
Düzünə qalsa, heç ata kimi sevmirəm onu. Doğma ata da övladını 
tövlədə, qoyun-quzunun yanında saxlayar?  
On beş-iyirmi gün bundan əvvəl heyvanların suyunu gec 
verdiyinə görə, Həsən oğlunu tövləyə qatmışdı, demişdi “ it oğlu, 
heyvanlar səni bağışlayana qədər burda qalacaqsan.” 
Heyvanlar onu dörd gündən sonra “bağışlamışdılar.” Dörd 
gecə zavallı uşaq qoyun-quzunun yanında qalmışdı. Axşamdan 
gecə yarıya qədər qıyıq otların ustunə sərilib ağlayır, gözlərinin 
yaşı qurtarandan sonra yuxuya gedirdi. 
Həsən arvadına da tapşırmışdı, demişdi, and olsun qırmızı 
gözlü Əbülfəzlabbasa, məndən gizlin İsmayılı açıb eşiyə 
buraxsan, səni inəyin tiyəsinə bağlayacağam. Yazıq arvad 
ağlayıb sızlasa da, gözləri tövlənin qapısında qalsa da, 
qorxusundan açıb İsmayılı eşiyə buraxa bilməmişdi.  
Həsənin özü itə pay atan kimi aparıb oğlunun qabağına bir az 
pendir-çörək atmışdı, sudan-zaddan verib, yenə tənbeh eləmiş, 
işinin-gücünün dalısınca getmişdi. 
Onsuz da İsmayıl bu vaxta qədər atasını coşğun məhəbbətlə 
sevmirdi. Yaxşı ataları olan uşaqlara qibtə hissi ilə baxırdı. O 
gündən isə... O gündən özünü lap yetim uşaqlar kimi hiss elədi. 
Hələ yetimlərdən də daha yetim. Yetimlərin ya atası, ya da anası 
olmurdu. Onun isə həm anası var idi, həm də atası. Amma ata 
tərəfdən çox köməksiz və yetim kimi görünürdü.  
Bu dəfə anasının göz yaşlarına heç dözə bilmirdi. Bir istəyirdi 
içindəki kişilik hissini bir az dərbətsin, irəli yeriyib, atasının 
qənşərində dayansın, ötkəm səslə ona “daha bəsdi, dədə, bəsdi 
anamı öldürdün, yazıq deyilmi, bu qadına nə qədər zülm 
edəcəksən?” – desin. Ancaq özündə bu cəsarəti tapa bilmirdi. 
Qorxurdu ki, onun bu tənbehindən sonra atası onun qol-
qabırğasını sındırar, sonra da götürüb tövləyə, qoyun-quzunun 
yanına atar, aylarla oradan çıxmağa ona izn verməz.  
Bu yandan da anasının gözlərində toplanan bir dünya kədəri 
görəndə, dözə bilmirdi. Ürəyi qübar edirdi uşağın.  
Züleyxa hamamda Şəkərnazı görən günün axşamı yorğan-
döşəyə düşmüşdü. O əxlaqı yanlarından sallanan qadının kinayəli 
baxışlarını görəndə, şaqqanaq çəkib, döş-başını tir-tir titrədəndə, 
Züleyxanın ürəyindən bir qara ox keçmişdi. Özünü nə qədər 
toplasa da, axşama qədər canı bu əzaba tab gətirmişdi...  
Anasının tabutu kişilərin çiyni üstündə qəbiristanlığa tərəf 
aparılanda İsmayıl elə zavallı-zavallı ağlamışdı ki... Uşağın 
naləsindən daşürəkli adamların da gözlərində su qalmamışdı.  
Yasın sabahısı günü İsmayıl çaya gedib bir yekə çay daşı 
gətirmişdi, tövlədə axurun bucağında gizlətmişdi. Məqam 
gözləyirdi, imkan tapan kimi o daşı atasının başına çırpacaqdı. Bir 
dəfə çırpsaydı, bəs eləyərdi. Onda elə rahatlıq tapardı ki... Elə 
bilərdi anasının da, özünün də intiqamını ondan aldı. Ancaq... Hər 
zaman olduğu kimi indi də son məqama çata bilmirdi. Sanki son 
dayanacaqda bir qırmızı işarə var idi. O işarəni keçib arzusuna 
yetmək gücü onda çatmırdı...  
Kəndin düşmənlər tərəfindən işğalından sonra onlar da qaçıb 
Bakıya gəldilər. Hərə bir səmtə pərən-pərən düşdü. Həsən 
çoxlarını, qohum-qonşularını, sığal çəkib, həvəsi ilə yaşadığı 
qadınları, elə Şəkərnazı da itirdi. Əslində yaşı da o yaş deyildi. 
Amma yenə də əməlindən qalmırdı. Qılçalarını sürüyə-sürüyə o 
tində, bu küçədə sülənir, o arvadın yan-yörəsinə, bu arvadın döş-
başına baxa-baxa ağzı sulanırdı. Hələ bir-iki dəfə məqam tapıb üç 
manatlıq yanı sallanan küçə qadınlarının yanına da vermişdi 
özünü. Və onun bu işlərindən xəbər tutan İsmayıl yanıb-
tökülmüşdü. Bir neçə dəfə əlini atıb kənddən gətirdiyi çay daşını 
götürmüşdü. İstəmişdi, heç olmasa, indi bu daşı hədəfinə 
çatdırsın. Lakin hər dəfə də əlləri boşalmış, daş yerə düşüb yazıq-
yazıq ona baxmışdı...  
“Sən məni vururdun, ata, qəddarcasına vururdun. Elə bil, heç 
sənin belindən gəlməmişdim. O qədər varın, dövlətin qabağında 
günlərlə məni ac-yalavac saxlayırdın. Yadındadı, bir dəfə 
ədəbiyyat dərsindən iki aldığıma görə məni zalımcasına döydün? 
Onda düz üç gün evdən eşiyə çıxa bilmədim. Üz-gözümün qara-
qurasından uşaqların üzünə çıxmağa utanırdım. Əslində o 
dərsdən iki almağımın da səbəbkarı sən idin. İki gün dalbadal 
məni dağa, süd gətirməyə göndərmişdin, dərslərimə baxa 
bilməmişdim. Elə bil, bəhanə axtarırdın məni döyməyə. Niyə? 
Nəyə görə? O vaxtlar səbəbini deyə bilmirdim. İndi isə deyirəm. 
Aç meyid qulaqlarını eşit: anamı hər zaman səndən çox 
istəmişəm. Onun ölüsünü sənin dirindən çox istəyirdim. Çünki o, 
əsl ana idi. Doğma idi mənə. Sənin kimi yad deyildi. Bəli, sən yad 
idin mənə. Yad olmasaydın da, yadlar kimi davranırdın mənimlə. 
İndi elin minnəti, bir də arvadımın kinayəli baxışlarına görə 
gəlirəm sənin yanına. Yoxsa, nəyimə lazımsan? Bir ata ki, 
övladının qəlbində sevgi çırağı yandıra bilmədi, o elə yadlar, 
uzaqlar kimi bir şeydi. Sənin qəbrin üstündə ağlayanda da, elə 
bilmə sənə olan sevgimdən ağlayıram. O vaxtın xatirələri yadıma 
düşür. Anama, mənə elədiyin zülümlər yaddaşımda çözələnir. O 
günlərin ağrısı ağladır məni. Sən niyə belə ataydın? Qəlbin, ruhun 
yox idimi? Hər şeyə görə, bəlkə də, bağışlayardım səni. Bir övlad 
kimi. Ancaq cavan anamı bu dünyadan erkən apardığına görə 
bağışlamaram səni. Qoy mənə nankor övlad desinlər, biqeyrət 
çağırsınlar adımı, yenə əfv eləmərəm səni.” 
İsmayıl dodaqları əsə-əsə danışırdı. Elə əlləri də əsirdi. Əlləri 
əsə-əsə torbada gətirdiyi çay daşını əlləri arasına götürdü. Başına 
qaldırdı. Bütün gücü ilə qəbir daşının üstünə çırpdı. Daşdan 
qopan səs ona bu dünyanın vida nəğməsi kimi göründü. Sanki bu 
vida nəğməsi ilə atasından birdəfəlik ayrılıb gedirdi. Bu ayrılıq ona 
çətin, çox çətin gəlirdi. Amma həm də ruhuna bir rahatlıq yağışları 
yağdırırdı.  
Gedirdi. Arxaya baxa-baxa gedirdi. Ayaqlarının titrəməsi 
ürəyini yerindən qoparmaq halına gəlsə də, yenə çevrilib qəbrə 
tərəf, atasına sarı baxırdı... Və gedirdi... Bu yol onu atasından 
alıb, uzaqlara, lap uzaqlara, anasının yanına aparacaqdı. Onda 
anasının üzünə elə şax baxacaqdı ki. Bəlkə o gözlərdə yuva 
salan nisgili də bu gedişi ilə silib aparacaqdı. Bəlkə ilk dəfə 
anasının gözlərində təbəssümün işığını görəcəkdi.  
Çətin yol idi bu yol. Həm uzaq, həm çətin, məşəqqətli, həm də 
ölüm qədər qorxulu. Bu yolçuluğa çıxanlar doğmaları, yaxınları ilə 
vidalaşıb, halallaşıb çıxırdılar. Kamikadzelər kimi bu yolun da 
geriyə qayıdışı yox idi. Olsa da, möcüzəyə bərabər bir şey olardı 
bu qayıdış. Heç bu illər ərzində belə səfərə çıxıb, sağ-salamat 
geri qayıdanları görməmişdi. Eşitməmişdi də. Ancaq bundan 
sonra eşidəcəkdilər. Deyəcəkdilər biri-birinə, deyəcəkdilər, 
Həsənin oğlu anasının qəbrini ziyarət eləməyə gedib. Adamlar 
inanmayacaqdılar, key-key biri-birinin üzünə baxacaqdılar. Sonra 
dərindən ah çəkib, uzaq yolların qaranlıq işığını gözlərinə 
yığacaqdılar.  
Və həm də daha anası onun yuxularına gəlib qəmli-qəmli 
üzünə baxmayacaqdı, baxışları ilə ona nanəcib deməyəcəkdi. 
Təkcə bu onun bəs idi. Bu sözü üstündən götürmək üçün o çətin 
yola getməyə dəyərdi.  
Evdə bir söz deməmişdi. Bir onu demişdi ki, rayonda ölən 
adamım var, onun qəbri üstünə gedəcəyəm. Arvadı ölən adamın 
kim olduğunu soruşmamışdı. O, da bu boşluqdan yararlanıb, tez 
aradan çıxmışdı.  
Payızın qəribə vaxtları idi. Bozaran buludlara, saralan 
ağaclara baxmaq bu fəslin düşüncələr çağı olduğunu bir daha 
adamın yadına salırdı. Hər dəfə payız gələndə İsmayıl dəlisov 
hisslərin qolubağlı quluna çevrilirdi. Ona elə gəlirdi ki, fəsillər də 
insanlar kimidi. Onun da doğulmağı, yaşamağı və ölməyi var. 
Payızı nurani qocaya bənzədirdi İsmayıl. Qış gələndə isə... Qışda 
hər şey bitəcəkdi. Bir daha fəsillər qayıtmayacaqdı... Baharın 
yenidən gəldiyini görəndə isə məkan kimi İsmayılın özü də elə bil, 
yenidən doğulurdu.  
Yenə düşüncələr dənizində üzürdü. Üzmürdü, boğulurdu. 
Payızın düşüncələr dənizindən sağ çıxmaq üçün özünün bütün iç 
dünyasını köməyə çağırırdı. Bu iç dünyasında onun əlindən tutub, 
boğulmağa qoymayan çox şeylər var idi. Onlardan biri də 
anasının ruhu və yatdığı qəbir idi. Ki, indi o, nahamar yollarla ona 
tərəf yaxınlaşırdı.  
Çoxdan bu tərəflərə ayağı düşməmişdi. Yurdunu itirib, 
didərgin düşəndən bəri bəlkə bir-iki dəfə bu tərəflərə gəlmişdi. Hər 
gələndə də uzaqdan həsrətlə yurd yerlərinə baxa-baxa ağlamış, 
evinə qayıdandan sonra bir həftə xəstə yatmışdı. Asan məsələ 
deyildi axı: evini, ocağını, yurdunu, yuvanı, doğmalarının qəbrini 
gavurların əlində qoyub, uzaqdan həsrətlə bu yerlərə tərəf 
baxasan. Elələri olurdu ki, belə həsrətlə boylanmaqdan sonra 
quruyub, yerlərində qalırdılar. Ya da evlərinə qayıdandan bir neçə 
gün sonra ağır yaddaş ağrısının əzabı ilə bu dünyadan 
köçürdülər.  
İndi bu yerlərdə İsmayılı az adamlar tanıyardı. Tanıyanların bir 
qismi dünyalarını dəyişmişdilər. Yaşayanların da bir hissəsi onun 
sirini-sifətini yadlarından çıxarmışdılar. Elə torpaq da onu 
unutmuşdu deyəsən. Axı bu torpaq onu qoyub gedənləri 
bağışlamırdı. Cəzası da o olurdu ki, o adamı unudub, 
yaddaşından silirdi. Bundan ağır cəza vermək olmazdı insana. Və 
bu qəddarlığına görə İsmayıl torpağı günahlandırmağa da bir söz 
tapmırdı. Əlacı təkcə ona qalırdı ki, əyilib torpağın üzündən 
öpsün, dizin-dizin sürünüb, ona yalvarsın, əfv olunmağını diləsin.  
Elə belə də elədi İsmayıl. Nankor çıxmış övlad kimi zavallı 
baxışlarla torpağın üzünə baxdı. Utancaq hərəkətlə əyilib dizlərini 
yerə qoydu. Sürünə-sürünə bir xeyli yeridi. Sonra aşağı əyildi. 
Üzünü torpağın üstünə qoyub, sığal çəkdi ona. Göz yaşlarını selə 
döndərib, isti, titrək dodaqları ilə torpağı opdü, yaladı, üzünə-
gözünə tumar çəkə-çəkə ondan bağışlanmasını dilədi. “Mənim 
günahım var, boynuma alıram. Ancaq zalım düşmənin nə qədər 
qəddar olduğunu da gərək unutmayasan axı. O gavurlar qocaya, 
uşağa, xəstəyə rəhm etmədən öldürürdülər. Yalın əllə yaxşı 
silahlanmış düşmən qarşısında duruş gətirmək asan deyildi. 
Zavallıca dayanıb, qəvi yağının üzünə baxa-baxa ölmək gələrdi 
əlimizdən. Qızları, qadınları, gəlinləri düşmənin əlinə verməmək 
üçün biz yollar, cığırlar axtarırdıq. Ondan qabaq Xocalı müsibətini 
görmüşdük axı. Buna görə yalnız onları və öz canımızı qurtarmaq 
üçün çalışırdıq. Bu nankorluqdusa, bu nankorluğa görə bizləri 
bağışla. Günahımız varsa, bir ana kimi keç günahımızdan.”  
Bu sözləri deyirdi və deyə-deyə ağlayırdı. Anasından ayrı 
düşən zavallı uşaq kimi nalə çəkirdi. Uzun ayrılıqdan sonra 
doğmasına qovuşmaq həsrəti ilə alışıb-yanan pərvanələr kimi 
özünü oda atır, yanır, yanır, yenə yanırdı... 
Bu hələ görüşün başlanğıcı idi. Daha ağırı, daha çətini isə 
qarşıda onu gözləyirdi. O görüşə gedib çatmaq da çox çətin başa 
gələcəkdi. Başa gələcəkdimi, hələ orasını da bilmirdi. Amma 
içində olan bir dünya yanğı onu titrək addımlarla o görüşə 
yaxınlaşdırırdı.  
Buradan arzusunda olduğu hədəfə üç-dörd kilometr məsafə 
ancaq olardı. Yol düzünə, hamar olsaydı, on beş, iyirmi dəqiqəyə 
o hədəfə çatar, üzünü qara, soyuq daşın üstünə qoyub, doyunca 
ağlayardı. Lakin yol hamar deyildi. Bu yerlərin hər qarışı 
düşmənin nəzarətində idi. Və bu qısa məsafəni dəf edib, hədəfə 
çatmaq hər kişinin işi deyildi. 
Axşam düşürdü artıq. Bir azdan günəş çəkilib yatağına 
gedəcək, Tanrı öz qaranlıq çadırını bu yerlərin üstünə çəkəcək, 
torpaq öz doğmalarına qovuşmaq üçün sabahın gəlməsini 
arzulayacaqdı.  
İsmayıl meşəyə bənzər ağaclığın içərisiylə yeriyirdi. Bu yerləri 
yaxşı tanısa da, indi buralar ona çox qərib görsənirdi. Elə bil, 
dağlar, daşlar, ağaclar o vaxt qoyub getdiyi dağlar, daşlar, ağaclar 
deyildi. Nəyə görəsə, onlar İsmayıla o vaxtlarda olduğu kimi 
məhrəm görünmürdülər. Bu ögeylikdən ürəyi qısıldı. Nisbətən 
açıqlığa, işıqlığa gəldi ki, bəlkə bu yerlər onu tanıya, doğması, 
özününkü bilə. Bu zaman bir nəfər görünməz yerdən çıxıb, uzun 
dəstəkli silahı onun sinəsinə tuşladı. 
-Əllər yuxarı! 
İsmayıl həmin adamın erməni olduğunu düşünüb, tələsik iri 
gövdəli palıd ağacının arxasına keçdi.  
-Çıx oradan, yoxsa gəbərdərəm. 
İsmayıl ağacın arxasından çıxmadan özünə güc verib, titrəyən 
səsi ilə silahlı adama tərəf qışqırdı: 
-Sən kimsən, ermənisən? 
-Erməni sənin atandı. 
-Bəs kimsən, əlində silah? 
-Sənə izahat vermək vəzifəm deyil. De görüm, sən kimsən və 
burda nə gəzirsən? Bir dəqiqə sənə vaxt verirəm, çıxıb təslim 
olmasan, beynini dağıdacağam. Ondan sonra burada meydan 
sulayan siçovullar yaxşıca sənə yas saxlayarlar.  
Silahlı adamın erməni olmadığına inanan İsmayıl aram 
addımlarla ağacın arxasından çıxıb, adama tərəf yeridi.  
-Sən doğrudan bizimkisən? 
-Ancaq sənin bizimki olmağına mənim şübhəm var. De, 
görüm kimsən?  
-Mən Həsənin oğluyam. Qızıldişli Həsənin.  
-Mən Həsən-məsən tanımıram.  
-Bu tərəflərdən deyilsən? 
-Xeyr, gəlməyəm. Bu yerlərdə könüllü əsgərlərə kömək 
edirəm.  
-Bəs bu yerlər ermənilərdə deyildi? 
-Ermənilərdə idi, bizimkilər geri aldılar. Deyəsən, sən fil 
qulağında yatmısan. 
-Haraya qədər almısınız? 
-Bax, o işıq gələn yerə qədər... Sən kimsən axı, sənə geniş, 
sicilləmə izahat verirəm? Bəlkə, o nankorlara işləyirsən?  
-Allah eləməsin. O tüfənginlə sinəmi param-parça elə, ancaq 
o sözü mənə demə... Anamın qəbrini ziyarət eləməyə gəlmişəm. 
Silahlı adamın əlləri boşaldı. Silahını ağaca dayayıb, İsmayıla 
tərəf gəldi.  
-Ay kişi, sən nə danışırsan, qurd ürəyimi yemisən?  
İsmayıl yanını iri kötüyün üstünə qoyub, kədərli-kədərli 
adamın üzünə baxdı və sızıltılı səslə bir bayatı söylədi: 
  Əzizim ana sızlar, 
   Balasız ana sızlar. 
Analılar nə bilər,  
   Nə çəkir anasızlar. 
Adam kötüyün üstündə yer eləyib, İsmayılla çiyin-çiyinə 
oturdu.  
-Nə yanıqlı dedin, qardaş. Mənim də anam yoxdu. Ermənilər 
öldürüblər anamı. İrəvan yaxınlığında. Qaçaqaç düşən vaxtlarda. 
O zamandan intiqam hissi ilə alovlanıb yanıram. Elə ona görə 
gəlmişəm buralara. Əsgərlərə kömək eləmək üçün keşik çəkirım. 
İmkan düşən kimi anamın qisasını alacağam bu qibləsizlərdən. 
İnan, gecələr yuxumda da anamı öldürənlərin intiqamını alıram. O 
gün mənə qismət olmasa, bu dünyadan gözüaçıq köçəcəyəm.  
Adamın sinəsindən qopan ah ağacların yarpaqlarını da 
titrətdi. İsmayıl əli ilə onun çiyninə toxunub, özünə tərəf sıxdı.  
-Bağışla, məni qardaş, yaranın qaysağını qopardım, 
deyəsən?  
-O yara qaysaq bağlayan yara deyil. Həmişə üstü açıqdı, hər 
zaman o yaradan qan axıb, ürəyimi qabar-qabar eləyir.  
Bir az dərdləşəndən sonra İsmayıl ayağa qalxdı.  
-Yaxşı, qardaş, mən gedim, gecə düşməmiş özümə bir 
sığınacaq tapım.  
-Getdiyin yol qorxulu yoldu. Bu yoldan sağ-salamat 
qayıtmağın şansı çox azdı.  
-Bilirəm... 
-Onda niyə gedirsən? 
-Dözə bilmirəm. 
-Nəyə dözə bilmirsən? 
-Anasızlığa. Bir də onun kinayəli baxışları öldürür məni.  
-Yox, heç o da istəməz belə ağır səfərə çıxmağını.  
-İstəyir.  
-Nə bilirsən? 
-Yuxularımda görmüşəm. Elə hey məni qəbri üstünə çağırır.  
-Onda xeyrə qənşər. 
Adam İsmayılı qucaqlayıb, sinəsinə sıxdı. Bu vidalaşma əbədi 
ayrılığın görüntüsünə də çox oxşayırdı.  
-Bax, o tərəfdən ermənilərin xətti başlayır.  
Adamın səsindəki hüznlü titrəyiş İsmayılın nəzərindən 
qaçmadı. Bir də qucaqlaşıb, ayrıldılar.  
Qoca bir ağacın gövdəsinə çıxıb, yarpaqların arasından 
ermənilərin səsi gələn səmtə baxırdı. Deyəsən, onlar yeyib-
içirdilər. Arada səs-səsə verib, mahnı da oxuyurdular. Bu 
İsmayılın tarıma çəkilmiş əsəb tellərinə bir az da gərginlik gətirdi. 
“İt uşaqları, torpağı zəbt eləməkləri az imiş, hələ bir mahnı da 
oxuyurlar. Eybi yox, sizin də sonunuz çatar. Arxanızı ayıya 
dayayıb, yekə-yekə küçüklük edirsiniz. O ayı bir an əlini 
üstünüzdən götürsə, heç yerdə külünüz də qalmaz... Oxuduqları 
da bizim nəğmələrdi. Bəs sizin nəyiniz var, ay bədbəxtlər? Niyə 
bu qədər bədbəxt millət olduğunuzu dərk eləmirsiniz? Tarixdən 
niyə ibrət götürmürsünüz? Nə vaxta qədər onun-bunun arxasınca 
sülənib, ayağının tozu olmağa belə layiq olmadığınız millətlərə 
çamur atacaqsınız?” 
Bir istədi ağacdan aşağı düşsün, düz ermənilərə tərəf getsin, 
bu sözləri onların sifətlərinə desin. Amma buraya nə üçün 
gəldiyini yadına salıb, sakitcə yerində oturdu.  
Ancaq o ağacda çox otura bilmədi. Aşağı enib, yerə əyilə-
əyilə bir az da ermənilərə tərəf gəldi. Bir rahat, gur yarpaqlı ağac 
tapıb, ona dırmaşdı. Buradan ermənilər aydınca görünürdülər. 
Aralarında ruslar da var idi. Hərdən rusca danışıb, bir-biri ilə 
məzələnirdilər.  
-Ara, Seryoja, bəs sən buralarda nə ... yeyirsən? 
-Nə yeyirik, sizə görə yeyirik. Biz olmasaq, türklər sizlərə nəyi 
yeməli olduğunuzu başa salarlar. 
-Yəni bu türklər belə güclüdürlər?  
-Hələ indiyə qədər bunu başa düşməmisinizsə, sizin adam 
olduğunuza məndə böyük şübhə yaranır.  
-Sən də, ay Seryoja, çox özündən demə, elə sizlərə də çox 
mətləbləri türklər qandırıblar. 
-Məsələn, nəyi? 
-Türklər sizin tərəflərə gələnə qədər, siz hələ hamamda 
çimməyin nə olduğunu bilmirdiniz. Elə mətbəx mədəniyyətini də 
sizə osmanlılar öyrədiblər.  
-Sən çox baş aparırsan ha, Qarik, indi sənə bir yumruq 
vuracağam, Tiqran baban yadına düşəcək. 
-Yaxşı, əsəbiləşmə, götür arağını, bu badəni bizim 
qardaşlığımızın şərəfinə içək. 
-Qardaş deyəndə ki, əslində sizdən bizə qardaş olmaz, indi bir 
zibildi də düşmüşük, görək nə zaman bu zibildən qurtulacağıq... 
Mənim nəyimə lazımdı axı, gül kimi Nataşamı qoyub, gəlib burda 
sənə qarovul çəkirəm.  
-Nataşa? 
-Hə, Nataşa.  
-Çox qəşəngdir?  
-Of... Bir gözəlliyi var ki, görsən, ağlın başından çıxar. Çiyələk 
kimi dodaqları, ağappaq döşləri, gözləri də ki, can alan. 
-Oy, elə demə, belə yerdə elə qəşəng qızdan danışanda, 
adamın beli sancır. 
-Belin niyə sancır? Odur ey, dünən Suriyadan, İrəvandan bir 
sürü erməni qızı gətiriblər. İstəyirsən, Albertə deyim, onlardan bir-
ikisini sənin üçün göndərsin.  
-Yaxşı olar, ancaq bu qızları özləri üçün gətiriblər, bizə 
verməzlər. 
Bu zaman o birilər söhbətə qarışıb, nəsə danışdılar, 
şaqqanaq çəkib, ürəkdən güldülər. Rus nə danışıldığını başa 
düşməsə də, o da ermənilərə qoşulub gülürdü.  
Bir xeyli İsmayıl onlara göz yetirdi. Heyif ki, danışıqlarını başa 
düşmürdü. Yalnız rusca danışanda qulağını irəli tutub, nədən 
danışdıqlarını anlayırdı.  
Ağacda beləcə oturub, gecə yarıya qədər onları izləməyin heç 
bir mənası yox idi. Aşağı düşüb irəli getməliydi. Hədəf 
yaxınlaşdıqca, təhlükə də çoxalırdı. Və İsmayılın həyəcanı da 
anbaan artırdı. Onu həyəcanlandıran bir başqa səbəb də vardı. 
Qorxurdu ki, birdən... Yox, yuxuda anasının qəbrini yerində 
görmüşdü. Amma necə olsa, bu qorxu ürəyini aram-aram yeyirdi. 
Və əgər İsmayıl hədəfə çatıb, anasının qəbrini yerində 
görməsəydi, elə o an ürəyi dayanacaqdı. Bu ağrıya, bu iztiraba 
ürəyinin tab gətirəcəyinə heç bir damcı da inamı qalmamışdı.  
Bu gecə başqa gecələrdən, elə bil, bir az da qaranlıq idi. 
Bəlkə ay bu yerlərə gəlib çatmırdı? Əgər ay buralarda olsaydı, 
gecə belə zülmətə qərq olmazdı. Ay da yəqin bu yerlərin yad 
əllərdə olduğundan küsüb uzaqlara getmişdi. Bir də onda 
qayıdacaqdı ki, bu yerlərin doğma adamları buralarda olacaqdılar. 
Ancaq indi ürəyinin qərib bir yerində aydan inciməyi gəlirdi. Axı o 
da bu yerlərin doğma adamıydı. Heç olmasa, bir doğma adama 
görə gərək ay bu gecə şöləsini bir az da olsa, bu yerlərə çiləyəydi. 
Sonra yenə qərib hisslərin məngənəsində aya bəraət 
qazandırmağa çalışdı. Axı ətraf başdan-ayağa düşmənlərin 
əhatəsində idi. Və əgər ay şöləsini bu gecənin qaranlığına 
çiləsəydi, düşmənlər onu görər, əl-qolunu bağlayıb aparardılar.  
Qabaqdan yenə işıq gəlirdi. Bir istədi o işıqdan gen dayansın. 
Amma marağı üstün gəldi ona. Yaxına gəlib, şüşəsi qırılmış 
pəncərədən içəri boylandı. Elə bu anda bir yekə əl onun 
boynundan tutub, geri çəkdi. Erməni dilində nəsə dedi. İsmayılı 
darta-darta otağın içərisinə apardı.  
-Ara, musurmansan? 
İsmayıl dinmədi.  
-Sən burda neynirsən, ay yazıq? İndi başını toyuq başı kimi 
üzərəm, onda ağlın başına gələr. 
İsmayıl yenə dillənmədi. 
-Bay, ara, sən şorgöz Həsənin oğlu deyilsən? 
İsmayıl ilk dəfə başını qaldırıb, dik erməninin üzünə baxdı.  
-Məni hardan tanıyırsan? 
-Sən məni tanımadın? Mxitarın oğluyam da. Yadına gəlmir, 
tez-tez sizə gələrdik. Anan bizə dadlı-dadlı yeməklər bişirərdi.  
-Hə, yadıma düşdü, sən Samvelsən? 
Samvel İsmayılı qucaqlayıb, sinəsinə sıxdı.  
-Ara, başına dolanım sənin, sən hara, bura hara? 
Bu qəribə görüşün qərib hisslər burulğanında onlar işığın 
altına çəkilib, dərdləşməyə başladılıar.  
O zamanlar Samvel atası ilə onlara çox qonaq gələrdi. Hər 
dəfə də atası əvvəldən Həsənə xəbər göndərərdi, deyərdi ki, 
Züleyxa bacı yaxşı bir yemək hazırlasın, axşama sizdəyəm. 
Gələndə çox zaman Samveli də özü ilə gətirərdi. Bir də öz əlləri 
ilə hazırladığı zoğal arağından vurardı qoltuğuna. Yeyib-içər, 
deyib-gülər, axşamdan bir xeyli keçmiş çıxıb gedərdilər.  
-Yadındadı, İsmayıl... Qoy bir şüşə zoğal arağı gətirim, onu 
vura-vura keçmişləri yada salaq. 
-Mən içmirəm, tərgitmişəm içməyi.  
-Yaxşı, musurmanlıq eləmə... İçməsən, özüm içərəm... 
Yadındadı, ilk dəfə qadın ləzzətinin tamını mən sənə 
daddırmışdım? Səni aparmışdım Liliyanın qızı gözəl Anuşun 
yanına... O gecənin ləzzəti neçə illər sənin yadından çıxmadı... 
Heyif o illərdən... 
-İndi sən burda neynirsən? 
-Neyniyəcəm, məni it kimi bağlayıblar bura, deyirlər, 
musurman gələndə hürərsən.  
-Sənin də xoşun gəlmir hürmə. 
-Necə hürməyim? Adamın çırağını söndürərlər. Bir çətən 
külfətim var, onları daşnakların süngüsü qabağına verə bilmərəm.  
-Deyirlər axı, siz onlarla yola getmirsiniz? 
-Hə, düz deyirlər, İrəvandan gələnlər bizləri bəyənmirlər. 
Deyirlər, sizin qanınız türklərlə qarışıb. Deyirlər, sizə etibar yoxdu, 
bir də gördün silahı bizə tərəf çevirdiniz... Allah evini yıxsın aranı 
qatanın. Gül kimi yaşayırdıq. Altmış-yetmiş ildən bir aranı qatıb, 
bizi bir-birimizə qırdırırlar. Arada kim qazanır? Bu oyunu çıxarıb 
ortaya atanlar... Ehhhh, bir də çətin o günləri yarada bilərik. 
-Niyə yarada bilmirik? Sizlər səhvinizi anlasanız, yenə işlər 
yoluna düşər. 
-Qoymurlar axı. Qoysalar, nə var ki?! Yuxarıda oturanların 
marağına biz aşağı təbəqənin adamları bədbəxt olmuşuq... Siz 
musurmanların da ağlı sonradan işləyir. Bizi Qarabağa niyə 
buraxırdınız ki, sonra da əlimizdə giriftar qalasınız?.. Bunu da 
içirəm sənin şərəfinə... Yaxşı, başımız qarışdı, heç səndən 
soruşmadım, buralara nə əcəb gəlmisən, bilmirsən buralar qan 
çanağıdı?  
-Anamın qəbrini ziyarət eləmək istəyirəm. 
-Bu qorxulu işdi. 
-Bilirəm. Ancaq ölsəm də, gedəcəyəm. Anam yuxularımda 
dəli eləyir məni.  
-Onda, ay İsmayıl, elə mən də səninlə gedəcəyəm. Bu çətin 
yola səni tək buraxa bilmərəm. Bir də bir dünya çörəyini yemişəm 
axı o, arvadın. Gedim, ruhundan halallıq alım.  
Buraların viranə qaldığından da danışdı Samvel. Dedi, elə bil, 
bayquş yuvasdı. Gül kimi yurdu eləyiblər narkotik sahəsi. 
Nəzarətsiz zona olduğuna görə, kim nə bilir onu da eləyir. 
Gələcək üçün çox pis toxum əkirlər. Bizimkilər elə bilirlər ki, 
dünyanın axırına qədər urus-murus onların arxasında duracaq. 
Xaç yürüşünün də bir sonu olmalıdı axı... Eh, nə bilim, Allah 
sonumuzu xeyirli eləsin.   
İsmayıl nə qədər desə də, Samvel onu eşitmədi. Pal-paltarını 
geyinib, silahını çiyninə asdı, ona qoşulub, gecənin qaranlığında 
məzarlığa tərəf yola düşdü.  
Yollar İsmayılın ayaqlarına yığılmışdı. Samvel yanında 
olmasaydı da, o, belə zülmət qaranlığın içərisindən keçib, 
məzarlığı tapa bilərdi. Bütün uşaqlıq, yeniyetməlik, ilk gənclik 
çağları bu yerlərdə keçmişdi. Buraların hər daşına, budağına, 
bulağına bələd idi. İndi ayaq basıb keçdikləri yer Baba bulağı 
adlanırdı. Bu bulaqdan o qədər su içmişdi ki... Bulağın ətrafına 
toplanan bir-birindən qəşəng qızlara baxmaqdan gözlərinin giləsi 
ağarırdı. Xəyalında bu qızların ən gözəlini götürüb özünə yar 
eləyir, anasına gəlin aparırdı. Bu bulağın başında çox xatirələri 
mürgüləyirdi İsmayılın. Elə bu xəyalla əlini qaranlıqda qorxa-qorxa 
bulağın gözünə tərəf uzatdı. Yox, bulaq qurumamışdı. Yenə 
qəmli-qəmli axır, uzaqlara baxa-baxa doğmalarının yolunu 
gözləyirdi. Əyilib təşnə adamlar kimi bulağın suyunu ciyərlərinə 
çəkdi. Yüz ilin həsrətliləri tək bulağın başına, gözünə, telinə sığal 
çəkdi. Elə bu anda... Erməni nəzarətçi onları görmüşdü deyəsən. 
İşıqlı kölgə düz gəlib onların qarşısında dayandı. Fənərin işığını 
onların üzünə tutub, erməni dilində Samveldən nəsə soruşdu. 
Səslərinin ucaldığını görəndə İsmayıl ayağı ilə yerdən bir daş 
axtardı. İş qəlizləşsəydi, o daş İsmayıla lazım olacaqdı. İsmayıl 
xəyalında bu məqamın gedişatını düşündüyü anda birdən güllə 
açıldı. Gələn erməni inildəyib, yerə sərildi.  
-Samvel, niyə onu vurdun?  
-İrəvandan gələn daşnak köpəkoğlu mənim yaxamdan əl 
çəkmirdi. Qarabaqara izləyirdi məni. Qoy gəbərsin, it oğlu.  
Samvel addımlarını yeyinlədib, irəliyə yeridi. Görünür, güllə 
səsini eşidib, gələnlərdən ehtiyat eləyirdi.  
Bura isə Dədə ocağıydı. Buradan onların kəndləri başlayırdı. 
Şamlığın o biri tərəfi isə kəndin qəbristanlığı idi. Anası ilə onun 
arasında indi çox az məsafə qalırdı. Ancaq yenə iki fənərli adamın 
onlara tərəf gəlməsini görəndə, arzusunun üstünə qara bir sual 
işarəsi düşdü.  
Gələn ermənilər fənərin işığını Samvelin üzünə tutub, ondan 
nəsə xəbər aldılar. Samvel onlara kobud cavab qaytarıb, 
başından eləmək istədi. Ancaq deyəsən, onların başdan olub 
getmək fikirləri yox idi. Onlar Samveli uzun-uzadı sorğu-suala 
tutmaqla güllə səsinin hardan gəldiyini öyrənmək istəyirdilər. Bu 
anda yenə İsmayıl ayağının ucu ilə torpağın üstünü qurdalayır, 
əlinə bir yekə daş keçirmək istəyirdi. Nədənsə, bu darmacalda 
kənddən şəhərə gətirdiyi daş yadına düşdü. İndi o daş yanında 
olsaydı...  
Ermənilər fənərin işığını ağacların boyunca dolandırıb, 
İsmayılın üzündə saxladılar. Elə o anda onun qəlbindən xoş 
olmayan bir gizilti keçdi. Ona elə gəldi ki, çoxdan bəri qəlbində 
dolandırdığı arzusu bir anda məhv olacaq.  
İsmayılın üzünə baxa-baxa yeyin-yeyin danışırdılar. Samvel 
də dil boğaza qoymadan onların cavabını verirdi. Çox danışandan 
sonra gəldikləri kimi birdən də aralanıb getdilər. İsmayıl dərindən 
nəfəs alıb, kürəyini enli ağacın gövdəsinə dayadı.  
-Nə deyirdilər? 
-Heç, boş-boş danışırdılar.  
-Niyə əl çəkib getdilər? 
-Dedim, bu yoldaşımın dili laldı, inanıb çıxıb getdilər.  
-Bəs demədilər lal burda neynəyir?  
-Əşi, qaraltı olsun deyə, koru da bura gətirirlər.  
-Bunlar da İrəvandan gələnlər idi? 
-Hə. Bayaq vurduğumla bir yerdə gəlmişdilər. Bir az uzun 
danışsaydılar, onları da vuracaqdım.  
Bu da məzarlıq. Məzarlığın dəmir qapısını çıxarıb 
aparmışdılar. İsmayıl astaca ayağını irəli uzadıb, məzar daşlarının 
yerində olub-olmadığını dəqiqləşdirmək istədi. Ot basmış 
məzarlıqda yerimək çətin olduğundan ilk məzar daşına yetişmək 
ona çox ağır başa gəldi. Əlləri ilə otları aralayıb yeriyir, özünə yol 
açıb, yenə qabağa gedirdi. Samvel onun arxasınca gəlirdi. Və 
əlində tutduğu fənərlə İsmayılın yoluna işıq salırdı. Bu anlarda 
İsmayıl həyəcandan əsdiyini, bütün canının ürək kimi çırpındığını 
hiss edir, anasının məzarına yetişməyin həsrəti ilə alışıb-yanırdı. 
Bu bir azca yol ona bir dünya boyda uzun göründü. Əli ilk məzar 
daşına dəyəndə, sevindiyindən qışqırıb, anasının məzarına tərəf 
sürünməyə başladı.  
Qıyıq, zəhərli otlar onun əl-qolunu dalayır, qançil eləyir, xırda, 
yekə daşlar dizlərini əzir, əzirdi... O, isə heç nəyə məhəl 
qoymadan irəliyə gedirdi... Bu yolu neçə illər idi ki, gəlirdi İsmayıl. 
Bu yolun başlanğıcı onların didərgin düşdüyü gündən 
başlanmışdı. Yolun sonu burada bitəcəkdi. Bitəcəkdimi? 
Dünyanın ən uzun yolu da bu qədər olmazdı. Oğul anaya 
qovuşmağa tələsirdi. Yol isə bitmir, tükənmir, uzandıqca-uzanıb 
gedirdi. Gecənin qaranlığı da İsmayılın ayaqlarına dolanmışdı elə 
bil. Zülmət qaranlıq indi onun ayaqlarından tutur, irəli getməyə 
qoymur, öz zülmət qoynuna aparırdı.  
Nəhayət uzun əzab-əziyyətdən sonra ayaqlarına dolanmış 
zülmət qaranlığı əzib, arzusuna doğru yetişirdi...  
Samvel lal-dinməz İsmayılın arxasınca gəlirdi...  
Bu da çoxdan gözlədiyi o an. Züleyxa ananın qəbir daşı. 
Otları kənara çəkib, anasının məzar daşını tapanda, elə həsrətlə 
o daşı bağrına basdı ki... Samvel bu görüşdən sarsılıb, başını 
aşağı dikdi.  
İsmayıl hissiz, duyğusuz qəbir daşına sığal çəkir, tumarlayır, 
anlaşılmayan sözlər pıçıldayaraq əzizləyirdi anasını. Çoxdan, lap 
çoxdan itirdiyi anasını tapmışdı elə bil. Hərdən, deyəsən, 
dodaqları əsə-əsə ağı da deyirdi anasına. Bağışlanmasını 
diləyirdi ondan.  
Bir tərəfdən də dırnaqları ilə torpağı didişdirir, sanki anasının 
yanında yer düzəldirdi özünə.  
Samvel donub qalmışdı. Bəlkə də ömründə belə duyğusal 
mənzərənin şahidi olmamışdı. O, da ağlayırdı deyəsən. 
İtirdiklərinə, dünəninə, keçmişdə qalan günlərinə ağlayırdı. O 
günlərinə ki, o günlərində hər şeyi var idi. Bu günkü kimi mənasız, 
bayağı, sabaha ümidsiz ömür yaşamırdı. Ayağı ilə torpağı eşir, 
Züleyxa ananın ayaqları yanında ömrünün keçmiş firavan 
günlərini axtarırdı...  
Günəş də bu yerlərə yarımkönül gəlirdi sanki. Şöləsini tam 
gücü ilə buralara saçmağa ürəyi gəlmirdi. Səhərdən aralanıb, 
günorta yerinə sürünsə də hələ bu tərəflər düz-əməlli 
işıqlanmamışdı. Bu yarımqaranlıq məzarlığın bir qəbri üstündə iki 
meyit uzanıb qalmışdı. Biri düz Züleyxa ananın başdaşının 
yanında, o biri isə ondan bir az aralı, ayaqları tərəfdə. 
Günəş də çaşıb qalmışdı, elə bil. Sanki bu ölənlərin hansı 
qəzadan getdikləri günəşin günəş düşüncəsini məşğul etdiyindən, 
başqa yerlərə getməyi də yadından, yaddaşından çıxarmışdı.  
Ancaq nə günəş, nə də qəbrin yanında ölənləri görənlər bu 
adamların birinin ana həsrətindən, o birisinin isə yaddaş ağrısının 
əzabından öldüyünü bilməyəcəkdilər. Bilənlər isə artıq bu qaranlıq 
yerlərdən ayrılıb, öz işıqlı dünyalarına qovuşmuşdular.  
Günəş isə hələ də yerində dayanıb, bu üzücü mənzərəni seyr 
edir, hələ bir müddət də buralardan aralanıb getmək istəmirdi... 
 
 
 
Boynubükük bənövşə 
 
Adamlar oynayırdılar... 
Səs-küy aləmi başına götürmüşdü... 
Çilçıraqların şöləsi adamın gözlərini yandırırdı... 
Sevda hissiz və duyğusuz səs-küyə qarışmış adamlara 
baxırdı... 
İsmayıl içində hönkür-hönkür ağlayırdı...  
Adamlar bir-bir masabəyinin yanına yaxınlaşır, təbriklər 
deyirdilər. Hamısı da danışa-danışa Sevdaya tərəf baxırdılar. 
Sanki bununla öz içlərində qırılmış duyğularını dirçəldir, bərpa 
etməyə çalışırdılar. Buna nail olurdularmı görəsən? Yox, 
duyğularını bir az da qırır, əzir, incidir, taqətdən salırdılar.  
Bu nə yaman gecəydi, İlahi. Belə toymu olardı? Toyda 
hamının qəm-qüssənin ağuşunda əriyib, içlərində ağlamaqdan 
bihal olmalarını adamlar birinci dəfəydi görürdülər.  
Bu nə toy idi belə? Bəlkə də Sevdadan savayı hər kəs bu 
haqda düşünür, düşündükcə də kədərin okean sularına qərq 
olurdular.  
İsmayıl Sevdanın narahat hisslər keçirdiyini yenə uzaqdan 
gözlərindən duydu. Tələsik onun yanına gəldi. Əyilib bacısı 
Zoyanın qulağına nəsə dedi. Sevdanın önündə dayanıb, qolları ilə 
onu qucaqladı. Yuxarı qaldırdı. Zoya Sevdanın oturduğu döşəyi o 
yan, bu yan eləyib, yenə yerinə qoydu. İsmayıl qaytarıb Sevdanı 
yerində əyləşdirdi. Xəfifcə tellərinə sığal çəkdi. Dərindən köks 
ötürüb, yenə masabəyinin yanına qayıtdı. 
Deyəsən, Sevda rahatlanmışdı. Daha üz-gözünü əyib, 
ağlamaq istəmirdi.  
Bayaqdan bəri bütün toy əhlinin gözləri onlarda idi. İndi isə 
adamlar nəzərlərini Sevdadan çəkib, İsmayılın üzündə 
cəmləmişdilər.  
Hər kəs dərin düşüncənin əli-qolu bağlı əsirliyində qalmışdı. 
Hamı xəyalında öz düşüncəsinə uyğun mülahizələr yürüdür, bu 
qadının dünənini gözləri önünə gətirərək, sabahının harda 
bitəcəyini beyinlərindən çıxara bilmirdilər.  
Masabəyi danışırdı: 
-Ailənin özəyi ata və anadan başlayır. Ata evin sütunudur. 
Ana o evi qoruyan gücdür. Ya atanın, ya da ananın işığı hansı 
evə az düşürsə, o ev bərbad olur... Bayaq bəyin atası haqqında 
çox xoş sözlər dedilər... Məni eşidirsə, bəyin anası haqqında bir-
iki kəlmə danışmaq istəyirəm...  
Toy əhli yenə nəzərlərini hər yandan yığıb, Sevdanın üzündə 
cəmlədi.  
Hissiz-duyğusuz baxışlarını bir nöqtəyə zilləyib baxırdı Sevda. 
Sanki bütün bu deyilənlərin ona heç bir dəxli yox idi.  
Müğənni yanıqlı-yanıqlı ana haqqında segah oxuyurdu:  
                          Nigaran qalanda ana baladan, 
          Ona qurban deyər dövlətdən-vardan. 
              Mən qurban demirəm dünya malından,  
      Kaş özüm qurbanın olaydım, ana. 
Sevda yenə bir nöqtəyə baxırdı... Zoya hərdən onun ağzına 
yemək qoyurdu... İsmayıl tez-tez gəlib, onun tellərinə sığal 
çəkirdi...  
Arada bəylə gəlin taxt-taclarından ayrılıb, Sevda ananın 
yanına gəldilər. Yan-yana dayanıb, onunla xatirə şəkli çəkdirdilər. 
Bu an bəyin gözlərindəki kədər bir kimsənin nəzərindən 
yayınmadı. Bu nəzərlərdən yayınmaq üçün o, əyilib titrək 
dodaqları ilə anasını öpdü. Sakit bir yer tapsaydı, bu anlarda bəy 
elə ürəkdən ağlayardı ki...  
Hamı ağlayırdı...  
İsmayıl fürsətdən istifadə eləyib bayıra çıxmışdı. Çöldə, 
ağacların arasında oturub, bayaqdan gözlərini yandıran göz 
yaşlarını sinəsinin üstünə axıdırdı... Və o göz yaşları ağ sellərə 
dönüb bir anda uzaqlara, çox uzaqlara apardı onu... 
...Kəndin ən qəşəng qızlarından biri idi Sevda. Çox oğlanların 
gözü onun üstündəydi. Bir çoxlarının gecələr yuxusunu da 
qaçırırdı bu qız. İsmayıl o, qızdan ötrü iki gündən, üç gündən bir 
onların məhəlləsinə gəlirdi. Və hər dəfə bu məhəlləyə gələndə o 
gecə yuxusu qaçan oğlanlar ona qısqanclıqla yanaşırdılar. Hələ 
dözməyib, bunun səbəbini ondan soruşanlar da olmuşdu.  
-Nə tez-tez gəlirsən buralara? İşin-gücün yoxdur?  
-Sizə nə dəxli var?  
-Yekə-yekə danışma. Bir də buralara gəlsən, bizdən incimə...  
Amma İsmayıl yenə gəlirdi.  
Bulaqdan su götürən qızlardan bir az o yanda dayanırdı. 
Gözünün ucu ilə Sevdanı süzürdü. Və istəyirdi ondan başqa bir 
kimsə Sevdaya tərəf baxmasın. Məhəllənin oğlanları ona necə 
qısqanırdılarsa, o da eynən o oğlanlara qısqanırdı. Hələ bir dəfə 
məktəb direktorunun oğlunu bunun üstündə döymüşdü də. 
Sabahısı gün onu müəllimlər otağına çağıranda əvvəl bir söz 
tapıb danışa bilməsə də, sonra özünü toplayıb, bülbül kimi cəh-
cəh vurmuşdu. 
-Direktorun övladı gərək kənddə hamıya nümunə olsun. O isə 
çox artıq-urtuq hərəkətlər eləyir. Bütün günü bulağın yanında 
dayanır. Onun əlindən qızlar hərəkətlərini, yerişlərini də itirirlər. O 
qızlardan biri mənim bacımdır, biri o birisinin bacısıdır. Biz kəndin 
qeyrətini çəkməsək, kim bizim qeyrətimizi çəkəcək?  
İsmayılın bu sözlərinə müəllimlərin hamısı gülüşmüşdülər. 
Direktor səssiz-küysüz otaqdan çıxıb, oğlunu tənbeh eləmək üçün 
onu harasa aparmışdı.  
Bu məsələdən sonra İsmayıl kənddə yaxşı oğlanlardan biri 
kimi ad çıxarmışdı. Amma bir tərəfdən də ziyan vurmuşdu özünə. 
Direktorun oğlunu deyirdi, bəs özü necə iki gündən, üç gündən bir 
gedib bulağın yan-yörəsində dayansın? İndi o tərəflərə getməyi 
nisbətən azaltsa da, hərdən bir bəhanə tapıb, oralara dəyirdi. 
Oralara gəlməyinin adı da olurdu ki, ayağı sürüşkən oğlanların 
hərəkətlərinə göz qoyur.  
Beləcə, fikirlər bir-birini azdıra-azdıra, aldada-aldada günlər 
həftələri, həftələr ayları qovurdu. Və bu günlər bir-birini qovduqca, 
İsmayılın Sevdaya olan məhəbbəti də artır, çoxalırdı. Belə gizli 
sevdalı günlərin birində İsmayıl ürəyini bacısı Zoyaya açdı.  
-Bacı, bilirsən nə var? 
-Yox, bilmirəm.  
-Doğrudan bilmirsən? 
-Elə bil, bir az bilirəm.  
-Nəyi? 
-Sevdanı sevdiyini. 
İsmayıl başını aşağı dikdi, üzünə xəfif qızartı çökdü.  
-Niyə qızarırsan, başını dik tut. 
-Bilirsən... 
-Heç nə bilmirəm, nə desən onu biləcəyəm.  
İsmayıl bütün gücünü toplayıb, bacısı ilə qabaq-qənşər 
dayandı.  
-Bacı, burda nə var ki? Mənim yaşıdlarımın hamısı...  
-Burda heç nə yoxdu. İstəyirdim bu sözləri öz dilinlə deyəsən. 
Mən Sevdanın xətrini o qədər istəyirəm ki. Lap dünyalar qədər. 
Ailələri də yaxşı ailədir. Kənddə beş-üç nümunə göstərməli ailə 
olsa, biri onların ailəsidir.  
Bu sözlərdən İsmayıl elə fərəhləndi ki, ürəyi köksünə sığmadı. 
Və köksünə sığmayan ürəyinin xoş arzuları onu ağ yelkəninə alıb, 
xəyal qurduğu günlərinə apardı. O günlərinə ki... Sevda ağ gəlinlik 
donuna bürünüb, onunla yan-yana xoşbəxt-xoşbəxt yeriyirdi. 
Bəxtəvər çağlara çatmaq üçün irəli gedirdilər. O çağlarda onun 
Sevda ilə gözəl ailəsi, evi-eşiyi, uşaqları var idi... 
-İsmayıl, qoy anaya deyim, ata ilə danışsın.  
-Birdən atam...  
-Yox, o da çox istəyir Sevdagilin ailəsini... 
Daha o bulaqlı məhəlləyə gedib gizlin-gizlin eşq atəşində 
yanmağa ehtiyac qalmadı. Sevdanın sözünü İsmayıla aldılar. 
Yaxşı bir toy çaldırıb, o gözəllər gözəlini ona gəlin gətirdilər.  
Oğlanları oldu, qızları oldu. Elə bildilər bununla xoşbəxtliyin 
geniş qapısından içəri giriblər. Daha bir kimsə onları bu xoşbəxtlik 
bağçasından aralı sala bilməz. Nə biləydilər axı...  
Ermənilərin yenə quduzlaşması hər addımda duyulurdu. 
Sanki onların taleyinə yazımışdı: iki qərinədən, üç qərinədən bir 
dost dediklərinə asi çıxıb arxa çevirməli, çörək yedikləri süfrəyə 
tüpürməliydilər. Yenə o vaxtlar idi. Gözünü dünyaya açandan 
İsmayıl da, atası da, babası da, hələ bəlkə babasının babası da 
ermənilərlə bir yurdda yaşamağa məhkum edilmişdilər. Bu 
məhkumluq ən ağır cəza kimi kəsilmişdi bu yerlərin adamlarına. 
Ovuclarının içi kimi bilirdilər, bilirdilər ki, yenə vaxt, zaman 
gələcək, indi onlara can deyən erməni qonşuları üzüdönük 
bulağının suyundan içərək, onlara arxa çevirəcəklər. O zamanın 
havası çalınırdı bu yerlərdə. Beş-on metr aralıda evi olan erməni 
qonşusu indi onlardan yan gəzir, gizlənir, üz-üzə, göz-gözə 
gəlməməkdən ötəri qaranlığın tez düşməsini istəyirdi.  
İsmayılın atası Mikayıl bu soyuqluqdan üşüyüb, əllərini 
ovuşdura-ovuşdura qonşusu Armenin evinə tərəf yaxınlaşdı.  
-Ay Armen, ay qonşu... Armen heyyyyy... 
Üç-dörd dəfə inadla Armeni səsləyəndən sonra axır ki, Armen 
köhnə dəmir qapını cırhacırla açıb, utancaq və soyuq nəzərlərlə 
qonşusuna baxdı.  
-Ay Armen, ay Allah sənin evini yıxmasın, niyə hasarın bu 
tayına boylanmırsan, niyə gizlənpaç oynayırsan? 
-Nə gizlənpaç? 
-Qaçırsan da, yəni məndən. Bizim bir kinomuz var, yəqin 
görmüş olarsan. 
-Hansını deyirsən, sizin bütün kinolara baxmışam.  
-Əhmədin kinosunu deyirəm. Məmmədin qızı Leyla Şirinin 
oğlu Əhmədin üzüyünü qaytarır. Buna görə Məmmədlə Şirin bir-
birinin üzünə çıxa bilmirlər. Bizdə belə bir haqq-hesab olmayıb, 
niyə gizlənirsən məndən? Nə olub, bəlkə bir pisliyim keçib sənə? 
Bəlkə uşaqlar toyuğuna daş atıblar?.. Ay kişi, bu işlərin bizə dəxli 
yoxdur. Sən həmişə deyirdin axı, biz gor qonşusuyuq. İndi nə 
oldu, daşnaklar gələn kimi qonşuluq, duz-çörək yadından çıxdı? 
Deyirdin axı, siz türklər bizim arxalandığımız ən yaxın 
qonşularımızsınız. İndi nə oldu, qara pişik asqırdı? 
-Bilirsən, qonşu... 
-Deyərsən, bilərəm.  
-İrəvandan gələnlər bizə sizinlə münasibət saxlamağa qadağa 
qoyublar. İndi sizinlə yaxınlıq eləmək bizim həyatımız üçün böyük 
təhlükədir.  
-Yəni onlar bu qədər qudurublar? 
-Oğlum Sergeyi də götürüb aparıblar. Heç bilmirəm başına nə 
gətirəcəklər. Bəlkə də əlinə yekə bir silah verib, sizin üstünüzə 
göndərəcəklər.  
-Armen, ona görə də bu daşnakların nazıynan çox 
oynamayın. Yoxsa yenə aramıza düşmənçilik toxumu səpəcəklər.  
-Ehhh, ay qonşu, mənim dərdim lap böyükdü. Bilirsən ki, bir 
qızımı türkə ərə vermişəm. İndi gəl ortalıqda çabala görüm, nə 
vaxt canın çıxacaq. 
Mikayıl day bir söz demədi. Armenin dərdi onsuz da başından 
aşırdı. Bir söz də deyib, yarasının üstünə duz səpmək 
adamlıqdan olmazdı.  
O günləri Mikayılın arvadı Şərəfin də huşu-başı özündə 
deyildi. Elə bil, qulağına nəsə dəymişdi. Yəqin bu işlərin 
qarışması kənddə qadınların da qazanında qaynamağa 
başlamışdı. İmkan tapıb Şərəfi toyuqlara dən verən yerdə 
yaxaladı. 
-Ay arvad, nə olub, yaman fikirlisən? Bəlkə gəlinlə qırmısınız 
bir-birinizi? 
-Yox, Allah eləməsin, mənim gəlinimin bu dünyada tayı-
bərabəri yoxdu.  
-Bəlkə də ömrümdə birinci dəfədi eşidirəm qayınana gəlindən 
razılıq eləyir.  
Heç bu zarafat da, deyəsən, Şərəfin qulağına yetişmədi.  
-Yaxşı, de görüm, nə olub, niyə mısmırığını sallamısan?  
Şərəf toyuqların dən qabını divarın üstünə qoyub, narahat 
nəzərlərlə Mikayılın üzünə baxdı. 
-Ay Mikayıl, bu işlərdən mənim heç gözüm su içmir.  
Şərəfin nədən gözünün su içmədiyini bilsə də, sual dolu 
baxışlarla arvadını süzdü.  
-Qorxuram bu işlərin axırı yaxşı olmaya.  
-Hansı işlərin?  
-Ürəyim elə səksəkədədir ki. 
-Kim nə deyib axı?  
-Görmürsən, kənd elə bil, əvvəlki kənd deyil. Hamı fikirli, hamı 
narahat. 
-Hə, Şərəf, bu narahatçılıq məndə də var. Qorxuram erməni 
xəstəliyi yenə baş qaldıra.  
-Qaldırsa nə olacaq ki? İt qudursa, öz pəncəsini yeyər.  
-Bu dəfə növbə yəqin bizlərə çatıb. Yəqin bu dəfə də bizləri 
dədə-baba yurdumuzdan didərgin salacaqlar.  
-Allah eləməsin. Elimizdən aralı düşsək, mən yaşaya 
bilmərəm. Buğkar pirinə nəzir deyirəm, bir narahatçılıq olmasın, 
gedib orada iki heyvan kəsərik.  
-Allah qəbul eləsin... 
Amma, deyəsən, o anlarda səs gedib Allahın dərgahına 
yetişmədi. Kənddə vəziyyət günbəgün, saatbasaat gərginləşdi. 
İrəvandan gələn saqqallı daşnaklar kəndin hər küçəsində, hər 
döngəsində meydan sulamağa başladılar. İndi burada baş 
saxlamaq hər adamın işi deyildi. İşi belə görən kənd camaatı 
qadınları, qızları, gəlinləri təhlükəsiz yerlərə göndərib, özləri 
kəndin müdafiəsi üçün kənddə qaldılar. Sakit, rəvan həyatları 
cəhənnəmə dönən bu adamlar daxilən çox az inamlı olsalar da, 
hər halda, son ana qədər öz evlərinin, eşiklərinin, yurd yerinin 
keşiyini çəkməyi özlərinə təskinlik bildilər.  
Kənd boşalmışdı artıq. Min illərin oğuz yurdu olan bu yerlərdə 
indi ancaq erməni dilində danışıqlar eşidilirdi. Yurd yeri də bu yad 
danışıqdan vahiməyə düşmüşdü elə bil. Dağların üzündə, 
gözündə, baxışında, ağacların yarpaqlarında, dərələrin enişində, 
düzlərin yoxuşunda bir yetimlik, yalqızlıq duruşu sezilirdi. Dili 
olsaydı, bu yerlər nalə qoparıb, düşmənin üstünə hayqırar, “gedin, 
mən sizləri tanımıram, özümünkülər gəlsin” deyərdi. 
Mikayıl İsmayılın əllərindən möhkəm-möhkəm tutub sonuncu 
dəfə ata ocağına boylananda, ona elə gəldi ki, ürəyinin üstünə bir 
dağ boyda yük qoyublar. Bir istədi geri dönsün, həyətlərindəki 
ağlayan qoca çinar ağacının köksünə yapışıb, elə orada qalsın. 
Ermənilərin vəhşi bağırtısını eşidib, ayaqlarını saxladı, oğlunu 
qucaqlayıb, yurd yerinə baxa-baxa hönkür-hönkür ağladı...  
Nə qədər özlərinə təskinlik və ümid versələr də, gəldikləri 
yerlərə hələ öyrənə bilmirdilər. Gündə birinin xəbəri gəlirdi: 
Hüseyn getdi, Eyvazın ürəyi partladı, Sünbül arvad ata ocağı 
deyə-deyə gözlərini yumdu, Məmməd baş götürüb qurd ulayan 
biyabanlara çəkildi... Mikayıl da dözə bilmirdi bu həsrətə. Şərəf 
hər gün ağlayıb, yurd yerinin havasına bayatılar, ağılar deyirdi.  
İsmayıl hələ öyrənmədiyi evin bir küncünə çəkilib, evdə 
olanların alovuna su çiləməyə boş-boşuna cəhdlər göstərirdi.  
-Vallah belə olmaz. Dünya bu ədalətsizliyə dözməz. Sən 
oturduğun yerdə gəlib deyələr ki, min illik dədə-baba ocağını tərk 
elə?! Bu dünya nə qədər nankor ola, yenə bu işi belə qoymaz. 
Baxarsınız, gün gələr, yerimizə, yurdumuza qaytararlar bizi.  
Ürəyində ümidsiz deyirdi bu sözləri. Ancaq evdəkilərə çox 
ümidli görünürdü bu deyilənlər. Atası belini dikəldib, papiros 
çəkmək üçün pəncərənin qabağına çəkilirdi. Anası gözlərinin 
yaşını silib, intizarla uzaqlara boylanırdı. Özü də uzaqlara baxırdı. 
Elə bil, o uzaqlarda bir nicat, bir pənah yeri axtarırdı... Və o 
uzaqlar İsmayılı çəkib öz qoynuna apardı...  
Həştərxan Rusiyanın ucqar bir vilayəti idi. Burada çoxsaylı 
xalqların nümayəndələri yaşayırdılar. Əvvəllər buralara öyrənmək 
də İsmayıl üçün asan olmadı. Yad adamlar, yad ağaclar, yad 
küçələr, hətta, yad buludlar, yad yağışlar ona çox uzaq 
göründülər. Hər yerdə doğma yurdun həsrətini qəlbində daşıdı. 
Çox adamların arasında tənha gördü özünü. Hələ nə yaxşı ki, 
dünyalar qədər sevdiyi Sevdası yanında idi. Onu kədərli, qəmli 
görəndə Sevda üzünə çox xoş təbəssüm verir, onunla yanbayan 
oturub, gələcəyin nurlu sabahlarından söhbət açırdı. 
-İsmayıl, bir o uzaqlara bax.  
İsmayıl boylanıb Sevdanın göstərdiyi səmtə baxırdı.  
-Nə var ki oralarda?  
-O gur işığı görmürsən? 
-Yox. 
-Doğrudan görmürsən?  
-Nəsə görürəm. Ancaq nə olduğunu başa düşmürəm.  
-O işıq bizim sabahlarımıza düşən işıqdır, İsmayıl. Elə xoş 
günlərimiz olacaq ki...  
Sonra Sevda sinədolusu nəfəs alıb, bir də İsmayılın gözlərinə 
baxmışdı. İsmayıl bu istiliyə qızınıb ehtirasla Sevdanın üz-
gözündən öpmüşdü...  
Hər səhər bir yeni xəbərin müjdəçisi olurdu. Bu xəbərlər 
hərdən onları üzsə də, çox zaman Sevdanın göstərdiyi işıq xoş 
xəbər karvanının sarvanı kimi ümid yağışı yağdırırdı onların 
başına. Dünyaya gələn oğluna da elə Sarvan adı vermişdi. 
Sarvandan qabaq isə qız övladları dünyaya gəlmişdi. Və bu gəliş 
onların həyatını büsbütün dəyişmiş, rənginə rəng, dadına dad 
qatmışdı.  
İsmayılın ticarət işləri də qaydasına düşürdü. Hərdən 
xəyallanıb Sevda İsmayıla sabahlarının nağılını da danışırdı. 
-Hə, İsmayıl, de görüm, çox sevirsən məni?  
-Çox sevirəm, Sevda.  
-Bəs deyirlər, kişilər sevdikləri qadına onu sevdiyini deyə 
bilmirlər? 
-Mən isə deyə bilirəm. Mən güclü kişiyəm axı. 
-Onda, məni çox sevirsənsə... 
-Göydən ulduz qoparım sənə? 
-Yooxxxx, ulduz istəmirəm. Başqa şey istəyirəm səndən. 
-Nə istəyirsən, de, yeddibaşlı divlə vuruşmalı olsam da, gedim 
tapım gətirim.  
Sevda nazlanıb, işvəli baxışlarla İsmayılın ürəyinə od saldı.  
-Mən istəyirəm imkanımız düzələn kimi Bakiya qayıdaq. Bu 
yerlərin adamları buz kimi soyuq gəlirlər mənə. Elə bil, heç 
ürəkləri yoxdu.  
-Axı Bakıda ev almalıyıq. 
-Pul qazanarsan, alarıq.  
-Yaxşı, Sevda, ev alsaq, işlərimi qaydaya sala bilsəm, 
gələcəkdə sənin bu arzunu da həyata keçirərəm. Düzü, Bakını 
mən də çox istəyirəm. Amma ondan da çox öz kəndimizi 
arzulayıram. Səni bilmirəm, mən hər gecə yuxularımda kəndimizi 
görürəm. Həmişə də yazıq, zavallı, nisgilli görkəmdə. Bir də 
kəndimizə qayıtsam, dünyanın ən bəxtəvər adamı olaram, Sevda.  
İkisi də birdən ah çəkdilər...  
İnsan ömrü dayanmadan irəli gedən, idarə olunmayan gəmiyə 
bənzər. Nə qədər ağılın, dərrakənin işığı ona yol göstərsə də, çox 
zaman talenin çarxı insanın əlində olmaz, qismət onu ya bulanıq 
suların içində boğub öldürər, ya da yamyaşıl bir sahilə gətirib 
çıxarar. Ən cəsur, məğrur, kamillik zirvəsinə gedən insan 
kodlaşdırılmış ömür yüyənini əlində tutmağı bacarar. Belə 
insanların da sayı çoxluqda zərrə kimidir. Və bu zərrənin işığı ən 
xoşbəxt insanların bəxt yoluna düşər.  
İsmayıl tez-tez Sevdanı götürüb Bakıya gəlirdi. Ata-analarına, 
bacı-qardaşlarına, qohum-əqrabalarına baş çəkib, yenə geri 
qayıdırdılar. Hər dəfə Bakıdan qayıdanda İsmayıl çox xəyallı 
olurdu. Yurd yerinin həsrəti ilə qovrulan adamlarının gözlərindəki 
dəruni kədər onu öz aləmindən alıb, başqa dünyaya aparırdı. Ən 
çox da atasının gözləri heç yadından çıxmırdı. Elə bil, bütün 
dünyanın qəmini, istirabını, həsrət yükünü bu gözlərin içinə 
yığmışdılar. Nə qədər atası ilə danışmaq istəsə də, zarafat 
edərək, könlünü açmağa çalışsa da, o kədəri, o qəmi gözlərdən 
silib apara bilmirdi.  
Bir gün o qorxduğu gün gəlib yetişdi. Atasının xəstələnmək 
xəbərini eşitdi. Tez işlərini səhmana salıb, yenə Bakıya gəldi. 
Yurd həsrəti öz işini görmüşdü. Gözlərindəki kədər bütün canına 
yayılıb, əzablarına əzab qatmışdı.  
Ölüm anında da atasının yanında idi. Başını dizləri üstünə 
qoyub, soyumaqda olan alnına, üz-gözünə sığal çəkirdi. Şərəf 
ana isə bir küncdə dayanıb baxır, hərdən dodaqlarının arasında 
asta səslə nəsə pıçıldayırdı. Bu pıçıltının nə olduğunu çoxları 
anlamasa da, İsmayıl başa düşürdü. Ana ömür-gün yoldaşına 
həsrət ağıları oxuyurdu...  
Atasının ölümündən bir müddət sonra anası da dünyasını 
dəyişdi. Əbədilik sevgilisi olan torpağa qovuşmaq onun əzablarına 
sərin su səpsə də, övladlar anasızlıq həsrətinə çox çətin 
öyrəndilər... 
Həştərxanda qazandığı mövqeyə görə çoxları İsmayıla qibtə 
eləyirdilər. Bu yad şəhərdə bu ailəni tanıyanlar isə ailənin 
məhəbbət təməli üzərində qurulduğuna heyranlıqla yanaşırdılar. 
Sevda başdan-ayağa İsmayılın ömür-gün yoldaşı idi. Çiynini onun 
çiyninə söykəmişdi. Onun çətinliklərinin bir qismini öz çiyinlərində 
daşıyırdı. Hələ uzaq bir yola çıxanda maşını idarə etməkdə də 
ərinə yardımçı olurdu. Bunun üçün o, üç ay avtomobil sürmə 
kursuna getmişdi. Ucu-bucağı görünməyən rus çöllərində 
avtomobil sürən İsmayılın yorulduğunu anındaca hiss edirdi 
Sevda. Maşını saxlatdırıb, özü sükan arxasına keçirdi... Beləcə, 
ömür karvanı öz axarı ilə irəli gedirdi. Sevdanın İsmayıla 
göstərdiyi bir əlçim işıq da öz işini görürdü deyəsən... Amma o 
işığın sürətlə onlara yan aldığı bir vaxtda, sanki, qismətin dönük 
üzü yenə onların başının üstünü aldı...  
Öz otağında oturmuşdu İsmayıl. İşləri ilə məşğul olur, tez-tez 
telefonda danışır, lazım olan adamlara göstərişlər, tapşırıqlar 
verirdi. Bu vaxt otağın qapısı astaca aralandı. Bir nəfər izn istəyib 
içəriyə daxil oldu. İsmayıl bu adamı tanımırdı. O isə, deyəsən, 
tanıyırdı İsmayılı. Maraqlı nəzərlərlə İsmayıla baxa-baxa ona tərəf 
gəlirdi.  
-Bağışlayın, siz kimsiniz? 
-Tanımadınız məni? 
-Yox.  
-Yaxşı baxsanız, tanıyarsınız.  
İsmayıl onu tanıya bilməsə də, dalağı sancdı. Gələn adamın o 
millətdən olduğu hiss olunurdu. Həm görkəmindən, həm də 
danışığından.  
-Nə yaman unutqan olursunuz siz. 
-Hə, orasını düz deyirsiniz. Unutqan olmasaydıq, başımıza 
gələn müsibətləri tez yadımızdan çıxarmazdıq.  
Gələn adam işin qəlizləşdiyini görüb, tez İsmayıla yanaşdı. 
Onu qucaqlayıb, bağrına basdı.  
-Gor qonşunu tanımadınmı? Armenin oğlu Sergeyi nə tez 
yaddaşından sildin?  
-Hə, indi tanıdım. Hardan tapdın məni? Sən ki, daşnaklara 
qoşulub, onların əmrini icra edirdin.  
-Yox, İsmayıl, məssəb haqqı düz demirsən. Onlar məni 
yoldan çıxarmaq istədilər, amma mən səhvimi tez anladım, 
qayıtdım haqq yoluna.  
-O haqq dediyin yol nə idi ki? 
-Başa düşdüm ki, bizi aldadıb, beynimizi yeyiblər. Vallah, 
kirvə, adam balası kimi yaşayırdıq. Mehriban, səmimi, bir-birimizə 
yana-yana. Allah baiskarların evini yıxsın. İndi nə xeyir qalıb biz 
tərəflərdə, nə də bərəkət. Elə bil, hər şey sizin gedişinizdən sonra 
göyə çəkilib.  
-Eybi yox, Sergey, qayıdıb gələrik yurd-yuvamıza, yenə hər 
şey öz yerini tutar. 
-İnşallah. Allah ağzından eşitsin.  
-Sən Allah bunları ürəkdən deyirsən, yoxsa yenə ermənilik 
edirsən? 
-Məssəb haqqı, ürəkdən deyirəm. Heç bir ermənilik-zad 
eləmirəm.  
Bir istədi Sergeyi otaqdan qovsun, amma birtəhər səbrini 
cilovlayıb, onu axıra qədər dinləmək qərarına gəldi.  
-Atan, anan sağdırlarmı? 
-Yox, İsmayıl, ikisi də rəhmətə getdilər. Bu hadisələr onlara 
çox pis təsir elədi. 
-Bizimkilərdən heç kənddə qalan oldumu? 
-Bir Qoca kişi qalmışdı. Axı onun kürəkəni erməni idi. O da 
dünyasını dəyişdi.  
Söhbətin sahilə yan aldığı vaxtda İsmayılın telefonuna zəng 
gəldi. Qızı Sima idi, çox həyəcanlı danışırdı. 
-Ata, evə nə qədər zəng edirəm, ana telefonu qaldırmır. Çox 
nigaran qalmışam.  
-Heç nə olmaz. Yəqin nəsə almaq üçün mağazaya düşüb. İndi 
öyrənib, sənə deyərəm.  
Qızına belə desə də, əslində, özü də nigaran qaldı. Axı ona 
zəng edən kimi telefonun dəstəyini qaldırırdı. Ən çox da Bakıdan 
zəng edən qızına görə dəstəyi tez götürürdü ki, qızı nigaran 
qalmasın.  
İsmayıl keçmiş erməni qonşusu ilə danışa-danışa evə bir 
neçə dəfə zəng elədi. Telefona cavab verən olmadı. Götürüb cib 
telefonu ilə oğlunu yığdı.  
-Oğlum, zəng edirəm, anan cavab vermir. Evə get, ondan 
nigaran qalmışam.  
Yarım saatdan sonra ona zəng edən oğlunun həyəcanlı səsini 
eşidəndə, ilk ağlına gələn bu oldu ki, həyat yoldaşının başına nə 
isə bir hadisə gəlib. İşləri başqasına tapşırıb tez evə yollandı.  
Evə çatanda həyətdə bir neçə təcili yardım maşını gördü. 
Yuxarıya necə qalxdığını bilmədi. Sevda yatağında huşsuz 
vəziyyətdə uzanmışdı. Həkimlər ona süni nəfəs verir, bir neçə 
iynəni bir-birinə qataraq, damarına yeridirdilər.  
İsmayıl key-key gah Sevdanın ağarmış sifətinə, gah 
həkimlərə, gah da oğluna baxır, nələrin baş verdiyini öyrənmək 
üçün onların danışmasını gözləyirdi. Sakitliyin uzun çəkdiyini 
görəndə dözə bilmədi, Sarvanı qucaqlayıb, bağrına basdı.  
-Nə oldu, anana, oğlum? 
Sarvan hönkürüb ağladı.  
Həkimlər onları otaqdan çıxarıb, sakitlik yaratmalarını tələb 
elədilər.  
Bu qəfil gələn gözlənilməz hadisə İsmayıla olduqca pis təsir 
elədi. Bir də onda, öz ata-baba yurdlarını tərk edəndə belə ağır 
sarsıntı keçirmişdi. Qəribəydi axı, birdən-birə nə oldu bu qıza? Bu 
ki, ömründə bir ciddi xəstəlik keçirməmişdi. Hələ hərdən İsmayıl 
onunla zarafat edəndə, deyirdi, vallah, sənin sağlamlığına mən 
heyran qalıram. Belə getsə, sən qurdunan qiyamətə qalacaqsan. 
Onda Sevda İsmayılın zarafatına zarafatla cavab verib: “ Yaxşı, 
İsmayıl, çox demə, gözün dəyər mənə, boğaram səni” deyirdi. 
Sima ailə həyatı quran gün açılmış bənovşəyə bənzəyirdi 
Sevda. Bir də göydə bəxtəvər-bəxtəvər süzən göyərçinə oxşayırdı 
o gecə. Hər kəsin gözü Sevdada idi. Hamı ananın xoş halından 
riqqətə gəlir, onun yerişindən, duruşundan xoşbəxtlik yağdığını 
görürdülər.  
Həkimlər Sevdanın xəstəxanaya götürülməsinin vacib 
olduğunu bildirdilər. Düz bir ay xəstəxanada yatsa da, heç bir 
irəliləyiş nəzərə çarpmırdı. Beyinlə daxili orqanların əlaqəsinin 
kəsilməsi onun eşitmə, hissetmə, duyma hisslərini iflic eləmişdi. 
İndi Sevda ancaq adamın üzünə baxır və heç nəyə heç bir 
reaksiya göstərmirdi. Əlacı hər şeydən üzülən İsmayıl kim nə 
deyirdi onu da eləyirdi: baxıcı yanına gedib baxdırırdı, pirlərə 
nəzir-niyaz deyirdi, türkəçarə həkimlərinin qapılarını döyməkdən 
yorulmurdu. Ancaq Sevda əvvəlki Sevdalığına qayıtmırdı ki, 
qayıtmırdı. 
Bircə əlacı möcüzəyə qalmışdı. Bir böyük sevincdən 
silkələnib, özünə qayıdacağını, yenə əvvəlki Sevda olacağını 
istəyir və bunun üçün İsmayıl Sarvanın toy gününü gözləyirdi...   
Həyatı qədər sevdiyi Sevdanın bu halı onu çox üzürdü. Onu 
Bakıya, yenicə aldığı geniş otaqlı mənzilinə gətirmişdi. Bir müddət 
özü baxdı ona, heç kimə etibar eləmədi. Sonra işinə görə məcbur 
olub Həştərxana qayıtdı. Sevdanı isə bacısı Zoyaya tapşırdı. 
Zoya bütün gücünü toplasa da, çox çətinliklə baxırdı ona. Bir 
tərəfdən canının ağırlığı, o biri tərəfdən nə istədiyini ifadə edə 
bilməməsi Zoyanı üzür, əldən salırdı. Fiziki çətinlikdən çox mənəvi 
sıxıntı əzab verirdi Zoyaya.  
Bir müddətdən sonra İsmayıl yenə qayıdıb gəldi. Bütün günü 
evdə,  Sevdanın yanında oturur, lal-dinməz onun sınıq gözlərinə 
baxır, imkan olanda ağlayıb, ürəyini boşaldırdı.  
Sima hərdən məcal tapıb, anasını yoluxmağa gəlirdi. Qızının 
nigaran baxışlarını görəndə İsmayıl daha da kövrəlir, dünya 
gözlərində bir qaranlıq zindana dönürdü. Bu anlarda qızına 
təskinlik verirdi, “ Darıxma, qızım, bir azdan anan əvvəlki kimi 
sapsağlam olacaq.” deyir, sanki, bu deyişlə qızından çox özünə 
ümid verirdi. Elə istəyirdi ki, Sevdanın əvvəlki halına qayıtmasını. 
Varı, dövlətləri olmayaydı, quru pendirə, çörəyə möhtac 
qalaydılar, sınıq-salxaq bir daxmada yaşayaydılar, təki Sevda 
deyib-gülən, danışan, övladlarının gələcək taleləri haqqında 
şipşirin nağıllar uydurub, bu nağıllardan zövq alan, qohuma, 
qonşuya, dost-tanışa xoş sifət göstərən əvvəlki Sevda olaydı. O 
günlərin həsrəti ilə yaşayırdı İsmayıl və həmin günlərin yenidən 
qayıdacağına ümid bəsləyə-bəsləyə sabahlarını açırdı.  
Ürəyi bir şey istəyəndə, acanda, ya susayanda üzünə-gözünə 
qəribə ifadə verib, xırda-xırda ağlamsınırdı. İsmayıl o anda 
anlayırdı Sevdanın nə istədiyini. Tezcə onun istəyini yerinə yetirir, 
sonra əzizləyə-əzizləyə yenə yatağına uzadırdı.  
     Göz yaşının hər damlası şehdimi? 
                             Xəzərimin gilavarı mehdimi? 
                                   Çəkdiklərin ağrıdımı, ehdimi? 
                                   Ağlama, Sevdam,  
                                        ağlama, Sevdam,  
                                               ağlama... 
Şöhrətli müğənninin bu şərqisini İsmayıl bütün günü ürəyində 
oxuyurdu. Oxumurdu, ağı deyirdi, sızıldayırdı, elə bil. Bu şərqinin 
üzərində gəzişdikcə yarasının üstünə düz səpirdi sanki və həm də 
bu şərqinin avazından təskinlik tapırdı özünə. Sanki, bunu Sevda 
da hiss edirdi. Düz İsmayılın gözlərinin içinə baxır, nə isə 
danışmaq, demək, İsmayıla çatdırmaq istəyirdi.  
-Nə demək istəyirsən, Sevda?  
Sevda gözlərini qırpmadan baxırdı. 
-Bəlkə danışasan, bəlkə dinəsən? 
Sevda dinmirdi. 
-Səsin üçün o qədər qəribsəmişəm ki, Sevda... 
Üzünün ifadəsi dəyişmirdi Sevdanın.  
-O səsin üçün ki, mənə bir dünya sevinc bəxş edirdi... 
Yenə əvvəlki tək baxırdı. 
-O səsin üçün ki, mən harda olsam, evə çağırırdı məni... 
Dərbənmirdi Sevda. 
-O səsin ki, mənim üçün bir xoş bayatı, uşaqlarımız üçün layla 
idi... 
Duyğusuz-duyğusuz ona tərəf baxırdı.  
-O səsinə ömrümün bir payını verərəm, Sevda. 
Özü də hiss eləmədən gözlərinin yaşı yanaqlarını yandırır, 
yanaqlarından axıb, sinəsinə tökülürdü.  
-Mənim bu göz yaşlarıma yazığın gəlsin. Bir söz de mənə, elə 
bir söz de ki, onun əlindən tutum, ayağa qalxım, irəli gedim, 
uşaqlarımızı işığı bol olan sabahlara aparım.  
Yaxına gəldi. Sevdanın şümal saçlarına sığal çəkdi. Üzündən-
gözündən öpdü...  
Zoyanın çox əziyyət çəkdiyini görürdü. Ona görə Sevdanı 
Zoyanın ümidinə qoyub gedə bilmirdi. Bir tərəfdən də çağırırdılar 
onu. Ara vermədən zənglər edir, onsuz işlərin getmədiyini 
deyirdilər. Soraqlaşıb bir qadın tapdı. Belə xəstələrlə rəftar 
eləmək bacarığını görüb, Sevdanı ona tapşırdı, ürəyinin bir yanı 
evdə qalsa da, çıxıb yenə Həştərxana getdi... 
-İsmayıl, burda neynirsən, qardaş, bayaqdan səni axtarırıq.  
Qardaşı Mayılın səsindən İsmayıl diksinib, ayağa qalxdı.  
-Nə olub, qardaş, şad xəbər var?  
-Bundan da şad xəbər?.. Bu gün sənin həyatında ən xoş 
günlərdən biridir...  
İsmayıl üz-gözünü ovuşdurub, özünə gəlməyə çalışdı. İti 
addımlarla irəli yeridi. Pilləkənləri necə çıxdığını bilmədi. Toy 
zalına daxil olanda gözləri qeyri-ixtiyari Sevdaya tərəf baxdı... 
Sevdanın da gözləri onu axtarırdı...   
Ümidi puça çıxan İsmayıl, nədənsə, Sevdanın bu görkəmini 
öz yurdlarını tərk edən vaxtı gözünə sataşan bənövşəyə bənzətdi. 
O bənövşəyə ki, qırılıb, boynu çiynindən asılı qalmışdı. Onda elə 
yazığı gəlmişdi ki, o qırılmış bənövşəyə. İndi də nəyə görəsə, 
Sevdaya yazığı gəldi. Həm də özünə... Güc-bəla ilə göz yaşlarını 
saxladı. Sevdaya tərəf gəldi. Toy əhlinə məhəl qoymadan, 
qırılmış boynubükük bənövşəsini qucaqlayıb bağrına basdı, 
üzünü, gözünü, yanaqlarını isti öpüşlərə qərq elədi.  
Toya gələnlər bu mənzərədən sarsılıb qalmışdılar... Hələ 
uzun illər, bəlkə də, ömürləri boyu bu mənzərə onların gözləri 
önündən getməyəcəkdi...  Musiqinin sədası da kəsilmişdi... Hər 
şey, hər yan donmuşdu, elə bil...  
Və bayırda həzin-həzin yağış yağırdı...   
 
 
 
Yollarda qovrulan həsrət 
 
Gəlin oyandı. Yerinin içində xırda-xırda gərnəşdi. Elə 
yatağından pərdəni aralayıb eşiyə baxdı. Günəş dikəlib dağların 
üstünə qədər gəlmişdi. Oradan kəndə baxıb, günəş təbəssümü ilə 
gülümsəyirdi. “Vay-vay, yuxuya qalmışam, toyuqlar acından 
qırıldı.” Qalxıb nimdaş paltarını üstünə atdı. Bayıra çıxdı. 
Ayaqyoluna tərəf yeridi. Nə düşündüsə, ora getməkdən vaz keçib, 
toyuqların hininə tərəf gəldi. Ürəyinin döyüntüsü az qala 
qulaqlarına çatırdı. Tez-tələsik qapını açdı, içəriyə boylandı. 
Şükür, toyuqlar yerindəydilər. Qapıdan toyuqları eşiyə ötürüb, 
qablarına dən tökdü.  
O gündən səksəkə qalmışdı canında. Səhər-səhər hinin 
qapısını açanda toyuqlarının murdar olduğunu görmüşdü. On iki 
toyuqdan üçü özlərini yırtıcının caynağından qoruya bilmişdilər. 
Gəlinin huşu bir anda başından dağılmışdı elə bil. Bayıra çıxıb, 
həyət boyunca oraya, buraya boylanmış, divarların dibinə, 
ağacların altına baxmış, elə bil, bununla toyuqlarının qatilini 
axtararaq, ondan qisas alıb, ürəyini soyutmağa çalışmışdı. Xəbəri 
bir anda küləklər aparıb, kənd meydanında oturan kişilərə 
çatdırmışdı. Çolaq Qəni xəbəri eşidəndə bir ayağını sürüyə-
sürüyə Gəlinin yanına gəlmişdi. 
-Gəlin bacı. 
-Ay can. 
-Nə olub belə, toyuqlarını safsar yeyib? 
-Onu lənətə gəlsin, yesəydi, bundan yaxşı idi, hamısını 
murdar eləyib gedib.  
-Əşi, fikir eləmə, dəyən mala, heyvana dəysin... Bilirsən niyə 
gəlmişəm? 
-Yox, Qəni, deyərsən bilərəm. 
-Deyirəm, o murdar olmuş toyuqları atma, ver mənə.  
-Neynirsən onları? 
-Aparacam stansiyaya, verəcəm orda qalan piyaniskalar 
yesinlər.  
Gəlin nə düşünmüşdüsə, keçib Çolaq Qəninin qarşısında 
dimdik dayanmışdı.  
-Yox, ay Qəni, buna görə gəlmisənsə, çox nahaq gəlmisən. 
Mən bu toyuqlarımı torpağın altında basdıraram, ancaq 
piyaniskalara vermərəm. Mənim toyuqlarım piyaniska malı deyil.  
Çolaq Qəni üzr istəyib, suyu süzülə-süzülə geri dönmüşdü. 
Beş-on metr həyətdən aralanmışdı ki, Gəlinin səsini eşidib, ayaq 
saxlamışdı.  
-Nə dedin, Gəlin bacı, eşitmədim? 
-Deyirəm, Sürəyya xalaqızına xəbər elə, mənə beş-altı toyuq 
göndərsin. Pulunu göndərərəm gələr.  
-Yaxşı, deyərəm.  
-Getmə, dayan, bir də dükançı Akifə denə, mənə iki kisə 
sement yollasın. Hini bərkitməsəm, safsar amanımı kəsəcək.  
Gəlin bilirdi Çolaq Qəni murdar olmuş toyuqları niyə istəyir. 
Aparıb stansiyada avaralıq eləyən sərxoş kişilərə verəcək və 
onlardan üç-dörd manat pul alacaqdı. Buna görə ürəyi nə qədər 
yuxa olsa da, ölmüş toyuqlarını Qəniyə verə bilməzdi...  
Qızdırmalı adamlar kimi arvad nə edəcəyini bilmirdi. Həyət 
boyu dolanır, hər burta-bucağa zəif gözləri ilə nəzər yetirir, sonra 
da yolun qənşərinə gəlib, uzanıb gedən yollara baxırdı... 
Ayaqyolundan qayıdanda bir anlıq gözü bayaq kəndə baxıb 
gülümsəyən günəşi gördü. Yenə bayaqkı kimi gülümsəyirdi. Tez 
nəzərlərini göylərdən çəkib, ağacların arasında gizlətdi. Ona elə 
gəldi ki, yuxuya qaldığına görə günəş ona baxıb gülümsəyir. Axı 
heç zaman səhərlər yuxudan gec oyanmamışdı. Səhərin 
alatoranında namazını qılıb, daha yatağına girməzdi. Bir müddət 
namaz üstə dua edər, həyət-bacanı gəzib-dolanar, toyuq-
cücəsinə baxar, sonra da tənha nar ağacının altına çəkilib, 
həsrətdən qovrulan yollara baxardı.  
Həsrətdən qovrulan yollara...  
O yollarda qalan həsrətindən cinar boyda bir nisgil cücərmişdi. 
Bu çinar boyda nisgili onun özündən başqa bir kimsə görə 
bilmirdi. O nisgil çinarı onun gözlərinin giləsindəydi. Və bir 
başqası o pünhan gilələrə baş vurub, o nisgili görəmməzdi.  
Yetmiş ildi boy verirdi o çinar. Nə vaxt çiçək açıb, Gəlinin 
gözlərinə sevinc təbəssümü ələyəcəkdi, orasını bilmirdi.  
Bilmirdi Gəlin arvad... Yaşı doxsanı haqlasa da hələ Gəlin 
deyirdilər ona. Əslində Gülbacı idi adı. İyirmi yaşına qədər hamı 
bu adla tanıyırdı onu. Sonra dönüb Gəlin oldu. İndi uşaq da, 
böyük də, arvad da, qız da ona Gəlin bacı deyirdilər. Bu ad bir 
tərəfdən onu incidirdi. Qəlbinə çalın-çarpaz yaralar vururdu. O bir 
yandan da... Bu adın işığı yaşadırdı onu. Bu ad ümid verirdi ona. 
Keçmişini yaddaşında bəsləyib, sabahın nura qərq olacağını 
gözləyirdi.  
Gözləyirdi Gəlin bacı... 
Ümidi isə göyərmirdi ki, göyərmirdi.  
Ümidinin göyərmək arzusu ilə qovrula-qovrula yorulan yollara 
baxırdı. Baxmırdı, hərdən qəlbində fəryad qoparıb, dəli-dəli 
yalvarırdı yollara. Ya yollar onu eşitmir, ya da həsrətində olduğu 
adama gedib çatmırdı naləsi...  
Bəybura ona vurulub qəlbinə od salanda hələ Gülbacının 
iyirmi yaşı olmamışdı. Bulaq başından səhəngini su ilə doldurub, 
evlərinə doğru gələndə, arxasınca sürünən adamın istisi onu 
basır, rahatlığını, nizamını əlindən alırdı. Bilirdi, Bəyburanın onu 
sevdiyini. Amma heç kəsə demirdi bunu... Bir də baxıb gördü ki, 
kənddə hamı bu sevdadan danışır. Və bu sevdanın sədası gəlib 
Gülbacının anasına da çatmışdı.  
-Qızım, Məhəmmədin oğlu istəyir səni? 
Gülbacı qızarıb başını aşağı salmışdı.  
-Nə olar, bir qız bir oğlanındır. Tayfaları da pis tayfa deyil. 
Göydaşlıda üç rəğbətli tayfa olsa, biri Məhəmmədgilin tayfasıdır.  
Gülbacı ürəklənib, başını yuxarı qaldırmışdı.  
Üç gündən sonra nişan gətirdilər Gülbacıya. Bir ay ötməmiş 
tarla, qavalla toy çalıb, gəlin apardılar onu... Toydan iki ay 
ötməmiş müharibə başlandı. Bəyburanı hərbi komissarlığa 
çağıranda, arvadının bətnində uşağının olduğunu da hələ bilmirdi.  
-Gəlin, gedirəm. 
-Gələn günlərin olsun. 
-Gələcəm, bir axşam qayıdıb yanında olacağam.  
-Gözləyəcəyəm səni, mənim igidim. Səni gətirən yollara 
həsrətlə boylanacağam...  
Qatar Bəyburanı qoynuna alıb, uzaq və ağır səfərə aparanda 
Gülbacı sonuncu dəfə boylanıb igidinin arxasınca baxdı. Bəybura 
da adamların arasında öz yarını aradı. Və yarının həsrət dolu 
baxışlarını görəndə, gizlincə köks ötürüb, ağır addımlarla bardura 
tərəf yeridi...  
Qız övladı dünyaya gələndə çox sevinirdi Gülbacı. Elə 
istəyirdi ki, bu anlarda Bəyburanın yanında olmasını. Bəyburanın 
əvəzinə də qoxlayırdı qızını. Ərinə məktub yazanda bu xəbəri 
sevinc göz yaşları ilə ona da çatdırmışdı. Bir də qızına hansı adın 
verilməsini xəbər almışdı ondan. Amma xəbər əvəzinə başqa bir 
məktub gətirmişdilər qapılarına. Bəyburanın müharibədə itkin 
düşdüyünü yazırdılar məktubda. Bu xəbərdən, elə bil, dünyası 
qaraldı Gülbacının. Üç gün, beş gün, bir həftə evin bir küncünə 
qapılıb, kədəri ilə baş-başa qaldı. Axırda qaynanası dözmədi, 
onun yanına gəlib, qəmli göz yaşlarını sildi.  
-Belə olmaz, gəlin, Allaha xoş getməz, sənin ərindisə, mənim 
bətnimdən gələn oğlumdur. Sənin kədərindən də ağırdı mənim 
kədərim. Ancaq Tanrıdan üzmə ümidini. Bədgüman olma. Mən 
gözləyirəm oğlumu. Bir səhər, ya bir axşam qayıdıb gələr balam. 
Övladını bağrına basar, böyüdər, ərsəyə çatdırar...  
Belə deyirdi qaynana, belə ümid verirdi gəlininə. Amma öz 
ümidi içəridən qırılırdı deyəsən. Bir-iki ay çəkməmiş o ümidin teli 
tam üzüldü qadının qəlbindən və əlvida dedi bu dünyaya.  
Sonra bir gözündə dünya işığı olmayan qaynı yanaşdı ona.  
-Gəlin, səni belə qəmli görəndə, o biri gözümə də qaranlıq 
çökür. Gəl izin ver, qızımıza ad qoyaq, sonra yollara boylanıb, 
atasını gözləyək.  
-Yox, qardaş, qızımın adını Bəybura gəlib qoyacaq.  
Daha bir kimsə dillənmədi. Adsız böyüməyə başladı qızcığaz. 
Elə adsız da dünyanı tərk elədi. Qara qızdırma gəlib apardı qızı. 
Bir daha dünyasına zülmət qaranlıq çökdü Gülbacının.  
Və bir səhər ümidinə su səpib, belini möhkəm bağladı. Tənha 
nar ağacının altında göyərib yollara baxdı, baxdı...  
İgidinin itkin düşməsinə, ya da hansısa düşmən gülləsinin 
güdazına qurban getdiyinə inanmırdı, inanmağı gəlmirdi. Axı o, 
necə bu dünyadan köçüb gedə bilərdi? Bu yaşında Gülbacını 
kimin ümidinə buraxıb, əlvida deyə bilərdi bu dünyaya? Aylı 
gecələrdə Bəybura ilə baş-başa qalanda, elə möhkəm-möhkəm 
onu sinəsinə sıxırdı ki.  
-Sən mənim qaranlıq dünyamın günəşisən. Sən mənim 
həyatımın özüsən, dilimin sözüsən.  
-Ay Allah, bu sözləri hardan bilirsən? Mən səni sevəndə, elə 
bilirdim heç ağzında dilin yoxdur. 
-Elə düz düşünürdün. Məni danışdıran sənə olan sonsuz 
məhəbbətimdir. Məni bu həyatda heç zaman tənha buraxıb 
getmə, Bəybura.  
-Heç yana getmərəm. Ölüncə yanındayam sənin.  
Bu sevgi və ehtiras dolu sözlərdən göydəki ay da 
təbəssümlənib, buludu üzünə yaşmaq kimi çəkirdi.  
İndi o sirli gecələrin sevgi dolu sözünü, söhbətini yadına 
salanda, bir yandan yanıb qovrulur, bir yandan da igidinin 
sözlərinə inanıb, bir gün geri dönəcəyinə, həmişəlik yanında 
olacağına inanırdı.  
Bu inam yaşadırdı onu. Bu inam səhərlər onu lap tez, 
alaqaranlıqda yuxudan durmağa vadar edirdi. Bir də gördüyü 
yuxular onun yatağına qor kimi dolur, onu yatmağa qoymurdu. Ağ 
yuxularda igidi tez-tez qayıdıb onun yanına gəlirdi. Yenə aylı 
gecələrdə bir olur, sirli-sehrli məhəbbət nağılı danışa-danışa 
yuxuya gedirdilər. Bu yuxular ona nə qədər xoş görünsə də, 
başqa bir tərəfdən o yuxuların tərsinə yozumu onun narahat 
ömrünə bir az da nahamarlıq gətirirdi...  
Yenə tənha nar ağacının altında oturmuşdu. Yenə yollara 
baxırdı. Birdən... Uzaqdan əsgər paltarında bir nəfərin ona tərəf 
gəldiyini gördü. Bir anda canının hər yanından bir üşütmə gəlib 
keçdi. Sonra istilik, hərarət basdı canını. Özü də hiss eləmədən 
asta, rəvan addımlarla o əsgər paltarlı adamın gəldiyi yola tərəf 
yeridi. İgidi qayıdıb gəlirdimi? Hə, odur, Bəyburadır, başqası ola 
bilməz. Axı söz vermişdi ona, demişdi, ömrümün axırına qədər 
yanında olacağam. Hə... odur... yerişindən, duruşundan 
Bəyburalıq tökülürdü o gələnin. Az qala qışqırıb, bir anda aləmə 
səs salmaq istədi. İstədi hamı eşitsin onun səsini, hamı bilsin 
Bəyburanın geri döndüyünü. “Eşidirsinizmi məni, deyirdim axı 
qayıdıb gələcək mənim igidim, tək qoymayacaq məni, talenin 
ümidinə buraxıb getməyəcək. İnanmırdınız mənə. Gözlərinizdən, 
baxışınızdan duyurdum bunu. Gördünüzmü, qayıtdı mənim 
Bəyburam.”  
Əsgər paltarı geyinmiş adam onun yanından laqeyd-laqeyd 
ötüb keçəndə, elə bil, ürəyində bir tel qırılıb, içinə düşdü. Ayaqları 
sözünə baxmadı. Güclə divardan yapışıb, sürünə-sürünə yenə 
həyətlərinə qayıdıb gəldi. Yenə tənha nar ağacının altında oturdu. 
Ancaq bu dəfə uzanıb gedən yollara tərəf baxmadı. Baxammadı. 
Elə bil, küsdü o yollardan. O yolların onunla qəribə bir oyun 
oynamasından incidi. Küskün-küskün nəzərlərini şehli torpağın 
üzərinə dikib, qəlbində ruhu yerindən oynadan bir nalə çəkdi.  
                                  Əzizim, ayrılıqdan, 
     Həsrətdən, ayrılıqdan. 
                                  Ölümdən qorxmuram ey... 
    Qorxuram ayrılıqdan. 
Onun bir gözlü köhnə evinin qənşərində qaynı ikigözlü ev 
tikmişdi özünə. Bir evli kimi yaşayırdılar qaynı, qaynı arvadı, 
onların uşaqları ilə. Gündüzlər bir həyətdə gəzib dolanır, bir süfrə 
arxasında yeməklərini yeyir, yalnız yatandan-yatana çəkilib öz 
komalarına gedirdilər. Bir az yekələndən sonra qaynının qızı 
Nazlıcan onu gecələr də tək buraxmadı. Gəlib onun yanında 
qaldı.  
Sanki qismət insan dözümünün həddini, sərhəddini yoxlayırdı 
bu ailənin timsalında. Bir gecənin qara əzrayılı qəfildən özünü 
yetirib, Gülbacının qaynını da apardı.  
-Gəlin, bu nə müsibətdi, bizim başımıza gəlir? 
  Qaynı arvadı Gülbacının boynunu qucub, hönkür-hönkür 
ağlayır, naləsi ilə göydə uçan quşların da qanad çalmasını 
ləngidirdi.  
-Bəsdi daha, ağlama, bundan sonra ruhumuza dözüm 
bağlayıb, yaşamalıyıq...  
İstədi ardını gətirsin, desin, uzanan yollardan ümid göyərib, 
arzu bitənə qədər səbirli olmalıyıq. Amma demədi. Saxladı özünü. 
Özü isə oğrun-oğrun qaynı arvadının çiyni üstündən boynu bükülü 
qalmış yollara tərəf baxdı...  
Kənddə indi hamı ona Gəlin bacı deyirdi. Sonradan gələnlər 
onun əsil adının nə olduğunu da bilmirdilər. Qəribəsi o idi ki, yaşlı 
adamların çoxu da onun köklü adını unutmuşdular. Hamı Gəlin 
bacı deyə-deyə onu ocağının başına çəkir, xeyir işdə, şər işdə ön 
sırada yer verirdilər. Bu etimadı özü qazanmışdı Gəlin bacının. 
Lap cavan çağlarından bir telini qara, bir telini ağ hörən bu qadın 
öz isti qəlbi ilə bütün kəndin məhəbbətini qazanmışdı. O qədər 
məhrəm, o qədər doğma münasibət saxlayırdı ki, adamlar onu bir 
gün görməyəndə, darıxıb, onu gətirən yollara boylanırdılar. Və o, 
gəlib çıxırdı... 
O, isə gəlmirdi... Yollara baxmaqdan gözlərində həsrət 
göyərsə də, gəlib çıxmırdı Bəybura...  
Neçə dəfə qapılarına elçi saldılar. Onun hələ cavan olduğunu, 
bir ocağın çırağını yandırmağa, oğul-uşaq sahibi olmağa layiq 
olduğuna inandırmaq istədilər onu. O, isə, elə bil, deyilənləri 
eşitmir, bir nəfər də olsun kişini gözü görmür, ancaq, ancaq öz 
yarını gözləyirdi. Və yuxularında tez-tez Bəybura ilə dərdləşir, onu 
hərdən qınayır, ondan inciyir, küsür, sonra yenə nazlana-nazlana 
onunla barışırdı.  
-Niyə gəlmirsən axı? 
-Hələ işlərim var bir az.  
-Bəlkə sevdiyin var oralarda? 
-Nə danışırsan? 
-Bəlkə bir sarı rus qızı... 
-Danışma, sən Allah. 
-Bəs onda niyə gözlərimi yollarda qoyursan? 
-Bilirsən, gözəlim, gəlmək istəyirəm, ancaq gələ bilmirəm. Elə 
bil, ayaqlarıma qara daş bağlayıblar.  
-Məni çox sevsən, o ağır daşları bir yana atıb, yanıma gələ 
bilərsən. Axı sevginin qüdrəti qara daşları da əridə bilir.  
-Yəni küsmüsən məndən?  
-Çox küsmüşəm. Bəzən elə qınayıram ki, səni. Əlim, ayağım 
bir yerə çatmayanda, özümü söyürəm, bir də Hitleri.  
-Hitleri nə qədər söyürsən, söy, ancaq özünü söymə... Mənə 
bax. 
-Baxmıram.  
-Sən Allah gözlərimin içinə bax. Gör gözlərimin içində nə 
boyda sevgi var sənə.  
Yuxularının sonunda Bəyburanın onu qucaqlamasını 
istəmirdi. Bunun ayrılığa işarə olduğuna inanırdı. Amma hər dəfə 
də yuxularının sonunda Bəybura onu qucaqlayıb öpür, sonra 
ayrılıb gedirdi...  
İnsan şirin arzularla yaşasa da, tale onu istədiyi səmtə aparır. 
Çox zaman da arzular ancaq arzu olaraq qalır, həyata keçmir. 
Gəlinin də arzuları göyərmirdi. Bəyburası qayıdıb gəlmirdi. O biri 
yandan qaynının arvadı da dünyasını dəyişmişdi. Ona doğma 
bacı qədər yaxın olan bu xanımın vaxtsız dünyadan gedişi Gəlinin 
ömrünə bir başqa kədər də qatmışdı.  Qaynının qızlarını bundan 
sonra yalnız özü böyüdürdü. Əlindən gələni edir, gecəsini 
gündüzünə qatır, yorulmadan çalışırdı ki, bu qızlar ac-susuz 
qalmasınlar, başqa uşaqların yanında boynubükük 
görünməsinlər. Qızlar da öz doğma anaları kimi bağlanmışdılar 
ona. Qızların bir buğda boyu boy atdıqlarını görəndə çox sevinirdi 
Gəlin. Onları öpdükcə öpür, tumar çəkir, tellərini darayıb, 
hörüklərini çiyinlərinə atırdı. Sonra da bir tənha küncə çəkilib, 
həzin-həzin ağlayırdı.   Arzusu bu qızları halal süd yemiş ərənlərə 
ərə verərək, onları ailəli, uşaqlı görəndən sonra qalan ömrünü, bir 
az da olsa, rahat yaşamaq idi.  
Gününün bir hissəsini tənha nar ağacının altında yollara baxa- 
baxa keçirirdi. İki qərinəyə yaxın vaxt ötürdü o zamandan. 
Bəyburanın onu qoyub getdiyi vaxtdan. Yollar elə həmən yollar 
idi. Bir dəyişən o idi ki, yolların kənarında həsrət adlı qollu-budaqlı 
ağaclar bitmişdi. Və o ağacları Gəlindən başqa bir kimsə 
görmürdü.  
Qaynı qızlarını da çoxdan ər ocağına yola salmışdı. İndi 
onların qəşəng-qəşəng uşaqları, evləri, isti ocaqları var idi. Qızlar 
tez-tez Gəlin anaya baş çəkməyə gəlirdilər. Onların uşaqları da 
Gəlin ananı intizarda qoymurdular. Ara-sıra onun yanına gəlir, 
kədərli gözlərindən öpüb oxşayır, iş-gücünə əl yetirib, sonra çıxıb 
gedirdilər.  
Kəndin bütün uşaqları Gəlinə bağlanmışdılar. Onu o qədər 
sevirdilər ki, iki gün görməyəndə, bir bəhanə tapıb, onun yanına 
gəlirdilər. Bütün kəndin anasıydı, elə bil, bu qadın. Sevgi boyda 
ürəyi Göydaşlıya sığışmır, ağaclar onun məhəbbətindən çiçək 
açırdılar.  
Təkcə yollar ona doğmalıq eləmirdi. Onun igidini gətirib ona 
yetirmirdilər. O, isə hələ də, ümidlə yollara baxırdı. Gözlərinin işığı 
taqətdən düşsə də, həsrəti yollarda qovrulsa da, Gəlin bezib 
usanmır, igidinin gələcəyini gözləyirdi.  
Bir axşam yenə yuxusunda gördü onu. Bu dəfə bambaşqa bir 
görkəmdə, duruşdaydı Bəybura. Və bu qəribə görkəmində, 
duruşunda elə hey gülümsəyir, “Gümə axşamı gələcəyəm” 
deyirdi. Yuxudan çəkilib getdikcə, səsi əks-səda verir, dağları, 
daşları titrədir, kəndi lərzəyə gətirirdi.  
Gümə axşamı yatağından daha erkən qalxdı Gəlin. Üz-
gözünü sərin su ilə yudu, güzgünün qarşısına keçib, işığı azalmış 
gözləri ilə özünə baxdı. Sığal çəkdi tellərinə. Hörüklərini ortadan 
ayırıb, çiyinlərinə atdı. Utancaq nəzərlərlə bir də özünə baxdı. 
Tənha nar ağacının altına gəldi. Gözlədi. Yollara baxdıqca baxdı. 
Bir də özünə gəlib, qaranlığın düşdüyünü görəndə, ümidi içindən 
söndü, elə bil. Yerində zülmət bir qaranlıq qaldı. Ayaqlarını 
sürüyə-sürüyə içəriyə gəldi. Başını yumşaq balıncın üstünə 
qoyub, gözlərini yumdu...  
Bütün kənd Gəlin bacının, Gəlin ananın ölümünə ağlayırdı. 
Kənd yetim qalmışdı elə bil. Ən çox ağlayan isə yollar idi. 
Kənarlarında həsrət ağacları bitən yollar... Bir də tənha nar ağacı. 
 
 
  
 
 
 
 
 
 
