2013-cü ilin Azərbaycan Respublikasında "İnformasiya-kommunikasiya texnologiyaları 
ili" elan edilməsi haqqında Azərbaycan Respublikası Prezidentinin Sərəncamı 16 yanvar 
2013-cü il  //Azərbaycan. - 2013.-17 yanvar. - № 10. - S. 1. 
Sərəncamın mətni 
2013-cü ilin Azərbaycan Respublikasında “İnformasiya-kommunikasiya texnologiyaları ili” elan edilməsi 
haqqında Azərbaycan Respublikası Prezidentinin Sərəncamı 
“Azərbaycan Respublikasının inkişafı naminə informasiya və kommunikasiya 
texnologiyaları üzrə Milli Strategiya”nın (2003–2012-ci illər)” gerçəkləşdirilməsi ölkəmizdə 
informasiya cəmiyyətinin formalaşdırılması üçün müvafiq hüquqi baza yaratmışdır. 
Bununla yanaşı, həyata keçirilən dövlət proqramları və zəruri islahatlar nəticəsində 
ölkəmizin ümumdünya elektron məkanına daha sürətli inteqrasiyası təmin edilmiş, elektron 
hökumətin yaradılması, biliklərə əsaslanan iqtisadiyyatın təşəkkülü, informasiya 
təhlükəsizliyi və digər məsələlərin həlli istiqamətində mühüm addımlar atılmışdır. 
Respublikamızda ən yeni texnologiya – 4G-nin tətbiqi, milli irsimiz və mədəniyyətimizlə 
bağlı materialların virtual məkanda daha dolğun şəkildə yerləşdirilməsi, azərbaycan dilli 
internet resurslarının zənginləşdirilməsi, internet-radio və internet-televiziya proqramları, 
elektron qəzet və jurnalların yayılması, sosial şəbəkələrin geniş yer alması və respublika 
əhalisinin əksər hissəsinin internet istifadəçisinə çevrilməsi informasiya-kommunikasiya 
texnologiyalarının inkişafının əyani göstəricisidir. Elm və texnikanın ayrı-ayrı 
istiqamətlərinin tərəqqisinə təkan verəcək kosmik sənayenin yaradılması ilə bağlı dünyanın 
aparıcı xarici mütəxəssislərinin iştirakı ilə Azərbaycanın süni telekommunikasiya peykinin 
orbitə çıxarılması üzrə işlərin artıq həlledici mərhələyə qədəm qoyması informasiya-
kommunikasiya texnologiyalarının potensialından daha dolğun istifadə üçün möhkəm 
zəmin yaradır. Vətəndaşlara Xidmət və Sosial İnnovasiyalar üzrə Dövlət Agentliyinin və 
dövlət orqanları tərəfindən vətəndaşlara göstərilən xidmətlərin həyata keçirilməsini təmin 
edən “ASAN xidmət mərkəzlərinin yaradılması da elektron hökumətin formalaşdırılmasında 
mühüm əhəmiyyət kəsb edir. 
BMT Baş Assambleyasının qəbul etdiyi “Minilliyin Bəyannaməsi” və “İnformasiya və 
kommunikasiya texnologiyalarından inkişaf naminə istifadə” haqqında qətnamələri nəzərə 
alaraq, qabaqcıl texnologiyaların vətəndaşların gündəlik həyatının müxtəlif sahələrində 
tətbiqini təmin etmək məqsədi ilə və Azərbaycan Respublikası Konstitusiyasının 109-cu 
maddəsinin 32-ci bəndini rəhbər tutaraq qərara alıram: 
1. 2013-cü il Azərbaycan Respublikasında “İnformasiya-kommunikasiya 
texnologiyaları ili” elan edilsin. 
2. Azərbaycan Respublikasının Rabitə və İnformasiya Texnologiyaları Nazirliyi 
Azərbaycan Milli Elmlər Akademiyası ilə birlikdə 2013-cü ilin Azərbaycan 
Respublikasında “İnformasiya-kommunikasiya texnologiyaları ili” elan 
edilməsinə dair tədbirlər planını hazırlayıb bir ay müddətində Azərbaycan 
Respublikasının Prezidentinə təqdim etsin. 
3. Azərbaycan Respublikasının Nazirlər Kabineti bu Sərəncamdan irəli gələn 
məsələləri həll etsin. 
 
İlham Əliyev 
Azərbaycan Respublikasının Prezidenti  
Bakı şəhəri, 16 yanvar 2013-cü il. 
