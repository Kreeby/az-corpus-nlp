 
 
www.kitabxana.net  
 
Milli Virtual Kitabxananın təqdimatında 
 
2012 
“Orijinaldan bədii-filoloji tərcümələr” 
 
 
Frans Kafka 
“MƏHKƏMƏ” 
roman 
Alman dilindən çevirəni:  
Vilayət Hacıyev 
Y E N I  Y A Z A R L A R  V Ə  S Ə N Ə T Ç I L Ə R  Q U R U M U .  E - N Ə Ş R  N  0 3  ( 5 6  2 0 1 2 )   
www.kitabxana.net  –  Milli Virtual Kitabxana 2 
 
www.kitabxana.net 
 
Milli Virtual Kitabxananın təqdimatında 
 
Bu elektron nəşr http://www.kitabxana.net - Milli Virtual Kitabxananın “Orijinaldan 
bədii-filoloji tərcümələr” Kulturoloji-Tərcümə Layihəsi çərçivəsində nəşrə hazırlanıb və 
yayılır. 
 
Elektron Kitab N 03 
 
YYSQ - Milli Virtual Kitabxananın e-nəşri N 03 - 56 (2012) 
 
Kulturoloji layihənin bu hissəsini maliyyələşdirən qurum: 
 
Azərbaycan Yazıçılar Birliyi - http://www.azyb.net 
 
Frans Kafka 
“MƏHKƏMƏ” 
roman 
Alman dilindən çevirəni:  
Vilayət Hacıyev 
 
 
Alman və dünya ədəbiyyatının görkəmli nümayəndəsinin çox maraqlı romanı ilk dəfə ana dilimizdə... 
YYSQ - Milli Virtual Kitabxananın e-nəşri N 03 (56 - 2012) 
 
Virtual redaktoru və e-nəşrə hazırlayanı: 
 
Aydın Xan (Əbilov) - yazar-kulturoloq 
 
YYSQ - Milli Virtual Kitabxana 
 
Bakı – 2012 
 
www.kitabxana.net  –  Milli Virtual Kitabxana 3 
 
 
Yeni tərcümələr 
 
 
 
 
FRANS KAFKA 
 
MƏHKƏMƏ 
 
Roman 
 
 
Alman dilindən çevirən: 
Vilayət HACIYEV 
 
 
 
 
 
 
 
 
www.kitabxana.net  –  Milli Virtual Kitabxana 4 
 
BİRİNCİ FƏSİL 
 
Həbs. Frau Qrubaxla, sonra da frölayn Bürstnerlə söhbət 
 
Deyəsən, kimsə Yozef K.-nı şərləmişdi, çünki elə bir pis iş tutmasa da, səhər-səhər gəlib onu 
həbs etdilər. Sahibəsi Qrubaxın hər gün saat səkkizə qalmış ona səhər yeməyi gətirən qulluqçusu 
da bu gün gəlmədi. Heç vaxt belə olmamışdı. K. bir az da gözlədi, başını yastıqdan qaldırmadan 
üzbəüz evdə yaşayan, indi də xüsusi bir maraqla onu müşahidə edən yaşlı qadına baxdı, sonra isə 
həm aclıq, həm də nəsə bir anlaşılmazlıq hiss edərək zəngi basdı. Elə həmin anda da qapı 
döyüldü və içəri bu evdə heç vaxt görmədiyi bir kişi girdi. Arıq, ancaq tökməbədən bir kişi idi və 
əynində də özünə yaraşan paltar vardı; lap səfər paltarına oxşayırdı, üstü cürbəcür büzmələrlə, 
toqqalarla, düymələrlə dolu idi, belində kəməri də vardı və bütün bunların nə üçün olduğu 
bilinməsə də, onu çox qıvraq göstərirdi. 
– Siz kimsiniz? – deyə K. çarpayısında dikəldi. 
Kişi suala fikir vermədi, sanki bununla gəlişinin təbii olduğunu göstərmək istədi və özü soruşdu: 
– Zəngi siz basdınız? 
– Anna mənim səhər yeməyimi gətirsin, – deyən K. əvvəlcə sakitcə, diqqətlə, təfərinclə bu 
kişinin kim olduğunu özü üçün aydınlaşdırmağa çalışdı. Ancaq kişi K.-nın baxışları altında çox 
da dayanmayıb dönüb arxasında dayanmış adama nəsə demək üçün qapını bir az araladı: 
– Deyir, Anna ona səhər yeməyi gətirsin! 
Qonşu otaqdan qısa gülüş səsi eşidildi, ancaq bu səsdən orda nə qədər adam olduğu bilinmədi. 
Düzdür, yad adam hiss etdi ki, bununla müsahibindən təzə bir şey eşitməyəcək, ancaq buna 
baxmayaraq, yenə də rəsmi tərzdə dedi: 
– Buna icazə verilmir! 
– Bu da təzə çıxdı? – deyə K. çarpayıdan duraraq tələsik şalvarını əyninə taxdı. – Hələ baxım 
görüm qonşu otaqdakılar kimlərdir və frau Qrubax bu narahatlığa nə cavab verəcək! 
Və o dəqiqə də fikirləşdi ki, gərək bunu ucadan deməyəydi, çünki bununla həmin yad adamın 
ona nəzarət etmək haqqını müəyyən mənada tanımış olurdu, ancaq həm də hiss etdi ki, daha 
bunun elə bir mənası yoxdur. 
– Bəlkə elə burda qalasınız? 
– Özünüzü təqdim etməyincə nə burda qalmaq, nə də sizinlə danışmaq istəmirəm! 
– Sizə yaxşılıq etmək istəyirdim, – deyə yad adam özü qapını onun üçün açdı. 
www.kitabxana.net  –  Milli Virtual Kitabxana 5 
 
K.-nın istədiyindən də asta addımlarla daxil olduğu qonşu otaq ilk baxışda dünən axşam gördüyü 
otağın eyni idi. Bu, frau Qrubaxın qonaq otağıydı və ağzınacan mebellə, xalılarla, çini qablarla, 
şəkillərlə dolu olsa da, həmişəkindən geniş görünürdü. Ancaq bu genişlik o dəqiqə nəzərə 
çarpmırdı və ən çox da ona görə ki, içəridəki dəyişiklik vur-tut açıq pəncərənin qabağında oturub 
kitab oxuyan bir kişidən ibarət idi. 
Kişi başını kitabdan qaldırdı: 
– Gərək otağınızda qalaydınız.... Bəs Frans bunu sizə demədi? 
– Axı siz məndən nə istəyirsiniz? – deyə K. baxışlarını “təzə tanış”ından ayırıb Frans dedikləri 
və hələ də qapının ağzında dayanmış kişiyə tərəf döndərdi, sonra yenə əvvəlkinə baxdı. Açıq 
pəncərədən bayaqkı yaşlı qadın görünürdü. O, yalnız qocalara xas olan bir maraqla üzbəüz 
pəncərənin qarşısına gəlmişdi ki, hər şeyi yaxşı görə bilsin. 
– Mən frau Qrubaxla.... – deyə K. durduğu yerdə öz-özünə elə dartındı ki, sanki ondan xeyli 
aralıda dayanmış kişilərin əlindən çıxmaq istəyirdi. 
– Olmaz! – deyə pəncərənin qabağında oturmuş kişi dilləndi və əlindəki kitabı stolun üstünə 
ataraq ayağa qalxdı. – Heç yana gedə bilməzsiniz, çünki həbs olunubsunuz! 
– Deyəsən, elədir.... Axı nə üçün? – K. soruşdu. 
– Bunu sizə deməyə səlahiyyətimiz çatmır. Otağınıza gedib gözləyin. Artıq cinayət işi açılıb və 
vaxtı çatanda, hər şeyi biləcəksiniz. Əslində, sizinlə bu cür mehriban danışmaqla da 
səlahiyyətimi aşıram. Ancaq ümid edirəm ki, bunu Fransdan başqa heç kəs eşitmir və elə o da 
qanunu pozaraq, sizinlə xoş davranır. Əgər bundan sonra da keşikçi sarıdan bəxtiniz belə gətirsə, 
deməli, narahat olmaya bilərsiniz. 
K. oturmaq istədi və birdən gördü ki, bu boyda otaqda pəncərənin qabağındakı kreslodan başqa 
oturmağa heç nə yoxdur. 
– Özünüz də görəcəksiniz ki, dediklərimiz hamısı həqiqətdir, – Frans dilləndi və kişilərin ikisi də 
birdən ona tərəf addımladı. 
İkinci kişi boyca K.-dan hündür idi və tez-tez də əli ilə onun kürəyinə vururdu. İkisi də K.-nın 
gecə köynəyinə müştəri gözü ilə baxaraq dedilər ki, indi köhnə bir köynək geysə yaxşıdır, ancaq 
bununla belə, istər bu köynəyi, istərsə də başqa əşyalarını saxlayacaqlar, iş yaxşı qurtarsa, özünə 
qaytaracaqlar.  
– Ancaq daha yaxşı olar ki, şeylərinizi saxlama kamerasına yox, bizə verəsiniz, – dedilər, – çünki 
saxlama kamerasında tez-tez saxtakarlıq edirlər, bundan əlavə də, müəyyən vaxt keçəndən sonra 
həmin şeyləri satırlar, məhkəmənin qurtarıb-qurtarmamasına fikir vermirlər. Bu məhkəmələr də 
nə qədər uzanır, Allah bilir. Xüsusən də son vaxtlar... Belə olan halda, saxlama kamerası 
şeylərinizin əvəzinə pul verəcək, ancaq bu məbləğ cox cüzi olacaq, çünki alqı-satqı zamanı malın 
keyfiyyəti deyil, rüşvətin miqdarı əsas rol oynayır. Üstəlik də, əldən-ələ, ildən-ilə keçən həmin 
məbləğ sizə çatana qədər lap azalır. 
www.kitabxana.net  –  Milli Virtual Kitabxana 6 
 
K. bu sözlərə o qədər də fikir vermədi, çünki indi onun üçün əşyalarının taleyi deyil, düşdüyü 
vəziyyətin aydınlaşdırılması daha önəmli idi, ancaq bu adamların yanında fikrini cəmləşdirə 
bilmirdi, çünki ikinci keşikçinin – bu adamlar yəqin ki keşikçi idilər – qarnı tez-tez “ərklə” ona 
toxunurdu və K. da hər dəfə başını qaldıranda, onun iri gövdəsinə heç də yaraşmayan arıq, 
sümüyü çıxmış sifətini, əyri burnunu və bir də onun başı üzərindən yoldaşı ilə him-cimləşən 
gözlərini görürdü. Axı bu adamlar kim idi? Nə danışırdılar? Hansı idarədən gəlmişdilər? Axı K. 
hüquqi bir dövlətdə yaşayırdı, hər yanda əmin-amanlıq idi, bütün qanunlar işləyirdi, kimin nə 
ixtiyarı vardı ki, onun evinə soxulaydı?! Həmişə çalışmışdı ki, hər şeyə fikir verməsin, pis lap pis 
olanda da onun pisliyinə inanmasın, hətta hər hansı bir təhlükənin gəldiyini hiss etsə də, 
əvvəlcədən ona qarşı tədbir görməsin. Ancaq indi ona elə gəldi ki, bunların yeri deyil. Düzdur, 
bütün bunların hamısını bankdakı dostlarının nə üçünsə, ola bilsin, bu gün otuz yaşının tamam 
olması münasibətilə düzüb-qoşduqları kobud bir zarafat kimi qəbul etmək olardı və bəlkə 
doğrudan da eləydi, sadəcə olaraq, keşikçilərin üzünə gülmək lazım idi, yəqin onlar da 
gülüşərdilər. Bəlkə də elə tinlərdə dolaşan avaralardandır – əslində, elələrinə də oxşayırdılar – 
ancaq, nədənsə, Frans adlanan gözətçini görən kimi hiss etdi ki, bu adamlardan nədəsə üstündür 
və onu da heç vaxt əldən vermək olmaz. Bir az da ondan çəkinirdi ki, sonralar ona gülələr və 
deyələr ki, zarafatı başa düşməyib. Düzdür, başına gələndən ibrət dərsi götürən deyildi, ancaq bu 
dəfə xatırladı ki, bir neçə xırda məsələdə, dostlarından fərqli olaraq, sonra nə olacağını 
fikirləşmədən qəsdlə ehtiyatsızlıq eləmişdi və bunun da altını çəkmişdi. İndi belə şeyə yol 
vermək olmazdı! Ən azı, bu dəfə heç olmazdı! Kimsə onun üçün komediya düzəltmişdisə, eybi 
yox, o da rola girər! 
Ancaq hələlik azad idi! 
– İcazənizlə, – deyərək tələsik addımlarla gözətçilərin arasından keçib otağına girdi.  
Arxadan səs gəldi: 
– Ağıllı adama oxşayır. 
İçəri girən kimi yazı stolunun siyirtmələrini dartdı: orada hər şey səliqə ilə düzülmüşdü, ancaq 
həyəcanlı olduğundan, axtardığı icazə kağızlarını o dəqiqə tapa bilmədi. Axırda velosiped 
sürmək üçün aldığı icazə vərəqi əlinə keçdi, keşikçilərin yanına dönmək istədi, ancaq fikirləşdi 
ki, bu azdır, doğum haqqında şəhadətnaməsini tapana qədər axtarmağa davam etdi. Qonaq 
otağına qayıdan anda üzbəüz qapı açıldı və frau Qrubax içəri girmək istədi. Ancaq bu, bircə an 
çəkdi, çünki K.-nı görən kimi pərt oldu, üzr istədi, tələsik döndü, qapını da arxasınca çox 
ehtiyatla çəkdi. Bununla belə, K. – “Gəlin,gəlin!”– deyə bildi. 
K. indi, əlində kağızlar, otağın ortasında dayanıb qapıya baxırdı. Qapı isə bir daha açılmadı və 
açıq pəncərənin qabağındakı stolun arxasında oturmuş gözətçilərin səsini eşidəndə diksindi, 
yenicə gördü ki, onun səhər yeməyini aşırırlar. 
– O niyə içəri girmədi? – deyə K. soruşdu. 
– İxtiyarı yoxdur! – Ucaboy keşikçi dilləndi. – Axı, siz həbs olunubsunuz! 
– Necə yəni həbs olunmuşam? Belə də həbs olar? 
www.kitabxana.net  –  Milli Virtual Kitabxana 7 
 
– Aha, yenə başladınız! – deyə keşikçi əlindəki buterbrodu bala batırdı. – Bu cür suallara biz 
cavab vermirik. 
– Cavab verməli olacaqsınız! Bu da mənim icazə kağızlarım! İndi isə siz sənədlərinizi göstərin! 
İlk öncə də həbs orderini! 
– İlahi! Siz hələ də düşdüyünüz vəziyyətlə barışa bilmirsiniz! Elə hey çalışırsınız ki, bizi – bəlkə 
də bu dəqiqə yer üzündə sizə ən yaxın adamları heç nədən əsəbiləşdirəsiniz! 
– İnanın ki elədir, – deyə Frans əlindəki qəhvə fincanını ağzına aparmaq əvəzinə, K.-nı uzun-
uzadı, bəlkə də mənalı, ancaq anlaşılmaz baxışlarla süzdü. K. istər-istəməz Fransla bir az göz-
göz oynamalı oldu, sonra da əlindəki kağızları göstərib dedi: 
– Bu da mənim icazə kağızlarım! 
– Onların bizə nə dəxli? – Ucaboy keşikçi qışqırdı. – Özünüzü uşaqdan da betər aparırsınız! 
Bununla nə demək istəyirsiniz? Bizimlə, yəni adi keşikçilərlə icazə kağızları, həbs orderi barədə 
danışmaqla o lənətə gəlmiş məhkəmənizi tez-tələsik sona çatdırmaq istəyirsiniz? Biz xırda 
məmurlarıq, icazə kağızlarından başımız çıxmır. Bizim vəzifəmiz yalnız ondan ibarətdir ki, hər 
gün on saat sizin keşiyinizi çəkək, əvəzində də haqqımızı alaq. Bizim işimiz bundan ibarətdir, 
vəssalam. Ancaq buna baxmayaraq bilirik ki, tabe olduğumuz yüksək çinli məmurlar belə bir 
həbsə qərar verməmişdən əvvəl onun səbəblərini, həbs olunan adamın şəxsiyyətini dəqiq 
müəyyənləşdirirlər. Burda səhv ola bilməz. Mən bildiyimə görə, bizim idarə – mən orda yalnız 
aşağı çinli məmurları tanıyıram – ictimaiyyətin arasında günahkar axtarmır, qanunda deyildiyi 
kimi, günah özü onu axtarıb tapır, o da biz keşikçiləri göndərir. Qanun belədir! Burda səhv ola 
bilər? 
– Mən belə qanun tanımıram, – K. dilləndi. 
– Sizin üçün lap pis! – keşikci cavab verdi. 
– Yəqin bu qanun sizin başınızdadır, – deyə K. nəsə bir yol tapıb keşikçilərin nə fikirləşdiyini 
duymaq, ondan öz xeyrinə istifadə etmək istədi. Ancaq keşikci çəmkirdi:  
– Onun nə demək olduğunu hiss edəcəksiniz. 
Frans da söhbətə qarışdı: 
– Ona bax, Villem, deyir ki, qanundan xəbəri yoxdur, ancaq eyni zamanda da günahsız olduğunu 
iddia edir. 
– Tamamilə doğru deyirsən, ona heç nəyi başa salmaq mümkün deyil.  
K. onlara cavab verməyib ürəyindən keçirdi: “Axı nə üçün bu alçaq məxluqların – özləri deyir 
ki, belədirlər – çərənləmələri məni çaşdırmalıdır? Özləri də başları çıxmadığı şeylərdən 
danışırlar. Səfeh olduqları üçün də belə qətiyyətlidirlər. Belələri ilə uzun-uzadı çənə 
vurmaqdansa, öz səviyyəmdə olan bir adamla iki-üç kəlmə danışıb hər şeyi aydınlaşdırmaq 
olar.” 
www.kitabxana.net  –  Milli Virtual Kitabxana 8 
 
O, otağın boş yerində iki-üç dəfə var-gəl etdi və gördü ki, bayaqkı qarı özündən yaşlı bır kişini 
dartıb pəncərənin qabağına gətirib və özü də, az qalır, onun belinə çıxsın. K. bu tamaşaya son 
qoymalı idi və ona görə də dedi: 
– Məni öz rəisinizin yanına aparın! 
– O istəyəndə, aparacağıq, – Villem adlanan keşikçi cavab verdi, – əvvəlcədən apara bilmərik... 
– Sonra da əlavə etdi: – Sizə məsləhətim budur ki, otağınıza gedin, bir az sakitləşin, haqqınızda 
çıxarılacaq qərarı gözləyin. Məsləhət görərdik ki, beyninizi mənasız fikirlərlə yormayın, özünüzü 
ələ alın, çünki sizi qarşıda daha böyük çətinliklər gözləyir. Bizimlə çox pis rəftar etdiniz, halbuki 
sizə göstərdiyimiz münasibət heç də buna layiq deyildi, unutdunuz ki, biz hər kim olsaq da, 
sizinlə müqayisədə ən azı azad insanlar idik. Bunun özü az üstünlük deyil. Ancaq bütün bunlara 
baxmayaraq, pulunuz varsa, üzbəüz qəhvəxanadan sizə səhər yeməyi alıb gətirə bilərik. 
K. bu təklifə cavab verməyərək bir anlığa susdu. Bəlkə də indi yan otağın, ya da elə qonaq 
otağının qapısını açıb çıxsaydı, heç birinin ona mane olmağa cəsarəti çatmazdı. Bəlkə də “ya 
allah” – deyib aradan çıxmaq məsələnin ən sadə həlli olardı. Ancaq nə bilmək olar, bəlkə də onu 
tutardılar. Onda həmin adamların qarşısında alçalmış olardı, indiyə qədər onlara qarşı qoruyub 
saxladığı psixoloji üstünlüyü də itirərdi. Buna görə də riskə getmək istəmədi. Hər şeyi öz axarına 
buraxmaq qərarına gələrək otağına qayıtdı, nə özü bir kəlmə söz dedi, nə də keşikçilər dilləndi. 
Özünü çarpayıya atdı, dünəndən səhər yeməyinə saxladığı qəşəng almanı əlüzyuyanın üstündən 
götürdü. İndi bu alma onun olub – qalan səhər yeməyi idi. Hər halda, elə ilk dişləmdə hiss etdi 
ki, bu alma keşikçilərin mərhəmət göstərib üzbəüzdəki iyrənc qəhvəxanadan gətirmək istədikləri 
səhər yeməyindən qat-qat ləzzətli oldu. Özünü yaxşı və inamlı hiss etməyə başladı. Düzdür, bu 
gün günortaya qədər bankdakı işinə gedə bilməyəcək, ancaq eybi yoxdur, tutduğu vəzifəyə görə 
bağışlayarlar. Bəlkə hər şeyi olduğu kimi orda açıb desin? Fikirləşdi ki, belə də eləsin. 
Ona inanmasalar – belə bir vəziyyətdə onları da qınamaq olmazdı – ya frau Qrubaxı, ya da artıq 
o biri pəncərənin qarşısına tərəf gedən qocaları şahid göstərərdi. Eyni zamanda, təəccübləndi və 
ən azı da, özünü keşikçilərin yerinə qoyaraq heyrətləndi ki, nə yaxşı, onu otağına qaytarıb tək 
buraxdılar, axı, burda adamın özünü öldürmək üçün çoxlu imkanları vardı. Elə həmin anda da 
özünü öz yerinə qoyaraq sual elədi ki, bunu eləmək üçün əsası var, ya yox? Ona görə eləməlidir 
ki, indi iki nəfər yanında oturub onun səhər yeməyini həzm-rabedən keçirir? Özünü öldürmək o 
qədər mənasız idi ki, hətta istəsəydi də, bu mənasızlığına görə həmin işi tutmazdı. Keşikçilərin 
kütlüyü bu qədər açıq-aşkar olmasaydı, fikirləşmək olardı ki, onlar da belə düşündüklərindən heç 
nədən şübhələnməyib onu tək buraxıblar. İndi nə qədər istəyirlər onun divardakı dolaba 
yaxınlaşaraq öz sevimli şnapsını necə götürdüyünə, bir qədəh süzərək səhər yeməyinin əvəzinə, 
ikincini də cəsarətlənmək üçün gillətdiyinə kənardan tamaşa etsinlər. Düzdür, bəlkə də bu 
cəsarət heç lazım olmayacaqdı, ancaq bilmək olmazdı... 
Bu vaxt qonşu otaqdan gələn səs onu elə diksindirdi ki, əlindəki qədəh dişlərinə dəyib cingildədi. 
– İnspektor sizi çağırır! 
Onu diksindirən qısa, kəsik, hərbiçilərə xas olan bir səs idi və Frans adlı gözətçidən belə səsi heç 
gözləmirdi. Ancaq əmr ürəyindən oldu: – Axır ki! – deyərək dolabın qapısını bağladı və qonşu 
otağa tələsdi. 
www.kitabxana.net  –  Milli Virtual Kitabxana 9 
 
Onu yenə keşikçilər qarşıladılar və təbii bir olay kimi itələyib öz otağına saldılar: 
– Neylədiyinizdir?! – dedilər, – Köynəkdə də inspektorun yanına getmək olar? Sizi də 
kötəklətdirər, bizi də... 
– Lənət şeytana, buraxın məni! – gözətçilərin az qala paltar dolabına qədər itələyib gətirdikləri 
K. qışqırdı. – Yataqda başımın üstünü kəsdirəndə elə bilirdiniz, əynimdə ütülü köynək olacaq? 
– Xeyri yoxdur!  
K. nə qədər qışqırsa da, keşikçilər haldan getmir, hətta az qala kədərlənirdilər, sanki bununla onu 
ya özündən çıxarmaq, ya da bir az ağıllandırmaq istəyirdilər. 
– Gülməli mərasimdir! – deyə donquldanan K., hər halda, pencəyini stulun başından götürüb onu 
bir anlığa hər iki əlində saxladı, sanki keşikçilərin nə deyəcəklərini gözlədi. 
Keşikçilər başlarını yırğaladılar və dedilər: 
– Qara rəngli sürtuk olmalıdır! 
K. pencəyi döşəməyə tullayıb dedi: 
– Axı bu hələ istintaq deyil! – Ancaq bununla nə demək istədiyini özü də bilmədi. 
Keşikçilər gülümsədilər, lakin dediklərindən dönmədilər: 
– Qara sürtuk olmalıdır, vəssalam! 
– Əgər bununla iş tezləşəcəksə, etirazım yoxdur, – deyə K. dolabı açdı, bir xeyli ordakı paltarları 
eşələdi, ən yaxşı qara pencəyini seçib götürdü. 
Bu pencək əyninə elə yaxşı otururdu ki, tanış-bilişləri ona valeh olurdular... Başqa köynək 
götürüb diqqətlə geyinməyə başladı. Ürəyinin dərinliklərində fikirləşdi ki, bununla məsələni 
tezləşdirə bildi və yaxşı ki, keşikçilərin yadından çıxıb onu çimməyə göndərmədilər. Onların 
üzünə baxdı ki, birdən yadlarına düşər. Əlbəttə, yadlarına düşmədi və üstəlik, Villem Fransı 
inspektorun yanına göndərdi ki, K-nın geyinib qurtardığını xəbər versin. 
Geyinib qurtarandan sonra Villemlə dal-qabaq boş olan qonşu otaqdan keçərək qapısı taybatay 
açıq olan növbəti otağa keçdilər. K. dəqiq bilirdi ki, lap yaxınlarda bu otağa Bürstner adlı bir 
frölayn köçüb. Qız makinaçı idi, çox tezdən durub işə gedir, axşam da gec qayıdırdı və K. ilə 
salam-sağoldan başqa kəlmə də kəsməmişdi. İndi qızın çarpayısının yanındakı tumbanı otağın 
ortasına çəkərək ondan istintaq masası kimi istifadə edirdilər və inspektor da onun arxasında 
oturmuşdu. O, qıçını-qıçının üstə aşırmış, bir qolunu da qaldırıb stulun söykənəcəyinə 
qoymuşdu. 
Otağın bir küncündə üç cavan oğlan dayanıb frölayn Bürstnerin çərçivəyə salınaraq divardan 
asılmış fotoşəkillərinə baxırdılar. Açıq pəncərənin dəstəyindən ağ bir kofta asılmışdı. Bayaqkı 
qarılar yenə də üzbəüz pəncərədən asıla qalmışdılar, indi çoxalmışdılar, çünki onların başları 
üzərindən köynəyinin yaxası açıq yekəpər bir kişi boylanır, barmaqlarının ucu ilə qırmızıya çalan 
saqqalını tumarlayır, bururdu. 
www.kitabxana.net  –  Milli Virtual Kitabxana 10 
 
 
– Yozef K. sizsiz? – İnspektor bu sualı bəlkə də K.-nın dalğın baxışlarını özünə cəlb etmək üçün 
verdi. K. başını tərpətdi. 
– Bu səhər baş verənlər sizi çox təəccübləndirdi, elə deyilmi? – deyə soruşan inspektor tumbanın 
üstündəki şeyləri – şamdanı, onun yanındakı kibriti, kitabı, iynə yastıqcasını hər iki əli ilə özünə 
tərəf elə çəkdi ki, deyərdin bunların hamısı istintaqa lazımdır. 
– Elədir ki var, – deyən K. nəhayət, ağıllı bir adama rast gəldiyini, onunla işi barədə danışa 
biləcəyini hiss edərək rahat nəfəs aldı. – Əlbəttə, ancaq o qədər də çox təəccüblənmədim. 
– Çox təəccüblənmədininz? – soruşan inspektor şamı tumbanın ortasına qoydu, qalan əşyaları da 
onun ətrafına düzdü. 
– Bəlkə də məni düz başa düşmürsünüz, – K. tələsik dilləndi. – Yəni demək istəyirəm ki... – K. 
burada sözünə ara verərək gözləri ilə kreslo axtardı, – Otura bilərəm? – deyə soruşdu. 
– İcazə verilmir, – inspektor bildirdi. 
– Demək istəyirəm ki, – K. bu dəfə sözünə ara vermədi, – əslində, çox təəccübləndim, ancaq 
adam otuz il bu dünyada yaşayandan, mənim qismətimə düşdüyü kimi, hər şeyi təkbaşına 
qazanmalı olandan sonra, onun üçün heç nə gözlənilməz olmur, hamısına dözür... Xüsusilə də, 
bu gün baş verənlərə... 
– Niyə məhz bu gün baş verənlər? 
– Demək istəməzdim ki, bu gün baş verənlərin hamısına zarafat kimi baxıram, əksinə, burada 
göstərilən tamaşalar zarafat üçün çox oldu. Pansionun hamısının, eləcə də sizin hamınızın bu 
tamaşada iştirak etməsi zarafatın sərhədlərini aşdı. Ona görə də buna zarafat deməzdim. 
– Tamamilə düzdür, – deyən inspektor qutudakı kibrit çöplərini saymağa başladı. 
– Ancaq digər tərəfdən... – deyə sözünə davam edən K. sanki içəridəkilərin hamısına, o 
cümlədən şəkillərə baxan üç nəfərə də eşitdirmək istədi, – ... digər tərəfdən də bunların heç biri 
ciddi işə oxşamır. Ona görə belə deyirəm ki, mən ittiham olunuram, ancaq ittiham olunmaq üçün 
heç bir günah da tapa bilmirəm. Əslində, bunun özü də elə vacib deyil, əsas məsələ odur ki, məni 
kim ittiham edir? İşi hansı idarə aparır? Siz məmursunuzmu? Heç biriniz məmur kimi 
geyinməmisiniz. Əyninizdəki məmur geyimi deyilsə, – bu sözləri deyəndə Fransa tərəf döndü, – 
onda, deməli, səfər paltarıdır. Elə bu məsələlərdə sizdən aydınlıq tələb edirəm və əminəm ki, 
məhz bu aydınlıqdan sonra sizinlə səmimi şəkildə görüşüb ayrıla biləcəyik. 
İnspektor kibrit qutusunu tıqqıltı ilə masanın üstünə atdı: 
– Siz çox böyük bir səhvə yol verirsiniz, – dedi, – bu cənablar da, mən də sizin məsələnizdə 
ikinci dərəcəli adamlarıq, hətta haqqınızda da, demək olar ki, heç nə bilmirik. Biz lap xüsusi 
paltar geyinib gəlmiş olsaydıq da, işiniz pisləşməzdi. Eyni zamanda, onu da deyə bilmərəm ki, 
siz nədəsə ittiham olunursunuz və ya işiniz bundan da betərdir. Heç sizin günahkar olub-
olmadığınızı da bilmirəm. Həbs olunmağınız düzdür, özgə heç nə bilmirəm. Bəlkə keşikçilər 
nəsə çərənləyiblər, ancaq hamısı boş şeydir. Suallarınıza cavab verə bilməsəm də, sizə məsləhət 
www.kitabxana.net  –  Milli Virtual Kitabxana 11 
 
görərdim ki, bizə də, gələcəkdə sizi nə gözlədiyinə də çox fikir verməyin, daha çox özünüzü 
düşünün. Günahsız olduğunuz barədə də bu qədər hay-küy qaldırmayın, çünki bu hay-küy sızin 
yaratdığınız pis təəssüratı poza bilmir. Ümumiyyətlə, az danışsanız daha yaxşı olar, çünki indiyə 
kimi danışdıqlarınızın hamısını bir neçə sözlə ifadə etmək olardı, nə demək istədiyiniz 
hərəkətlərinizdən bilinərdi, halbuki, dediklərinizin heç biri xeyrinizə deyildi. 
K. matdım-matdım inspektorun üzünə baxdı. Yoxsa özündən çox kiçik olan bu oğlan ona məktəb 
uşağı kimi dərs keçmək istəyirdi? Yoxsa səmimiyyətinə görə töhmətlənirdi? Bəs nəyə görə həbs 
olunduğunu, kimin onu həbs etdirdiyini bilməyəcək? Bir az həyəcanlandı, var-gəl etməyə 
başladı, heç kəs də ona mane olmadı, köynəyinin qollarını çırmaladı, yaxasna sığal çəkdi, 
saçlarını düzəltdi, şəkillərin qarşısında dayanmış üç nəfərin yanından keçəndə dedi: 
– Mənasızlığa bax! 
Həmin üç nəfər çevrilib onu lütfkarlıqla, eyni zamanda, ciddi nəzərlərlə süzdülər. K. yenə də 
inspektorun oturduğu masaya çatanda dayandı. 
– Prokuror Hasterer yaxın dostumdur, – dedi, – ona zəng vura bilərəm? 
– Əlbəttə! – İnspektor dilləndi. – Ancaq bilmirəm, şəxsi işinizi onunla müzakirə etməyin nə 
mənası var?! 
– Nə mənası var? – K. səsini ucaltdı, sanki əsəbiləşməkdən çox pərt oldu. – Axı siz kimsiniz? 
Özünüz dünyanın ən mənasız işləri ilə məşğul ola-ola hər şeydə məna axtarırsınız? Bu, adamın 
qabağına daş diyirlətmək deyil, bəs nədir? Cənablar əvvəlcə mənə hücum çəkirlər, sonra da ya 
otururlar, ya gəzişirlər, məni də qabaqlarında uşaq kimi oynadırlar. Nahaq yerdən həbs oluna-
oluna prokurora zəng vurmağın mənası yoxdur, eləmi? Yaxşı, zəng vurmaram.  
– Yox, yox , vurun, – deyə inspektor əli ilə telefon olan otağı göstərdi, – buyurun, zəng edin. 
– Yox, daha lazım deyil! – deyən K. pəncərəyə tərəf getdi.  
Bayaqkı dəstə hələ də pəncərənin önündə dayanmışdı və K.-nın da oraya yaxınlaşması, deyəsən, 
onları bir az narahat etdi. Qarılar durmaq istədilər, ancaq arxalarında dayanmış kişi onları 
sakitləşdirdi. 
– Hələ ordakı dəstəyə baxın! – bu sözləri K. ucadan inspektora dedi və şəhadət barmağı ilə bayırı 
göstərdi. – Çəkilin oradan! – bu sözləri isə oradan baxanlara dedi. Onların üçü də o dəqiqə 
çəkildi. Qadınlar hətta cüssəli kişinin arxasında gizlənməyə çalışdılar. Kişinin dodaqlarının 
tərpənməsindən bilindi ki, onlara nəsə deyir. Ancaq çıxıb getmədilər, sanki fürsət gözləyirdilər 
ki, gizlincə pəncərəyə yaxınlaşsınlar. 
– Nə zəhlətökən, qanacaqsız adamlardır! – K. geri döndü, gözünün ucu ilə inspektora baxanda 
ona elə gəldi ki, o da bununla razılaşdı. Ancaq belə də ola bilərdi ki, K.-nın dediklərini heç 
eşitməyib, çünki bir əlini masanın üstünə qoymuşdu və elə bil barmaqlarının uzunluğunu 
ölçməklə məşğul idi. Keşikçilər üstünə naxışlı palaz salınmış sandığın üstündə oturub dizlərini 
ovuşdururdular. Üç gənc də əllərini belinə qoyub bekarçılıqdan o yan-bu yana baxırdı. Elə 
sakitlik idi ki, deyərdin, başsız qalmış yerdir. 
www.kitabxana.net  –  Milli Virtual Kitabxana 12 
 
– Hə, cənablar, – deyən K.-ya birdən elə gəldi ki, içəridəkilərin hamısını çiyinlərində daşıyır, – 
Görkəminizə baxanda demək olar ki, mənimlə işinizi qurtardınız. Mənə elə gəlir, sizin bu 
hərəkətlərinizin haqlı və ya haqsız olduğu barədə fikirləşməkdənsə, barışıq əlaməti kimi bir-
birimizin əlini sıxıb ayrılmaq daha yaxşı olar. Əgər siz də mənim kimi düşünürsünüzsə, onda 
buyurun... – deyən K. inspektorun oturduğu stola yaxınlaşıb əlini ona uzatdı. İnspektor başını 
qaldırdı, dodaqlarını çeynədi və K.-nın ona tərəf uzanmış əlinə baxdı. K.-ya hələ də elə gəlirdi 
ki, inspektor əl verəcək. Ancaq o, ayağa durub frölayn Bürstnerin çarpayısının üstünə qoymuş 
olduğu dəyirmi qalın papağını götürdü, hər iki əli ilə ehtiyatla başına qoydu, sanki onu təzə 
almışdı, yoxlayırdı. 
– Bütün bunlar sizə necə də sadə görünür, – dedi. – Deyirsiniz, bu məsələni barışıqla sona 
çatdıraq, eləmi? Yox, yox, doğrudan da belə olmaz. Əlbəttə, bununla heç də demək istimirəm ki, 
ümidinizi üzün. Yox, niyə üzəsiniz? Siz yalnız həbs olunmusunuz, vəssalam. Mən bunu sizə 
deməliydim və dedim, eyni zamanda, necə qəbul etdiyinizi də gördüm. Bu günlük kifayətdir və 
biz vidalaşa bilərik, ancaq müvəqqəti... Yəqin indi banka gedəcəksiniz, elədirmi? 
– Banka? Mən elə bilirdim, həbs olunmuşam... – K. bu sözləri saymazyana dedi, çünki inspektor 
əl verməsə də, onun ayağa durduğu andan özünü sərbəst, hər şeydən əvvəl də, bu adamlardan 
asılı olmadığını hiss edirdi. Onlarla oynamağa başladı. Fikirləşdi ki, gedəsi olsalar, qapıya qədər 
arxalarınca qaçıb desin ki, bəs onu həbs etmişdilər... Ona görə də təkrar etdi: 
– Həbs olunmuşamsa, banka necə gedə bilərəm? 
– Belə de... – artıq qapıya çatan inspektor cavab verdi. – Siz məni düz başa düşmədiniz. Əlbəttə, 
həbs olunubsunuz, ancaq bu, işinizə mane olmayacaq. Heç gündəlik həyat tərzinizi də 
dəyişdirməməlidir. 
– Belə həbs olunmağa nə var ki! – deyən K. inspektora tərəf getdi. 
– Mən də elə düşünürəm... – İnspektor cavab verdi.  
– Belə olan halda həbs olunmağım barədə xəbərdarlıq etmək elə də vacib deyildi, – deyən K. 
inspektora bir az da yaxınlaşdı. İndi içəridəkilərin hamısı qapının ağzına yığışmışdı. 
– Bu mənim borcum idi, – dedi inspektor. 
– Səfeh borcdur! – K. təslim olmaq istəmədi. 
– Ola bilər... Ancaq gəlin belə söhbətlərlə vaxt itirməyək. Mən elə bildim, banka getmək 
istəyəcəksiniz. Lakin hər deyilən sözə bir məna verdiyiniz üçün əlavə edirəm: sizi banka 
getməyə məcbur etmirəm, sadəcə olaraq, elə bildim ki, oraya getmək istəyirsiniz və işinizi 
yüngülləşdirmək, oradakıların diqqətini cəlb etməmək üçün bu üç cənabı – öz həmkarlarınızı 
ixtiyarınıza vermək istədim. 
– Necə? – K. heyrətlə həmin üç nəfərə baxdı. Bu çəlimsiz, diqqəti cəlb etməyən, yalnız kollektiv 
şəkillərdən yadında qalan üç cavan, həqiqətən, onunla bir bankda çalışırdılar, ancaq heç birinə 
həmkarı demək olmazdı və bu da sübut edirdi ki, inspektorun çox şeydən xəbəri yoxdur, ancaq 
doğrudan da orada aşağı vazifədə işləyirdilər. Bəs necə olmuşdu ki, bu, K.-nın gözündən 
yayınmışdı? Gör inspektorla keşikçilər başını necə qatmışdılar ki, onları tanımamışdı! 
www.kitabxana.net  –  Milli Virtual Kitabxana 13 
 
Qaraqabaq, danışanda əl-qolunu ölçən Rabenştayneri, gözləri çuxura düşmüş sarışın Kullixi və 
bir də səyriyən sifətində həmişə zəhlətökən bir təbəssüm dolaşan Kamineri! 
– Sabahınız xeyir! – K. azacıq sonra dilləndi və yüngülcə baş əyməklə hər üçünə əl verdi. – Sizi 
tanıya bilmədim... Deməli, indi işə gedirik, elə deyilmi?  
Cənablar tələsik gülərək başlarını tərpətdilər, sanki səhərdən elə bunu gözləyirmişlər və məlum 
olanda ki, K. papağını yadından çıxarıb otaqda qoyub, üçü də birdən oraya cumdu, hiss olundu 
ki, həyəcanlı imişlər. K. sakitcə dayanıb onların arxasınca baxdı. Əlbəttə, lap axırda hər şeyə 
biganə Rabenştayner zərif addımlarla yeriyirdi. Kaminer papağı ona uzatdı və K., həmişə bankda 
olduğu kimi, bu dəfə də özünü inandırmalı oldu ki, o, qəsdlə gülümsəmədi, heç qəsdlə 
gülümsəyə də bilməzdi. Ön otaqda özünü zərrə qədər də günahkar sanmayan frau Qrubax 
mənzilin qapısını çıxanlar üçün açıq saxladı və K. onun, adəti üzrə, yenə də dolu bədəninə 
mənasız yerə bərk-bərk sıxılmış önlüyünün bağına baxdı. Saatı əlində olan K. aşağıda qərara aldı 
ki, maşınla getsinlər, heç nədən gecikdikləri yarım saatı bir az da uzatmasınlar. Kaminer taksi 
gətirmək üçün tinə qaçdı, qalan iki nəfər isə sanki K.-nın başını qatmaq istədi, Kullix üzbəüz 
binanın giriş qapısını göstərdi: orada bayaqkı iri cüssəli, sarı bığlı kişi peyda oldu və əvvəlcə 
sanki bu iri bədənini göstərdiyinə pərt oldu, divarın dibinə çəkilib ona söykəndi. Yəqin ki qarılar 
da indi pilləkənlə enirdilər. K.-nın Kullixə acığı tutdu ki, niyə onların diqqətini həmin kişiyə cəlb 
etdi. Özü onu hamıdan əvvəl görmüşdü, hətta bəlkə gözləmişdi də... 
– O tərəfə baxmayın! – deyə çəmkirdi və heç ağlına da gəlmədi ki, qarşısındakı müstəqil 
adamlardır, onlarla bu tərzdə danışmaq yaxşı deyil. Ancaq bunun fərqinə varmaq lazım olmadı, 
çünki həmin anda taksi gəlib çıxdı, yola düşdülər. K. yalnız indi xatırladı ki, nə inspektorun, nə 
də keşikçilərin getdiyinə fikir verməyib, əvvəlcə onlar iş yoldaşlarını görməyə qoymamışdılar, 
indi də iş yoldaşları onları... Deməli, gözlənilməz təsadüflərə hazır deyilmiş və qərara aldı ki, 
belə məsələlərdə daha dəqiq olsun. Qeyri-ixtiyari döndü, bir az dikəlib maşının arxa şüşəsindən 
baxdı ki, bəlkə inspektorla keşikçiləri görə bildi. Lakin tez də başını çevirdi, maşının bir 
küncündə yerini rahatladı, daha heç kəsi itirib-axtarmadı. Üzündən görünməsə də, məhz bu anda 
kiminləsə danışmağa ehtiyacı vardı, ancaq oğlanlar yorğun görünürdülər. Rabenştayner maşının 
pəncərəsindən sağa, Kullix isə sola baxırdı, yalnız irişən Kaminerlə danışa bilərdi, ancaq onu da 
ələ salmağa insanlıq yol vermirdi. 
 
* * * 
 
K. bu yaz axşamlarını adətən belə keçirirdi: işdən sonra imkan olanda – çox vaxt saat doqquza 
kimi otağında qalıb işləyirdi – tək və ya iş yoldaşları ilə bir az gəzişirdi, sonra da pivəxanaya 
gedirdi, həmişəki stolun arxasında adətən yaşlı adamlarla saat on birə qədər otururdu. Bəzən bu 
düzəndə müstəsnalar da olurdu: məsələn, işçilərinə, aralarındkı etimada xüsusi önəm verən bank 
direktoru onları maşın gəzintisnə və ya villasında axşam yeməyinə dəvət edirdi. Bundan əlavə, 
həftədə bir dəfə gecəni səhərə qədər meyxanalardan birində xidmətçi işləyən, gündüzlər 
qonaqlarını elə yataqda qarşılayan Elza adlı bir qızın yanına gedirdi. 
www.kitabxana.net  –  Milli Virtual Kitabxana 14 
 
Ancaq bu axşam – gərgin işlədiyindən, ad günü münasibətilə coxlu təbriklərdən, arzulardan 
sonra gün çox tez ötüb keçmişdi – evə getmək istədi. İş arası qısa fasilələrdə həmişə bu barədə 
düşünmüşdü. Nəyi nəzərdə tutduğunu dəqiq bilməsə də, ona elə gəlirdi ki, busəhərki hadisə frau 
Qrubaxın mənzilində nəsə bir intizamsızlıq yaradıb və oranı özü qaydaya salmalıdır. Orada hər 
şey qaydaya düşsə, hər şey əvvəlki kimi olardı. Xüsusilə, o üç məmurdan ehtiyat etməyə 
dəyməzdi, onların başı yenə də ağır bank işlərinə qarışmışdı, heç birində də dəyişiklik hiss 
olunmurdu. K. üçünü də gah tək-tək, gah da birlikdə otağına çağırmış, məqsədi də onları 
müşahidə etmək olmuş və bütün hallarda da razı qalmışdı. 
Saat onun yarısında yaşadığı evin qarşısına çatanda, girişdə ayaqlarını aralı qoyaraq qəlyan 
çəkən bir gənclə rastlaşdı. 
– Kimsiniz? – deyə tez soruşdu və başını oğlana tərəf uzatdı, çünki dəhlizin yarıqaranlığında onu 
yaxşı görə bilmədi. 
– Dalandarın oğluyam, mərhəmətli cənab, – deyə oğlan qəlyanını ağzından çıxararaq yana 
çəkildi. 
– Dalandarın oğlu? – bir də soruşan K. səbirsizliklə əlindəki əsa ilə döşəməni tıqqıldatmağa 
başladı. 
– Bəlkə mərhəmətli cənaba nəsə lazımdır?! Atamı çağırım? 
– Xeyr, xeyr, – K.-nın səsində nəsə rəhmdillik duyulurdu, elə bil oğlan pis iş görmüşdü, K. da 
onu bağışlayırdı. Sonra: – Hər şey qaydasındadır, – deyərək yoluna davam etdi, ancaq pilləkənə 
çatar-çatmaz bir də dönüb baxdı. 
İstəsə, birbaşa öz otağına gedə bilərdi, ancaq frau Qrubaxla danışmaq istədiyi üçün onun qapısını 
döydü. Frau əlində corab stolun arxasında oturmuşdu və stolun üstündə də bir yığın köhnə corab 
vardı. K. nə edəcəyini bilməyərək, belə gec gəldiyi üçün üzr istədi, ancaq frau Qrubax onu çox 
mehriban qarşıladı, üzr istəməyə qoymadı və dedi ki, istədiyi vaxt gələ bilər, çünki K. onun ən 
yaxşı, ən sevimli kirayənişinidir. K. yan-yörəsinə boylandı: otaqda hər şey əvvəlki yerində idi, 
səhər yeməyi gətirilmiş, qab-qacaq da pəncərənin yanındakı balaca stoldan yığışdırılmışdı. 
“Sakitlik olanda, qadın əlləri çox iş görə bilir...” – deyə ürəyindən keçirdi. Özü onları elə 
yerindəcə sındırardı, heç vaxt harayasa daşıyıb aparmazdı. Bir növ, minnətdərlıq hissi ilə frau 
Qrubaxa baxdı. 
– Niyə gecənin bu vaxtı da işləyirsiniz? – deyə soruşdu. 
Hər ikisi stolun arxasında oturmuşdu və K. da hərdən əlini onun üstündəki corabların arasına 
salırdı. 
– İş çoxdur, – qadın dilləndi, – gündüzlər kirayənişinlərin ixtiyarında oluram. Yalnız axşamlar öz 
işlərimlə məşğul ola bilirəm. 
– Yəqin bu gün də mən sizə xeyli əlavə iş yaratdım... Özü də qeyri– adi bir iş... 
– Necə yəni? – qadın dikəldi və əlindəki işi saxladı. 
– Bu gün səhər tezdən gələn kişiləri deyirəm. 
www.kitabxana.net  –  Milli Virtual Kitabxana 15 
 
– Belə de... – qadın sakitləşdi. – Mənim üçün heç bir əlavə iş yaratmadılar... 
K. sakitcə onun işinə təzədən başlamasını seyr etdi. “Deyəsən, mənim bu barədə söhbət açdığıma 
təəccübləndi...” -deyə fikirləşdi, – “bu haqda danışdığıma yaxşı baxmır...” 
– Xeyr, yəqin ki yaratmış oldum. Ancaq bir də belə şey olmayacaq. 
– Yox, bir də belə şey ola bilməz! – qadın K.– nın dediklərini təsdiqlədi və kədərli bir 
təbəssümlə onun üzünə baxdı. 
– Ciddi sözünüzdür? 
 
– Bəli! – qadın yavaşdan dilləndi. – Ancaq bunu da çox ürəyinizə salmayın. Bu dünyada nələr 
olmur ki! Bir halda ki mənimlə belə səmimi söhbət edirsiniz, cənab K., onda boynuma alıram ki, 
bir az qapının arxasında dayanıb qulaq asdım, bir az da o iki keşikçi ilə söhbət etdim. Əslində, 
söhbət sizin gələcəyinizdən gedir və doğrudan da sizə heyfim gəlir, bəlkə də bunun mənə heç 
dəxli yoxdur, çünki mən, olsa-olsa, sizin ev sahibəsiyəm. Düzdür, bəzi şeylər eşitdim və 
deməzdim ki, vəziyyət çox pisdir. Xeyr! Düzdür, siz həbs olunmusunuz, ancaq oğru kimi 
tutulmamısınız. Oğru kimi həbs olunmaq pis şeydir, ancaq sizin tutulmağınız... Mənə elə gəlir, 
burda nəsə bir elmi cəhət var... Əgər səfeh-səfeh danışıramsa, üzr istəyirəm... Düzdür, nə 
olduğunu başa düşmürəm, ancaq mənə elə gəlir, burda nəsə bir elmi cəhət var. Bəlkə də bunu 
heç başa düşmək lazım deyil... 
– Dedikləriniz heç də səfeh sözlər deyil, frau Qrubax, ən azı, mən də qismən sizin kimi 
düşünürəm, ancaq bütün olub-keçənləri daha kəskin şəkildə mühakimə edirəm və burda da heç 
bir elmilik görmürəm, hamısını mənasız şey hesab edirəm. Məni pis yerdə yaxaladılar, 
vəssalam... Oyanan kimi Annanın gecikməsindən çaşmayıb ayağa dursaydım, kimliyindən asılı 
olmayaraq, qarşıma çıxanlara fikir verməyib birbaşa sizin yanınıza gəlsəydim, müstəsna hal 
kimi, bu dəfə mətbəxdə nahar etsəydim, sizdən paltarlarımı gətirməyi xahiş etsəydim, bir sözlə, 
ağıllı tərpənsəydim, heç nə də olmazdı, sonradan baş verənlərin hamısının qarşısı elə əvvəlcədən 
alınardı. Ancaq adam belə şeylərə çox vaxt hazır olmur. Məsələn, bankda belə şeylərə hazır 
oluram, orda heç vaxt başıma belə iş gələ bilməz, çünki özümün xidmətçim, şəhər telefonum var. 
Otağımdakı telefon aparatları qarşımdakı masanın üstündədirlər. Tez-tez yanıma adamlar, 
müştərilər, məmurlar gəlir, bundan əlavə, orda həmişə başım işə qarışır, hər cür təsadüfə hazır 
oluram və elə yerdə başıma bu cür iş gəlsəydi, əksinə, sevinərdim. Ancaq bütün bunların hamısı 
artıq arxada qalıb. Əslində, bu barədə heç danışmaq istəmirdim də, ancaq sizin fikrinizi, ağıllı bir 
qadının fikrini öyrənmək istəyirdim və çox şadam ki, bu barədə eyni cür düşünürük. İndi isə 
mənə əl verin, bu cür uyarlıq əl verməklə təsdiqlənməlidir. 
“Görəsən əl verəcəkmi?! İnspektor vermədi...” – deyə ürəyindən keçirdi və həmişəkindən fərqli 
olaraq, qadını sınayıcı nəzərlərlə süzdü. Qadın ayağa durdu, çünki K. da ayaq üstə idi. Frau 
Qrubax bir az pərt olmuşdu, çünki K.-nın dediklərinin hamısını başa düşməmişdi. Pərt olduğu 
üçün də istəmədiyi, həm də yerinə düşməyən sözlər dedi: 
– Bunu çox da ürəyinizə salmayın, cənab K.  
Həmin anda da doluxsundu və əlbəttə, əl verməyi unutdu. 
www.kitabxana.net  –  Milli Virtual Kitabxana 16 
 
– Heç bilməzdim ki, mənə belə təsir edəcək, – deyən K. qəflətən yorulduğunu, bu qadının onun 
dərdinə şərik olduğunun mənasızlığını hiss elədi. 
Qapıya çatanda bir də soruşdu: 
– Frölayn Bürstner evdədir? 
– Xeyr, – frau Qrubax gülümsədi və bu adi məlumatı ilə, gec də olsa onun dərdinə şərik 
çıxdığına sevindi. – Teatra gedib. Onunla işiniz vardı? Nəsə çatdırmaq lazımdır? 
– Ah, ona bir-iki kəlmə sözüm vardı. 
– Təəssüf ki nə vaxt qayıdacağını bilmirəm. Teatra gedəndə, adətən, gec qayıdır. 
– Eybi yoxdur, – deyən K. getmək istədi. – Sadəcə, bu səhər otağını əlindən aldığıma görə 
üzrxahlıq etmək istəyirdim. 
– Lazım deyil, cənab K., siz cox nəzakətli adamsınız, qızın heç nədən xəbəri yoxdur, səhər 
tezdən çıxandır, hələ qayıtmayıb, indi də gördüyünüz kimi, hər şey yerli-yerindədir. – Qadın 
bunu deyib frölayn Bürstnerin otağının qapısını açdı. 
– Təşəkkür edirəm, dediklərinizə inanıram, – deyən K. ancaq yenə də açıq qapıya tərəf getdi. 
Qaranlıq otağa ayın işığı düşürdü. Görünən yerlərdə, doğrudan da, hər şey yerində idi, hətta 
koftanı da pəncərənin dəstəyindən götürmüşdülər. Diqqəti ən çox cəlb edən çarpayının ay 
işığında parıldayan pardaxlı yerləri idi. 
– Frölayn tez-tez evə gec gəlir... – deyə K. frau Qrubaxa baxdı, sanki buna da o cavabdeh idi. 
– İndi bütün cavanlar belədir! – frau Qrubax üzr istədi.  
– Elədir, elədir! Ancaq bunun axırı pis ola bilər. 
– Olar! Çox düz deyirsiniz, cənab K. Bəlkə də indiki vəziyyətdə tam haqlısınız. Əlbəttə, frölayn 
Bürstnerə qara yaxmaq istəmirəm, çünki çox yaxşı, sevimli, mehriban, səliqəli, dəqiq, zəhmətkeş 
qızdır və bunların hamısını yüksək qiymətləndirirəm, ancaq bu da həqiqətdir ki, o daha məğrur, 
səbirli olmalıdır. Elə bu ay onu iki dəfə xəlvət küçələrdə, özü də başqa-başqa oğlanlarla 
görmüşəm. Çox pisimə gəldi. Allah haqqı, bu haqda yalnız sizə deyirəm, amma ola bilsin, qızın 
özü ilə də bu barədə danışdım. 
– Siz çox böyük bir səhvə yol verirsiniz, frau Qrubax! – K. qəzəbini gizlədə bilmədi. – Yeri 
gəlmişkən, frölayn haqqında mənim dediklərimi də düz başa düşməmisiniz, mən o mənada 
demirdim. Düz sözümdür, qıza heç nə deməyin, çünki yanılırsınız, mən frölaynı çox yaxşı 
tanıyıram, sizin dediklərinizin heç biri həqiqətə uyğun deyil. Bəlkə də mən bir az ağ eləyirəm, 
sizə mane olmaq istəmirəm, ona nə istəyirsiniz deyin. Gecəniz xeyrə qalsın.  
– Cənab K., – frau Qrubax yalvarıcı bir səslə dilləndi və qapını açıb öz otağına girən K.– nın 
ardınca tələsdi. – Hələlik frölayna heç nə demək istəmirəm, əlbəttə, ona hələ göz qoyacam, indi 
yalnız sizə etibar eləyib, bildiklərimi dedim. Axı pansionda təmizliyin olması da kirəkeşlərin 
xeyrinədir. 
www.kitabxana.net  –  Milli Virtual Kitabxana 17 
 
Həmin anda K. qapını örtdü və onun yavaşdan döyülməsinə fikir vermədi. 
Yatmağa həvəsi olmadığından qərara aldı ki, oyaq qalsın və fürsətdən istifadə edərək frölayn 
Bürstnerin nə vaxt qayıtdığından xəbər tutsun. Bəlkə də, çox gec olsa da, onunla bir-iki kəlmə 
kəsə bildi. Pəncərənin qabağında uzanıb yorğun gözlərini ovuşduranda hətta bir anlığa fikirləşdi 
ki, bəlkə frölayn Bürstneri də inandırsın, ikisi də başqa yerə köçüb getsin. Ancaq elə həmin 
dəqiqə də hiss etdi ki, məsələni çox şişirdir. Hətta özündən şübhələnməyə başladı ki, bəlkə də 
səhərki hadisəyə görə buralardan uzaqlaşmaq istəyir. Yox, bundan böyük səfehlik ola bilməzdi, 
hər şeydən əvvəl də, nifrət qazanardı, niyə belə elədiyini heç özü də bilməzdi. 
Boş küçəyə baxmaqdan bezdi, durub divanda uzandı, qapını da bir az aralı qoydu ki, içəri girən 
olsa, görsün. Təxminən saat on birin yarısına kimi sakitcə uzanıb siqar çəkdi. Sonra dəhlizə 
çıxdı, sanki bununla frölayn Bürstnerin gəlişini tezləşdirmək istəyirdi. Onunla görüşməyə cox da 
həvəsli deyildi, hətta qızın görkəmini də düz-əməlli xatırlaya bilmirdi, ancaq onunla danışmaq 
istəyirdi, əsəbiləşirdi ki, gec qayıtdığı üçün bu gün belə narahat, qarışıqlıqla sona yetir. Axşam 
yeməyinə, sonra da Elzanın yanına gedə bilməməsinin günahkarı da qız idi. Ancaq ikisinin də 
əvəzini Elzanın işlədiyi meyxanaya getməklə çıxa bilərdi. İstəyirdi ki, frölayn Bürstnerlə 
danışandan sonra belə də eləsin.  
Pilləkəndə ayaq səsləri eşidiləndə, saat on ikinin yarısını keçmişdi. Fikirli-fikirli, sanki öz 
otağındaymış kimi, ön dəhlizdə arxayın-arxayın gəzişən K. qapısının arxasına keçdi. Gələn 
frölayn Bürstner idi. O, çöl qapısını bağladı, üşüyə-üşüyə ipək şalı çiyninə saldı. İndicə otağına 
girəcək və məlum məsələ idi ki, K. da gecənin bu vaxtında oraya gedə bilməyəcəkdi. Deməli, 
indi onunla danışmalı idi, ancaq bədbəxtlikdən otağının işığını yandırmamışdı və birdən-birə 
qaranlıq otaqdan çıxması hücum çəkmək kimi başa düşülərdi, ən azı, qızı qorxudardı. Nə 
edəcəyini bilmədi, vaxt da itirmək olmazdı və ona görə də qapının açıq yerindən pıçıldadı: 
– Frölayn Bürstner! – bu, sanki çağırış deyil, nəsə bir xahiş kimi səsləndi. 
– Kim var burda? – gözləri böyümüş qız ətrafa boylandı. 
– Mənəm, – deyə K. içəridən çıxdı.  
– Ah, sizsiniz, cənab K.! – frölayn Bürstner gülümsədi. – Axşamınız xeyir, – deyib ona əl verdi. 
– Sizə bir-iki kəlmə sözüm var. İndi icazə olar? 
– İndi? Mütləq indi? Bir az təəccüblüdür, elə deyilmi? 
– Saat doqquzdan sizi gözləyirəm. 
– Elədir, teatra getmişdim, gözlədiyinizi bilmirdim axı... 
– Səhər-səhər baş verən hadisədən sonra sizinlə danışmağı qərara aldım. 
– Elə isə mənim ciddi etirazım yoxdur, ancaq o qədər yorulmuşam ki, az qalır yıxılam. Onda bir-
iki dəqiqəliyə mənim otağıma gəlin. Onsuz da burada danışa bilmərik, hamını oyadarıq. Heç 
özümüzə də yaxşı deyil, camaat eşidər. Mən otağımın işığını yandırana kimi gözləyin, sonra 
buranı söndürərsiniz. 
www.kitabxana.net  –  Milli Virtual Kitabxana 18 
 
K. onun dediyi kimi elədi, qız öz otağından “Gəlin” – deyənə kimi gözlədi. 
– Əyləşin, – deyə qız divanı göstərdi, özü isə bayaq dediyi kimi, çox yorğun olsa da, çarpayının 
yanında dayandı. Hətta güllərlə bəzədilmiş şlyapasını da çıxarmadı. – Nə buyurursunuz? 
Doğrudan da maraqlıdır... 
– Bəlkə də deyəcəksiniz, bu elə vacib məsələ deyilmiş ki, bu gün müzakirə olunsun... – K. sözə 
başladı. – Ancaq.... 
– Onsuz da mən giriş hissəsinə qulaq asmıram. 
– Bu mənim işimi daha da asanlaşdırır. Bu gün səhər tezdən otağınıza, qismən də olsa, mənim 
günahım üzündən yad adamlar girmişdi. Mənim xəbərim olmayıb, ancaq dediyim kimi, mənim 
günahım üzündən olub və buna görə də üzr istəyirəm. 
– Mənim otağıma? – frölayn Bürstner otağa baxmaq əvəzinə K.-nı sualedici nəzərlərlə süzdü. 
– Elədir... – Onlar bayaqdan bəri ilk dəfə bir-birinin gözünün içinə baxdı. – Bunun necə və niyə 
belə olduğu barədə də heç danışmağa dəyməz. 
– Ancaq, əslində, ən maraqlısı elə budur. 
– Xeyr. 
– Olsun! Mən kiminsə sirrini öyrənmək fikrində deyiləm. Əgər bunun maraqlı olmadığını israr 
edirsinizsə, onda mən də israr etmirəm. Məmnuniyyətlə də sizin üzrxahlığınızı qəbul edirəm. Ən 
azı ona görə ki, buraya kiminsə girdiyindən əsər-əlamət yoxdur. – O, əllərini belinə qoyaraq 
otaqda gəzişdi, fotoşəkillərin yanına çatanda dayandı. – Bir bura baxın! – Ucadan dilləndi. – 
Şəkilləri qurdalayıblar... Yaramazlar! Deməli, kimsə özbaşınalıq eləyib, otağıma soxulub... 
K. başını tərpədərək ürəyində səfeh, mənasız çılğınlığını heç vaxt cilovlaya bilməyən məmur 
Kamineri söydü. 
– Qəribədir, – frölayn Bürstner sözə başladı, – mən sizə özünüz özünüzə yasaq etməli olduğunuz 
bir şeyi qadağan etməliyəm, daha doğrusu, mən olmayanda, otağıma girməyi... 
– Axı sizə dedim, frölayn, – K. da şəkillərə yaxınlaşdı,– şəkilləri mən qurdalamamışam. İndi ki 
mənə inanmırsınız, onda düzünü deyərəm: istintaq komissiyası özü ilə üç bank işçisi gətirmişdi, 
yəqin ki onlardan biri – imkan düşən kimi, onu işdən qovacam – fürsətdən istifadə eləyib 
şəkillərə əl vurub. – frölayn Bürstnerin sualedici nəzərlərlə ona baxdığını görən K. əlavə etdi: – 
Bəli, istintaq komissiyası idi. 
– Sizə görə gəlmişdi? 
– Bəli... 
– Ola bilməz! – frölayn Bürstner güldü. 
– Olar! Elə bilirsiniz, mən günahsızam? 
www.kitabxana.net  –  Milli Virtual Kitabxana 19 
 
– Hə, günahsız... Mən elə bu dəqiqə nəticəsi bəlkə də ağır olan hökm vermək istəməzdim, sizi də 
elə yaxından tanımıram. Ancaq çox ağır cinayət olmalıdır ki, kiminsə arxasınca evə istintaq 
komissiyası göndərilsin. Ancaq indi siz azadlıqdasınız, bu sakit görkəminizdən bilinir ki, 
həbsxanadan qaçmamalısınız, deməli, ağır cinayət törətməmisiniz. 
– Elədir! Ancaq istintaq komissiyası aydınlaşdırmalı idi ki, mən günahsızam və ya fikirləşdikləri 
qədər də günahkar deyiləm. 
– Əlbəttə, ola bilər... – frölayn Bürstner bu sözləri çox ehtiyatla dedi. 
– Görürsünüzmu, məhkəmə işlərindən yaxşı baş çıxara bilmirsiniz. 
– Elədir, yaxşı başım çıxmır. Özüm də buna tez-tez təəssüflənirəm, çünki hər şeyi bilmək 
istəyirəm, xüsusilə də, məhkəmə məsələləri məni dəhşətli dərəcədə maraqlandırır. Məkəmə 
proseslərinin özünəməxsus cazibədarlığı var, elə deyilmi? Ancaq çox güman ki, bu istiqamətdə 
biliklərimi artıra biləcəm, çünki gələn aydan vəkillər idarəsinin dəftərxanasında işləyəcəm. 
– Çox yaxşı oldu. Onda məhkəmədə mənə kömək də edərsiniz. 
– Ola bilər! Niyə də olmasın?! Bildiklərimdən istifadə etməyi xoşlayıram. 
– Ciddi sözümdür. Ya da, ən azı, sizin düşündüyünüz kimi, yarıciddidir. Belə xırda iş üçün vəkil 
tutmağa dəyməz, ancaq məsləhətçi lazımdır. 
– Elədir. Ancaq mən məsləhətçi olacağamsa, söhbətin nədən getdiyini bilməliyəm. 
– Elə məsələ də bundadır, heç mən özüm də bilmirəm. 
– Deməli, məni yaxşıca ələ saldınız... – frölayn Bürstner əməlli-başlı pərt oldu. – Ancaq bunun 
üçün gecənin bu vaxtını seçmək lazım deyildi... – qız bunu deyib bayaqdan yanında yanaşı 
dayandıqları şəkillərdən aralandı. 
– Elə deyil, frölayn, ələ salmıram... Eh, siz də mənə inanmaq istəmirsiniz! Bildiklərimin hamısını 
sizə dedim. Hətta bildiklərimdən də çox dedim, çünki bu, istintaq komissiyası deyildi, özüm belə 
deyirəm, çünki adını bilmirəm. İstintaq olmadı, məni həbs etdilər, özü də komissiya tərəfindən 
həbs olundum. 
Frölayn Bürstner divana oturub yenə güldü: 
– Hə, necəydi? 
– Dəhşətli! – deyən K. daha o barədə düşünmürdü, indi gözlərini frölayn Bürstnerdən ayıra 
bilmirdi. Qız divanın yastığına dirsəklənib üzünü də əlinə söykəmişdi, o biri əli ilə də baldırını 
sığallayırdı. 
– Bu çox ümumi oldu, – dedi qız. 
– Nə ümumi oldu? – soruşan K. hər şeyi təzədən xatırladı. -Necə olduğunu göstərim? – o, 
yerindən tərpəndi, ancaq getmədi. 
– Daha yoruldum... – dedi frölayn Bürstner. 
www.kitabxana.net  –  Milli Virtual Kitabxana 20 
 
– Gec gəldiniz... 
– Bəli, axırda da məzəmmət olunuram. Mənə haqq olur, sizi içəri buraxmaq lazım deyildi. 
– Lazım idi. İndi özünüz də görəcəksiniz. Tumbanı çarpayınızın yanından bura çəkmək olar? 
– Bu hardan ağlınıza gəldi? Əlbəttə olmaz! 
– Onda göstərə bilmərəm! – K. bu sözləri elə həyəcanla dedi ki, sanki bununla böyük bir şeyi 
itirmiş olurdu. 
– Əgər nəsə göstərmək istəyirsinizsə, onda səs eləmədən çəkin, – dedi frölayn Bürstner və azacıq 
sonra da zəif səslə əlavə etdi: – Elə yorğunam ki, nə desəniz, razı olacam. 
K. tumbanı otağın ortasına çəkib onun arxasında oturdu. 
– Adamların harda dayandıqlarını təsəvvürünüzə gətirin, çox maraqlıdır. Mən inspektoram, 
ordakı sandığın üstündə iki keşikçi oturur, şəkillərin yanında isə üç cavan oğlan dayanıb. Onu da 
deyim ki, pəncərənin dəstəyindən də ağ kofta asılıb. İndi başlayır! Bəli, mən özümü unuduram. 
Burdakı ən vacib adam, yəni mən, tumbanın qarşısında dayanmışam. İnspektor rahatca oturub, 
ayaqlarını bir-birinin üstünə aşırıb, əlini də söykənəcəyə qoyub, gicbəsərə oxşayır. İndi doğrudan 
başlayır! İnspektor ucadan danışır, sanki məni oyatmaq istəyir, bəlkə... qışqırır, təəssüf ki, sizi 
daha yaxşı başa salmaq üçün mən də qışqırmalıyam, əslində, dediyi söz də yalnız mənim 
adımdır... 
Gülə-gülə ona qulaq asan frölayn Bürstner tez şəhadət barmağını dodaqlarına apardı ki, 
qışqırmağına mane olsun, ancaq artıq gec idi. K. rola girmişdi və yavaş-yavaş qışqırırdı: “Yozef 
K.!” Düzdür, təsvir etdiyi qədər də ucadan qışqırmadı, ancaq kifayət qədər ucadan oldu. Qonşu 
otağın qapısı bir neçə dəfə döyüldü. Bərkdən, özü də dalbadal. Frölayn Bürstner avazıdı, əlini 
ürəyinin başına qoydu. K. daha çox qorxdu, çünki bir anlığa səhər baş verən hadisədən, onu qıza 
nümayiş etdirmək həvəsindən başqa heç nə barədə düşünmürdü. Özünə gələn kimi frölayn 
Bürstnerə tərəf cumub onun əlindən tutdu: 
– Heç nədən qorxmayın, – deyə pıçıldadı, – özüm hər şeyi qaydasına salacam. Görəsən bu kim 
ola bilər? Böyürdəki qonaq otağıdır və orda da heç kim qalmır. 
– Qalır, – frölayn Bürstner K.-nın qulağına pıçıldadı. – Dünəndən orda frau Qrubaxın bacısı oğlu 
yatır, kapitandır. Başqa boş otaq yox idi. Mən də unutmuşdum... Siz də elə qışqırdınız ki... Vay 
mənim halıma... 
– Narahatlığa əsas yoxdur, – deyən K. başını yastığın üstünə əyən frölayn Bürstnerin yanağından 
öpdü. 
– Gedin, gedin! – deyə qız tez dikəldi. – Gedin də... Daha nə istəyirsiniz, çıxın gedin, axı, 
qapıdan qulaq asır, hamısını eşidir... Məni çox incidirsiniz.... 
– Siz sakitləşməyincə gedən deyiləm. Otağın o biri küncünə gedək, oradan bizi eşidə bilməz... – 
Müqavimət göstərməyən qızı o biri tərəfə apardı. – Heç fikirləşmirsiniz ki, söhbət burda xoş 
olmayan bir məsələdən getsə də, sizi heç bir təhlükə gözləmir. Bilirsiniz ki, bu məsələdə əsas söz 
sahibi olan frau Qrubaxın mənə xüsusi hörməti var, kapitan da bacısı oğlu olduğu üçün, nə 
www.kitabxana.net  –  Milli Virtual Kitabxana 21 
 
desəm inanacaq. Digər tərəfdən, məndən asılıdır, ona xeyli pul borc vermişəm. İndi bir yerdə 
olduğumuzun səbəbi barədə nə desəniz, lap məqsədəuyğun olmasa da, onu qəbul etməyə 
hazıram və söz verirəm ki, frau Qrubax dediklərinizə elüzəri deyil, sidq-ürəkdən, səmimiyyətlə 
inanacaq. Bu məsələdə mənə yazığınız gəlməsin. Desəniz ki, sizə hücum çəkmişəm, eybi yox, 
frau Qrubaxa əvvəlcədən deyiləcək, mənə etibarını itirmədən buna inanacaq. – frölayn Bürstner 
büzüşərək sakitcə yerə baxırdı. – Axı bir də frau Qrubax niyə inanmamalıdır ki, mən sizə hücum 
çəkmişəm? – deyə K. əlavə etdi. 
 
Qızın tağlanmış, möhkəm-möhkəm düyünlənmiş qızılı saçlarına baxdı. Ona elə gəldi ki, qız da 
indi başını qaldırıb K.-ya baxacaq. Lakin o, qımıldanmadan dedi: 
– Bağışlayın, qapının qəfil döyülməsi məni elə qorxutdu ki... Özü də kapitana görə yox... Siz 
qışqırandan sonra sakitlik oldu və birdən qapı döyüldü, bərk qorxdum, qapının yaxınlığında 
oturmuşdum, lap yaxınlıqda döyüldü... Təkliflərinizə görə təşəkkür edirəm, ancaq qəbul edə 
bilmərəm. Mənim otağımda baş verənlər üçün məsuliyyəti özüm daşıyıram, hamıya da cavab 
verməyə hazıram. Məni təəccübləndirən odur ki, xoş niyyətlə deyildiyini başa düşsəm də, 
təkliflərinizin necə xətrimə dəydiyini hiss eləmirsiniz. İndisə gedin, məni tək buraxın, tək qalmaq 
mənə əvvəlkindən də çox lazımdır. Bir-iki dəqiqə xahiş etmişdiniz, ancaq yarım saat, bəlkə də 
çox oldu. 
K. əvvəlcə onun əlindən, sonra da biləyindən yapışdı: 
– Mənə acığınız tutmadı ki? 
– Xeyr, xeyr, mənim heç vaxt heç kimə acığım tutmur. 
K. yenə də frölayn Bürstnerin biləyindən yapışdı, qız müqavimət göstərməyib onu qapıya tərəf 
çəkdi. Özü də qəti qərara gəlmişdi ki, çıxıb getsin. Ancaq qapıya çatanda dayandı, elə bil burada 
qapı olacağını heç gözləmirdi. Frölayn Bürstner də bundan istifadə edərək onun əlindən çıxdı, 
qapını açaraq ön otağa keçdi, elə oradan da yavaşca dedi:  
– Xahiş edirəm, gəlin! Görürsünüz, – o, kapitanın ayaq tərəfindən işıq gələn qapısını göstərdi, – 
işığı yandırıb, bizdən danışırlar... 
– Gəldim! – deyə K. irəli yeridi, qızı qucaqlayıb dodaqlarından , sonra da üz-gözündən öpməyə 
başladı, elə bil susuzluqdan alışıb yanan heyvan idi, qəflətən tapdığı çeşməni yalayırdı... Axırda 
boğazından öpdü, dodaqlarını uzun zaman ayırmadı. Kapitanın otağından səs eşidiləndə, başını 
qaldırdı.  
– İndi gedirəm, – dedi və qızı xaç adı ilə çağırmaq istədi, ancaq onun necə olduğunu bilmədi. 
Frölayn Bürstner yorğun halda başını tərpətdi, azacıq geri dönərək öpmək üçün əlini ona tərəf 
uzatdı, sanki heç nəyin ona dəxli yox idi və büzüşmüş halda otağına girdi. Azacıq sonra K. da 
artıq öz çarpayısında uzanmışdı. Çox tez yuxuya getdi və yuxuya getməmişdən əvvəl bir az 
etdiyi hərəkət barədə düşündü. Özündən razı qaldı, həm də təəccübləndi ki, hələ heç vaxt özündə 
belə razılıq hissi duymamışdı. Eyni zamanda da narahat oldu ki, birdən kapitan frölayn Bürstner 
üçün başağrısına çevrilər...  
www.kitabxana.net  –  Milli Virtual Kitabxana 22 
 
 
İKİNCİ FƏSİL 
 
İlk istintaq 
 
Telefonla K.-ya dedilər ki, gələn bazar onun işi üzrə ilk istintaq keçiriləcək. Diqqətinə çatdırdılar 
ki, istntaq, hər həftə olmasa da, bir qayda olaraq, tez-tez keçiriləcək. Bu hər iki tərəfin marağına 
uyğundur. Belə ki, məhkəmə tez qurtarar, həm də istintaq hərtərəfli aparılmalıdır, eyni zamanda 
da çoxlu gərginliklər yaratdığı üçün çox uzanmamalıdır. Ona görə də çıxış yolunu tez-tez 
keçirilən qısa istintaqlarda görüblər. İstintaq günü üçün də ona görə bazarı seçiblər ki, K.-nın 
işinə mane olmasınlar. Belə hesab edirlər ki, K. bununla razılaşacaq, ancaq razılaşmayıb başqa 
gün istəsə, imkan daxilində, güzəştə gediləcək. Məsələn, istintaqı gecələr də aparmaq 
mümkündür, ancaq K. yəqin ki yorğun olar. Hər halda, K. etiraz eləmirsə, elə bazar günü də 
qalsın. Məlum məsələdir ki, o mütləq gələcək, bunu xatırlatmaq artıqdır. Getməli olduğu evin 
nömrəsini dedilər. Şəhərin kənarındakı küçələrdən birində idi, K. orada heç vaxt olmamışdı. 
K. cavab vermədən bu xəbəri axıracan dinlədi, sonra dəstəyi asdı. O dəqiqə də qərara aldı ki, 
bazar günü getsin. Bu mütləq lazım idi, məhkəmə başlamışdı, özünü müdafiə etməli idi, ilk 
istintaq həm də sonuncu olmalıydı. Hələ də fikirli-fikirli telefonun yanında dayanmışdı və 
arxadan direktor müavininin səsini eşitdi: o, zəng etmək istəyirdi, K. isə yolunu kəsmişdi. 
– Pis xəbər oldu? – deyə ağızucu soruşan direktor müavininin məqsədi nəsə öyrənmək deyil, onu 
aparatdan uzaqlaşdırmaq idi. 
– Xeyr, xeyr, – deyən K. yana çəkilsə də, getmədi. 
Direktor müavini dəstəyi götürüb bağlantını gözləyə-gözləyə dedi: 
– Bir söz soruşum, cənab K., bazar günü tezdən bizi şərəfləndirib mənim yelkənli qayığımla 
səyahətə çıxarsınız? Adam çox olacaq, əlbəttə, sizin tanışlardan da gələn olacaq. Prokuror 
Hasterer də gələcək. Gələrsiniz? Gəlin, gəlin! 
K. çalışırdı ki, direktor müavininin hər sözünün mənasını başa düşsün. Bu, lazım idi, çünki 
münasibətlərinin çox pis olduğu direktor müavininin dəvəti onun tərəfindən barışıq cəhdi kimi 
qiymətləndirilə bilərdi və bu da öz növbəsində, K.-nın artıq bankda necə vacib adam 
olduğundan, burada ikinci adam hesab olunan bir şəxsin onunla dostluğa can atdığından, ən azı, 
neytral mövqeyinə hörmətlə yanaşmağından xəbər verirdi. Bu dəvəti telefon bağlantısını 
gözləyə-gözləyə ağzını dəstəyə tutub desə də, hər halda, onun geri çəkilməsi demək idi. Ancaq 
K. onu ikinci dəfə də alçalmağa məcbur etməli idi və ona görə də dedi: 
– Təşəkkür edirəm! Ancaq təəssüflər olsun ki, bazar günü vaxtım yoxdur, başqasına söz 
vermişəm. 
– Heyf! – direktor müavini bu sözü deyən anda bağlantı alındı və telefonla danışmağa başladı. 
Danıışıq xeyli çəkdi və nə edəcəyini bilməyən K. da bütün bu vaxt ərzində telefon aparatının 
www.kitabxana.net  –  Milli Virtual Kitabxana 23 
 
yanındaca dayanıb qaldı. Direktor müavini dəstəyi asanda diksindi və burada mənasız yerə 
dayandığına, az da olsa, haqq qazandırmağa çalışdı: 
– Mənə elə indi zəng vurub bir yerə çağırdılar, ancaq saat neçədə gedəcəyimi demədilər. 
– Zəng vurun, soruşun da... 
– Yox, elə də vacib deyil, – deyən K. bununla bayaq onsuz da mənasız görünən üzrxahlığını bir 
az da qiymətdən saldı. Gedərkən yolda direktor müavini başqa şeylərdən danışmağa başladı. K. 
özünü məcbur edib ona cavab versə də, fikirləşdi ki, bazar günü səhər saat doqquzda ora getsə 
yaxşı olar, çünki iş günlərində də məhkəmələr elə həmin vaxtlar başlayırdı. 
Bazar günü hava tutqun idi. K. çox yorulmuşdu, çünki gecənin yarısına qədər həmişə getdiyi 
kafedə daimi müştərilərin təşkil etdiyi qonaqlıqda olmuşdu və az qala, yatıb qalacaqdı. Çox 
fikirləşmədən tələsik, bütün həftə ərzində qurduğu planları təzədən saf-çürük eləmədən, paltarını 
geyinib deyilən qəsəbəyə tərəf üz qoydu, heç səhər çörəyini də yemədi. Qəribə də olsa, vaxtı az 
qalsa da, ətrafına da göz gəzdirə bildi, onun işində iştirak edən məmurları – Rabenştayneri, 
Kullixi, Kamineri də gördü. Birinci iki nəfər tramvayda yanından keçib getdi, Kullix isə 
qəhvəxananın artırmasında oturmuşdu və K. ordan keçən anda maraqla arakəsmənin üzərindən 
küçəyə boylanırdı. Yəqin ki üçü də onu gördü və rəislərinin belə qaça-qaça getdiyinə 
təəccübləndi. Elə bil inada düşmüşdü ki, maşınla getməsin, sanki hamıdan çəkinirdi, ən azı 
kiminsə bu işdə ona kömək etməsini istəmirdi. Heç onu da istəmirdi ki, kiminsə vaxtını alsın, 
son nəticədə öz sirrini hamıya açmış olsun. Nəhayət, son dərəcə dəqiq olması ilə özünü istintaq 
komissiyasının yanında alçaltmaq da ürəyincə deyildi. Buna baxmayaraq, yenə də qaçırdı ki, 
dəqiq vaxt qoyulmasa da, saat doqquz tamamda oraya çatsın. 
Ona elə gəlmişdi ki, hər hansı bir nişanəsinə və ya qapısından girib-çıxanlara görə binanı 
uzaqdan tanıyacaq. Bina Yuliusştrassedə olmalıydı və K. onun başlanğıcında dayanıb baxanda 
gördü ki, hər iki tərəfində də, demək olar, bir-birindən seçilməyən evlərdir. Uca, bomboz, 
kirəkeşlərin yaşadığı evlər... Bazar günü olduğundan, pəncərələrin çoxunun qabağı boş deyildi, 
uzunqol köynək geyinmiş kişilər divara söykənib ya siqaret çəkir, ya da balaca uşaqları ehtiyatla, 
nəvazişlə qucaqlarında tutub küçəni göstərirdilər. Bəzi pəncərələrdən də yorğan-döşək üzləri 
sallanır və hərdən də onların arxasından, ötəri də olsa, qadınların pırpızlanmış başları görünürdü. 
Qışqıra-qışqıra küçənin bu biri tərəfindən o biri üzü ilə danışanlar da vardı və bu qışqırtılardan 
biri də K. oradan keçərkən gülüş doğurdu. Uzun küçə boyu bir-birindən eyni məsafədə aralı 
zirzəmilərdə, səkidən iki-üç pilləkən aşağıda ərzaq malları mağazaları vardı. Qadınlar da 
mağazalara girib-çıxır, ya da elə pilləkəndəcə dayanıb çənə vururdular. Meyvə satan bir kişi öz 
mallarını pəncərədən baxanlara tərifləyə-tərifləyə K. kimi özünü unudaraq, az qala əl arabası ilə 
onu vurub yerə sərəcəkdi. Həmin anda qəsəbənin nisbətən varlılar yaşayan hissəsində bir 
qrammofon səsləndi. 
K. yavaş-yavaş küçənin ortalarına qədər getdi. Elə bil indi vaxtı çox idi və ya ümid edirdi ki, 
müstəntiq onu pəncərələrin birindən görəcək, K.-nın gəlib çıxdığını biləcək. Saat doqquzu yenicə 
keçmişdi. Bina çox uzaqda idi, özü də uzun görünürdü, xüsusilə də həyətə giriş qapısı hündür, 
enli idi. Görünür, bu qapı ətrafdakı bağlı mağazaların maşınları üçün idi. Onların qarşısından 
müxtəlif firma adları yazılmış lövhələr asılmışdı və K. da həmin firmaların bir neçəsini bankdan 
tanıyırdı. Adəti xilafına, bütün bunları diqqətlə gözdən keçirən K. həyətin girişində bir az 
www.kitabxana.net  –  Milli Virtual Kitabxana 24 
 
ləngidi. Lap böyründə ayaqyalın bir kişi boş qutunun üstündə oturub qəzet oxuyurdu. İki oğlan 
uşağı da əl arabasında oturub onu irəli-geri diyirlədirdilər. Su quyusunun yanında çəlimsiz bir 
qız uşağı gecə köynəyində cürdəyini doldura-doldura K.-ya baxırdı. Həyətin bir küncündə iki 
pəncərədən bir-birinə ip uzadılmış və onun üstünə də yorğan-döşək üzləri sərilmişdi. Aşağıda bir 
kişi dayanıb hərdən qışqıra-qışqıra kimlərəsə göstəriş verirdi. 
K. istintaq otağına getmək üçün pilləkənə tərəf yön aldı, ancaq yenə də dayanmalı oldu, çünki 
həyətdə evə girən daha üç pilləkən gördü, üstəlik, həyətin qurtaracağında ikinci həyətə çıxan 
balaca bir keçid də vardı. Əsəbiləşdi ki, niyə otağın yerini dəqiq demədilər, ona qarşı belə 
diqqətsizlik, ya da biganəlik göstərdilər və qərara aldı ki, bu barədə onlarla açıq danışacaq, 
susmayacaq. Nəhayət, pilləkənlə qalxmağa başladı və gedə-gedə də keşikçi Villemin o vaxt 
dediyi sözləri xatırladı ki, günah özu məhkəmənin tuşuna gəlir və buradan da belə nəticə 
çıxarmaq olardı ki, K.-nın təsadüfən seçdiyi pilləkən onu istintaq otağına aparır. 
Qalxa-qalxa pilləkəndə oynayan çoxlu uşağa mane oldu, onların arasından keçəndə, hamısı 
dönüb acıqla K.-ya baxdı. Ürəyindən keçirdi ki, bir də buraya gələsi olsa, ya onları ələ almaq 
üçün özü ilə konfet götürsün, ya da döymək üçün toxmaq... İkinci mərtəbəyə çathaçatda hətta bir 
az dayanıb gözləməli oldu ki, uşaqların diyircəyi dayansın: üz-gözlərindən səfillik yağan iki 
oğlan uşağı onun şalvarından yapışdı. Onları itələyib uzaqlaşdırsaydı, yəqin ki əl-qolları 
ağrıyardı və qorxdu ki, qışqırarlar. 
Əsil axtarış ikinci mərtəbədə başladı. Əlbəttə, istintaq komissiyasını axtardığını deyə bilməzdi və 
ona görə də dülgər Lantsı soruşmağa başladı. Bu ad da ona görə ağlına gəldi ki, kapitanın, yəni 
frau Qrubaxın bacısı oğlunun adı belə idi. Fikirləşdi ki, bütün mənzillərdən dülgər Lantsı 
soruşsun və beləliklə də, hamısının içinə baxa bilsin. Sonradan məlum oldu ki, bunsuz da 
keçinmək olarmış, çünki az qala qapıların hamısı açıq idi, uşaqlar girib-çıxırdılar. Çoxu balaca, 
birpəncərəli otaq idi və xörəyi də elə buradaca bişirdilər. Bəzi qadınlar, südəmər körpələri 
qucaqlarında, bir əllə yemək hazırlayırdı. Sanki önlükdəcə gəzən balaca qız uşaqları işgüzarlıqla 
ora-bura qaçışırdılar. Heç bir otaqda çarpayılar yığışdırılmamışdı, bəzilərində xəstələr 
uzanmışdı, bəzilərində hələ də yatırdılar, bəzilərinin üstünə də elə pal-paltarlı yıxılmışdılar. K. 
qapıları bağlı olan otaqların zəngini basdı, dülgər Lantsı soruşdu. Çox vaxt qapını qadın açır, 
onun kimi istədiyini biləndən sonra dönüb, bəlkə də yenicə yataqdan qalxmaq istəyən kimdənsə 
soruşurdu: 
– Cənab Lants adlı dilgəri axtarır. 
– Dülgər Lantsı? – çarpayıdakı adamın səsi eşidilirdi. 
– Bəli, – deyən K. başa düşürdü ki, istintaq komissiyası burda ola bilməz və bununla da işini 
bitmiş hesab edirdi. Çoxlarına elə gəlirdi ki, dülgər Lants K.-ya çox lazımdır, uzun-uzadı 
fikirləşirdilər, hansı dülgərisə xatırlayırdılar, ancaq onun adı Lants olmurdu və elə ad çəkirdilər 
ki, Lants adına heç yaxın gəlmirdi, ya da qonşulardan soruşurdular, K.-nı uzaq-uzaq qapılara 
aparırdılar. Onların fikrincə, belə bir adam, çox güman ki, künc-bucaqlarda qala bilərdi, ya da elə 
adam tapılardı ki, burda yaşayanları daha yaxşı tanısın. Axırda heç K.-nın özünün soruşmasına 
ehtiyac qalmadı, kiminsə arxasına düşüb mərtəbələri gəzəsi oldu. Əvvəlcə ona çox əlverişli 
görünən bu plandan axırda özü də bezdi. Sonuncu mərtəbəyə çatanda qərara gəldi ki, daha 
axtarmasın və onu lap yuxarıya qədər aparmaq istəyən gənc mehriban fəhlə ilə vidalaşaraq aşağı 
www.kitabxana.net  –  Milli Virtual Kitabxana 25 
 
düşdü. Sonra bu mənasız hərəkətindən özü də əsəbiləşdi, təzədən yuxarı qalxaraq altıncı 
mərtəbədəki birinci mənzilin qapısını döydü. Balaca otaqda ilk gözünə sataşan iri divar saatı 
oldu: on iki idi! 
– Dülgər Lants burda yaşayır? – deyə soruşdu. 
– Buyurun, – deyən qadının qara parlaq gözləri vardı, ləyəndə uşaq paltarları yuyurdu və su 
damcılayan əli ilə qonşu otağın açıq qapısını göstərdi. 
K.-ya elə gəldi ki, iclas zalına girdi. Çox da böyük olmayan ikipəncərəli otaqda hər cür adam 
vardı, basabas salmışdılar, içəri girənə fikir vermirdilər və otağın az qala tavana dəyən qalereyası 
vardı. Ora da adamla dolu idi və hamısı da ikiqat əyilmişdi, çiyinləri, kürəkləri tavana dəyirdi. 
İçəridə boğulan K. bayıra çıxdı, bəlkə də onu düz başa düşməyən gənc qadına dedi: 
– Mən sizdən dülgər soruşdum... Lants adlı dülgəri... 
– Elədir, – dedi qadın, – buyurun, içəri keçin. 
Əgər qadın ona tərəf gəlib qapının dəstəyini burmasaydı, K. bəlkə də ona qulaq asmazdı. 
– Arxanızca qapını bağlamalıyam... Daha heç kəs ora girə bilməz. 
– Əcəb işdir! İçəridə heç yer yoxdur, – deyən K. buna baxmayaraq, təzədən otağa girdi. 
Düz qapının ağzında dayanıb söhbət edən iki kişinin arasından – onlardan biri əllərini elə 
oynadırdı ki, deyərdin pul sayır, ikincisi də onun gözlərinin içinə baxırdı – bir əl uzanıb K.-dan 
yapışdı. Balaca, qırmızıyanaq bir oğlan idi və: 
-Gəlin, gəlin! – dedi. 
K. onun ardınca getdi. Məlum oldu ki, basabas salan bu adamların arasında dar bir yol var və 
həmin yol da yəqin onları iki dəstəyə bölürdü. K. oradan keçərkən həm sağdakı, həm də soldakı 
adamların üzlərini deyil, yalnız kürəklərini görməsi də bunu təsdiqləyirdi. Həmin adamlar 
üzlərini öz dətəsinə tərəf çevirib nəsə deyirdilər. Çoxu qara geyinmişdi, əyinlərində uzun, gen 
sürtuk var idi. Belə sürtukları, adətən bayram günləri geyərdilər. K.-nı çaşdıran da elə bu geyim 
oldu, yoxsa elə bilərdi ki, siyasi iclasa gəlib çıxıb. 
Zalın digər qurtaracağında – oğlanın K.-nı gətirdiyi yerdə adamla dolu alçaq bir səhnə vardı və 
həmin səhnəyə də balaca bir stol çəpinə qoyulmuşdu. Stolun arxasında, səhnənin qurtacağına 
yaxın yerdə kök, tövşük bir kişi oturmuş, qollarını kreslonun qoltuqaltısına söykəmiş, ayaqlarını 
da bir-birinin üstünə aşırmışdı və arxasında dayanıb gülüşən adamlarla nə barədəsə söhbət edirdi. 
Bəzən də əli havada qövs cızırdı, sanki kiminsə karikaturasını çəkirdi. K.-nı buraya gətirən oğlan 
ona çox çətinliklə məlumat verə bildi. İki dəfə barmaqlarının ucuna qalxıb nəsə demək istədi, 
ancaq kişi ona fikir vermədi. Yalnız səhnədəki adamlardan biri onun diqqətini oğlana 
yönəldəndən sonra kişi ona tərəf döndü, əyilərək alçaqdan verilən məlumatı dinlədi. Sonra 
saatını çıxarıb baxdı və tələsik K.-ya tərəf döndü: 
– Siz bir saat beş dəqiqə bundan əvvəl gəlməli idiniz, – dedi. 
www.kitabxana.net  –  Milli Virtual Kitabxana 26 
 
K. nəsə demək istədi, ancaq çatdıra bilmədi, çünki kişi sözünü qurtarar-qurtarmaz zalın sağ 
tərəfindəki dəstədən uğultu qopdu. 
– Siz bir saat beş dəqiqə bundan əvvəl gəlməli idiniz! – kişi səsini qaldırdı və zala baxdı. Yenə 
də uğultu eşidildi və kişi susduğu üçün tədricən itib getdi. İndi zalda bayaqkına nisbətən sakitlik 
idi. Yalnız qalereyadakı adamlar susmaq bilmir, söz atırdılar. Yuxarı yarıqaranlıq, tüstü-dumanlı 
olduğu üçün həmin adamların aşağıdakılara nisbətən kasıb geyindikləri güclə seçilirdi. Bəziləri 
hətta özləri ilə döşəkçə gətirib başları ilə tavanın arasına qoymuşdular ki, yaralanmasın. 
K. qərara almışdı ki, danışmaqdan çox buranı müşahidə etsin və elə buna görə də gecikdiyinə 
bəraət qazandırmaq əvəzinə dedi: 
– Gecikmiş olsam da, hər halda, gəlmişəm, burdayam. 
Yenə də zalın sağ tərəfində əl çaldılar. “Bunları öz tərəfimə çəkmək asandır,” – deyə ürəyindən 
keçirən K.-nın sol tərəfdəkilərdən nəsə xoşu gəlmədi: onlar düz K.-nın arxasında dayanmışdılar 
və bir neçəsi də əl çaldı. Fikirləşdi ki, nəsə tapıb desin, soldakıları bu dəfə, buna imkan olmasa, 
gələcəkdə tədricən öz tərəfinə çəksin. 
– Elədir, – dedi kişi, – ancaq mən sizi indi istintaq etməyə məcbur deyiləm... – yenə uğultu 
eşidildi, ancaq bu dəfə səbəbi bilinmədi, çünki kişi əlinin işarəsi ilə onları susdurdu və sözünə 
davam etdi: – Buna baxmayaraq, müstəsna hal kimi, mən bu işi indi görərəm. Ancaq belə 
gecikmək bir daha təkrar olunmamalıdır! Yaxşı, irəli durun! 
Kimsə səhnədən tullandı ki, orda K.-ya yer olsun və o, yuxarı qalxdı. Stola lap yaxın 
dayanmışdı, arxasında isə elə basabas düşmüşdü ki, müstəntiqi stolqarışıq itələyib səhnədən 
salmasınlar deyə, müqavimət göstərməli oldu. Ancaq bu, müstəntiqin vecinə deyildi, kresloda 
rahatca oturmuşdu və arxasında dayanan kişiyə son sözünü deyəndən sonra stolun üstündəki 
yeganə əşyanı – balaca qeyd dəftərçəsini əlinə götürdü. Bu dəftərçə köhnə idi, şagird dəftərinə 
oxşayırdı və çox işləndiyindən, didik-didik olmuşdu. 
– Beləliklə, – deyə müstəntiq dəftərçəni vərəqlədi və nədəsə yəqinlik hasil etmiş adam kimi sözə 
başladı, – siz rəngsazsınız. 
– Xeyr, böyük bir bankın birinci prokuristiyəm. 
Bu cavab aşağıda – zalın sağ tərəfində gülüş doğurdu. Ancaq bu gülüş o qədər səmimi idi ki, K. 
özü də onlara qoşuldu. Adamlar əllərini dizlərinə dayamışdılar, sanki onları öskürək tutmuşdu, 
əyilib-qalxırdılar. Hətta qalereyadakılardan da gülən oldu. Bərk əsəbiləşmiş müstəntiq, bəlkə də 
aşağıdakılara gücü çatmadığından, onların hayıfını qalereyadakılardan almaq istədi, ayağa 
qalxaraq onları hədələdi, başqa vaxtlar diqqəti cəlb etməyən qara, qalın qaşları gözlərinin 
üstündə dartılmağa başladı. 
 
Zalın sol tərəfi hələ də sakit idi, hamısı cərgə ilə düzülmüşdü, nəzərləri səhnəyə dikilmişdi və 
dinməzcə yuxarıda danışanlara, o biri dəstənin səs-küyünə qulaq asırdılar, hətta hərdən öz 
dəstələrindən kimlərinsə o biri dəstədəkilərin hərəkətlərini təkrar etdiklərinə də fikir vermirdilər. 
Sol tərəfdəkilərin sayı az idi və əslində, sağdakılar kimi elə böyük rol oynamasalar da, sakit 
www.kitabxana.net  –  Milli Virtual Kitabxana 27 
 
dayanmaqları zala nəsə bir məna verirdi. K. da danışmağa başlayanda əmin idi ki, dedikləri 
onların xoşuna gələcək.  
– Canab müstəntiq, mənim rəngsaz olmağım barədə verdiyiniz sual – daha doğrusu, 
soruşduğunuz yox, boynuma qoyduğunuz – əslində, haqqımda qaldırılan iddiaya çox uyğundur. 
Etiraz edə bilərsiniz ki, bu hələ istintaq deyil, çox düz deyirsiniz, çünki o vaxt istintaq ola bilər 
ki, mən onu qəbul edəm. Ancaq mən onu indiki an üçün qəbul edirəm. Özü də yalnız sizə, 
müəyyən mənada, yazığım gəldiyi üçün... Adamın da o vaxt yazığı gələr ki, burda baş verənləri 
nəzərə alsın. Mən demirəm ki, bu çox mənasız bir istintaqdır, ancaq istəyirəm ki, bunu özünüz 
başa düşəsiniz.  
K. sözünə ara verib zala göz gəzdirdi. Dedikləri kəskin oldu, bəlkə istədiyindən də kəskin alındı, 
ancaq hamısı həqiqət idi. 
Ara-sıra əlçalanlar nəzərə alınmasa, tam sakitlik idi, yəqin hamı gərginlik içində cavabın necə 
olacağını gözləyirdi. Bəlkə də bu sükut içində hər seyə son qoyacaq bir partlayış hazırlanırdı. 
Zalın sonunda qapının açılması hamının diqqətini yayındırdı: gələn gənc paltaryuyan qadın idi. 
Yəqin işini qurtarmışdı, ancaq nə qədər ehtiyatla tərpənsə də, bəziləri dönüb ona baxdı. Gözü 
müstəntiqdə olan K. sevindi: deyəsən, bu sözlər onu elə həmin dəqiqə tutmuşdu. Bu vaxtda qədər 
K.-nın dediklərinə ayaq üstə qulaq asmışdı, ancaq əslində zalı sakitləşdirmək üçün ayağa 
qalxmışdı, K.-nın bu nitqinə elə təəccüblənmişdi ki, hələ oturmamışdı. İndi fasilə yaranan kimi 
asta-asta yerinə oturdu, sanki heç kəsin diqqətini cəlb etmək istəmədi. Bəlkə də həyəcanını 
gizlətmək üçün dəftərçəni təzədən əlinə götürdü. 
– Bir şey çıxmayacaq, cənab müstəntiq, – K.sözünə davam etdi, – dəftərçəniz də mənim haqlı 
olduğumu sübut edəcək. 
Bu qəribə iclasın sakitliyində yalnız öz səsini eşitdiyindən razı qalan K. hətta cəsarətlənib 
barmaqlarının ucu ilə müstəntiqin dəftərçəsini elə götürdü ki, sanki bircə vərəqinin əlinə 
gələcəyindən, sıx-sıx yazılmış, ləkə-ləkə olmuş, sarı rənglə haşiyələnmiş digər vərəqlərin yerə 
səpələnəcəyindən qorxdu. 
– Bu da müstəntiqin istintaq sənədləri! – deyə dəftərçəni stolun üstünə tulladı. – Nə qədər 
istəyirsiniz, ordakıları oxuyun, cənab müstəntiq, mən, doğrudan da, bu “günahlar kitabı”ndan 
qorxmuram. Halbuki, orda nə yazıldığını oxuya da bilmirəm, çünki barmaqlarımın ucu ilə onlara 
toxunuram, hec vaxt da əlimə götürmərəm. 
Müstəntiq əməlli-başlı pərt oldu – ən azı, belə düşünmək olardı – dəfərçə stolun üstünə düşən 
kimi onu əlinə götürdü, ora– burasını düzəltdi və yenidən oxumağa başladı. 
Birinci cərgədəki adamlar K.-ya elə diqqətlə baxırdılar ki, o da bir anlığa nəzərlərini onlara 
dikdi. Yaşlı adamlar idi, bəzilərinin saçı-saqqalı ağarmışdı. Bəlkə hər şeyi həll edən elə bunlar 
idi? K.danışmağa başlayan andan qımıldanmayan, hətta müstəntiqin pərt olduğuna belə fikir 
verməyən adamlara təsir edə bilərdimi? 
– Mənim başıma gələn iş.... – K. əvvəlkindən də asta səslə sözünə davam etdi və birinci 
cərgədəki adamların üzünə baxdı, nitqi bir az da rəvanlaşdı, – ... mənim başıma gələn iş nadir 
www.kitabxana.net  –  Milli Virtual Kitabxana 28 
 
hadisələrdəndir, ona görə də elə vacib deyil, heç ürəyimə də salmıram. Ancaq bu hadisə göstərir 
ki, çoxlarını beləcə istintaqa cəkirlər. Mən də özümə görə deyil, elə buna görə belə danışıram. 
Qeyri– ixtiyari səsini ucaltmışdı. Kimsə bərkdən əl çalaraq dedi:  
– Əhsən! Niyə də danışmayasan?! Əhsən! 
Birinci cərgədəki adamlardan bir neçəsi saqqalını sığalladı, ancaq heç biri bu çağırışa qoşulmadı. 
Heç K.-nın ozü də buna fikir vermədi, ancaq bununla belə, həvəsləndi: ona elə gəlirdi ki, indi 
hamının əl çalması o qədər də vacib deyil, əslində, hamının artıq bu barədə düşünməyə 
başlaması, hərdən kiminsə fikrini dəyişərək onun tərəfinə keçməsi kifayət edir. 
– Mən burda natiqlik qabiliyyətimi göstərmək istəmirəm, – K. elə bu baxımdan da sözünə davam 
etdi, – bunu hec bacarmaram da... Yəqin cənab müstəntiq məndən də yaxşı danışır, çünki sənəti 
bunu tələb edir. Mən, sadəcə olaraq, ictimai bir olayın ictimai müzakirəsini istəyirəm. Qulaq 
asın: təxminən on gün bundan əvvəl məni həbs etdilər. Həbsin səbəbi özümə də gülünc gəlir. 
Ancaq indi bunun yeri deyil. Səhər-səhər yatarkən mənə hücum etdilər. Bəlkə də, müstəntiqin 
dediyi kimi, hələ hər şey tam araşdırılmayıb – onlara mənim kimi günahsız olan bir rəngsazı 
tutmaq tapşırılıbmış, ancaq seçim mənə düşüb. Qonşu otağı iki kobud keşikçi “zəbt etmişdi”. 
Əgər mən təhlükəli bir cani olsaydım, bunu çox yaxşı təhlükəsizlik tədbiri hesab etmək mümkün 
idi. Bundan əlavə, həmin keşikçilər tərbiyəsiz fırıldaqçılar idi, rüşvət tələb etdilər, başımı yozub 
pal-paltarımı elə keçirmək istədilər, dedilər ki, pul ver, sənə səhər yeməyi alaq, halbuki özləri 
utanıb-qızarmadan mənim səhər yeməyimi gözümün qabağında aşırdılar. Bu, bəs eləmədi, məni 
ayrı bir otağa – inspektorun yanına apardılar. Bura çox böyük hörmət bəslədiyim bir xanımın 
otağı idi və onlar, heç bir günahın sahibi olmasam da, mənə görə bu otağın səliqə-sahmanını 
pozdular. Sakit dayanıb baxmaq olmurdu, ancaq mən dözdüm, sonra tamamilə sakit tərzdə 
inspektordan – özü burda olsa, dediklərimi təsdiq edərdi – nə üçün həbs olunduğumu soruşdum. 
Bəs inspektor nə cavab verdi? Bayaq dediyim xanımın kreslosuna necə mənasız bir təkəbbürlə 
yayxandığı hələ də gözlərim önündən getmir... Bəli, cənablar o, əslində, səbəb göstərmədi, bəlkə 
heç özü də onu bilmirdi, məni həbs etmişdi və buna görə də sevinirdi. Hələ başqa bir iş də 
görmüş, işlədiyim bankın üç aşağı vəzifəli məmurunu da özü ilə gətirmişdi və onlar da qadına 
məxsus olan fotoşəkilləri qurdalayır, otağın səliqəsini pozurdular. Əlbəttə, məmurları buraya 
başqa məqsədlə gətirmişdi: onlar da ev sahibəsi, qulluqçu qız kimi həbs olunduğumu camaata 
yaymalı, məni ictimaiyyət arasında hörmətdən salmalı və ən çox da bankdakı mövqeyimi 
laxlatmalı idilər. Ancaq bundan bir şey çıxmadı, zərrə qədər də xeyri olmadı, hətta sadə bir insan 
olan sahibə – onun adını burda böyük hörmətlə cəkirəm: frau Qrubax – bəli, frau Qrubax da 
ağıllı olduğu üçün, başa düşdü ki, bu həbs küçə uşaqlarının tində dalaşması kimi bir şeydir. 
Təkrar edirəm: bütün bunlar mənim üçün xoşagəlməz bir hadisədən, ötəri qəzəbdən başqa bir şey 
olmadı, ancaq nəticəsi daha ağır ola bilməzdimi?! 
K. sözünə ara verib sakitcə oturmuş müstəntiqə nəzər yetirəndə ona elə gəldi ki, kişi baxışları ilə 
zaldakılardan kiməsə nəsə işarə etdi. K. gülümsəyib sözünə davam etdi: 
– İndi yanımda oturan müstəntiq sizlərdən kiməsə gizli işarə göndərdi. Deməli, aranızda elələri 
var ki, buradan, yəni yuxarıdan idarə olunur. Bilmirəm, bu işarə bəlkə də fitə basmaq, ya da əl 
çalmaq üçün idi. Ancaq işin üstünü vaxtından əvvəl açdığım üçün bilə-bilə həmin işarənin 
mənasına varmayacam. Mənim üçün elə bir fərqi yoxdur və cənab müstəntiqə də açıq şəkildə 
www.kitabxana.net  –  Milli Virtual Kitabxana 29 
 
icazə verirəm ki, aşağıdakı muzdlu işçilərinə gizli işarələr göndərməkdənsə, ucadan əmrlər 
versin. Məsələn, belə desin: “İndi fitə basın! İndi isə əl çalın!” 
Ya pərt olduğundan, ya da səbri tükəndiyindən, müstəntiq kresloda qurcuxdu. Arxasında dayanıb 
bayaq onunla sohbət edən kişi yenə də əyildi, sanki ona ürək-dirək, ya da tutarlı bir məsləhət 
vermək istədi. Aşağıdakı adamlar alçaqdan, ancaq qızğın sohbət edirdilər. Əvvəlcə sanki başqa-
başqa fikirlərdə olan dəstələrin adamları indi birləşmişdilər, bəziləri barmaqla K.-nı, bəziləri də 
müstəntiqi göstərirdi. İcəridəki tüstü– duman dözülməz idi. Hətta azacıq aralıda dayananları belə 
düz– əməlli görmək olmurdu. Ən çox da qalereyada dayananların vəziyyəti cətin idi. Məcbur 
olub qorxa-qorxa müstəntiqə baxır, məsələdən halı olmaq üçün astadan aşağıdakılara suallar 
verirdilər. Cavab verənlər də əllərini ağızlarına tutub yavaşcadan danışırdılar. 
– Bu dəqiqə qurtarıram, – deyən K. zəng olmadığından əlini stola döydü və həmin anda 
müstəntiqlə məsləhətçisinin başları təlaş içində bir-birindən aralandı, – bu işin mənə heç bir dəxli 
yoxdur, ona görə də belə sakit danışıram və sizin bu mənasız məhkəmədə nəsə bir marağınız 
varsa, məndən eşitdiklərinizin xeyri çox olacaq. Xahiş edirəm, bu dediklərimi aranızda müzakirə 
etməyi sonraya saxlayasınız, çünki indi vaxtım yoxdur, çıxıb gedirəm. 
O dəqiqə ətrafa sükut çökdü. K. artıq zalı ələ almışdı. Daha əvvəlki kimi qışqıran yox idi, heç əl 
də çalmırdılar, sanki eşitdiklərinə inanmışdılar və ya inanmağa başlayırdılar. 
– Şübhə yoxdur ki, – K. alçaqdan danışırdı, çünki gərgin zalı ələ ala bildiyinə sevinirdi və bu 
sakitliyin özündə də elə bir uğultu vardı ki, ən coşqun alqışdan da ləzzətli idi, – ...şübhə yoxdur 
ki, bu məhkəmə prosesinin, mənim həbs olunmağımın, indiki istintaqın arxasında böyük bir 
təşkilat dayanır. Elə bir təşkilat ki, yalnız rüşvətxor keşikçilərdən, lazım gələndə özlərini 
təvazökar aparmağı bacaran səfeh inspektorlardan, müstəntiqlərdən ibarət deyil, onun, hər halda, 
yüksək, çox yüksək səviyyəli hakimləri, buna uyğun da xidmətçiləri, katibləri, jandarmları, digər 
köməkçi heyəti, hətta bəlkə – mən bu sözü çəkinmədən deyirəm – cəlladları da var. Bəs bu 
böyük təşkilat nədən ötrüdür, cənablar? Ondan ötrü ki, günahsız adamlar həbs olunsun, mənasız, 
elə mənimlə olduğu kimi, nəticəsiz bir istintaqa cəlb edilsin! Belə bir mənasızlıqda məmurların 
dəhşətli rüşvətxorluğundan qaçmaq olarmı? Bu mümkün deyil və ən yüksək səviyyəli hakim də 
burda təmiz qala bilməz. Buna görə də keşikçilər az qalır həbs etdikləri adamın paltarını 
əynindən çıxarsın, buna görə də inspektorlar tanımadıqları evlərə soxulurlar, buna görə də 
günahsızlar dindirilmək əvəzinə dəstə-dəstə adamların qarşısında alçaldılırlar. Keşikçilər mənə 
həbs olunanların əşyalarının saxlandığı kameralardan danışdılar – ah, kaş oğru məmurlar 
çırpışdırmamış həbs olunan həmin insanların alın təri ilə qazandıqları əşyaların orda necə kif 
atdığını görə biləydim! 
Zalın o biri başından gələn qışqırtı səsi K.-nın sözünü ağzında qoydu. İçəri düşən ölgün günəş 
işığı tüstü-dumanı ağ rəngə boyamışdı və gözləri qamaşan K. əlini qaşlarının üstünə qoyub o 
tərəfə baxdı. Paltaryuyan qadın idi, içəri girən kimi mane oldu. Ancaq indi onun günahkar olub-
olmadığını demək çətin idi. K.yalnız onu gördü ki, kişilərdən biri onu küncə cəkib özünə 
sıxmışdı. Ancaq qışqıran qadın deyil, kişi idi, ağzını ayırıb tavana baxırdı. Onların ətrafına bir 
neçə adam yığışmışdı və qalereyadakılara ləzzət elədi ki, K.-nın yaratdığı ciddilik bu yolla 
pozuldu. K.tələsik həmin yerə qaçmaq istədi, ona elə gəldi ki, hamı orda qayda-qanun 
yaradılmasını istəyir, ən azı, onların ikisini də bayıra çıxarmaq lazımdır, ancaq ilk cərgədəki 
adamlar yerlərində mohkəm dayanmışdılar, heç biri tərpənmədi, K.-ya yol verən olmadı, əksinə, 
www.kitabxana.net  –  Milli Virtual Kitabxana 30 
 
maneçilik törətdilər, yaşlı kişilər əlləri ilə yolunu kəsdilər, hətta kimsə yaxalığından yapışdı, vaxt 
olmadığından K. geri dönüb onun kim olduğunu görə bilmədi. K. artıq kişi ilə qadın barədə 
düşünmürdü, ona elə gəlirdi ki, azadlığı əlindən alınıb, həbs olunması ciddiləşir və heç nəyə fikir 
verməyib səhnədən tullandı. İndi basabas salan adamlarla göz-gözə dayanmışdı. Bu adamları 
düzgünmü qiymətləndirmişdi? Yoxsa əbəs yerə dediklərinin onlara təsir etdiyinə çox inanmışdı? 
Yoxsa o danışanda hamısı özünü başqa cür aparmış, ancaq axırda dediklərinə dözə 
bilməmişdilər? Ətrafındakı sifətlərə bir bax! Balaca, qara gözlər onu çalın-çarpaz doğrayır, 
yanaqları içkili adamlar kimi sallanıb, uzun seyrək saqqalları biz kimidir. Adama elə gəlirdi ki, 
onlara əl uzatsan, saqqaldan yox, lələkdən yapışarsan. Ancaq bu saqqallar qurtaran yerdə, 
adamların yaxasında – bu, əslində, K.-nın kəşfi idi – müxtəlif ölçülü, müxtəlif rəngli nişanlar 
parıldayırdı. Görə bildiyi adamların hamısının döşündə bu nişandan var idi. İlk baxışdan sağ-sol 
dəstələrə bölünmüş bu adamlar əslində bir imişlər və K. qəflətən dönəndə gördü ki, əllərini 
qoynuna qoyub sakitcə aşağı baxan müstəntiqin döşündə həmin nişandan var. 
– Belə de...! – K. qışqıraraq əlini qaldırdı, çünki bu qəfil kəşfdən sonra əli yanında dayana 
bilməzdi. – Görürəm ki, hamınız məmursunuz, indicə əleyhinə danışdığım rüşvətxor dəstəsiniz. 
Burda basabas saldınız, guya qulaq asdınız... Yalandan iki dəstəyə bölünübsünüz... Bir dəstə 
məni alqışladı, imtahana çəkdi... Hamınız günahı olmayan bir adamı necə çaşdırmağın yolunu 
öyrənmək istəyirdiniz. Ümid edirəm ki, burda boş yerə dayanmadınız, ya həvəslə günahsız bir 
adamın sizdən kömək diləyəcəyini gözlədiniz, ya da... Yol ver, yoxsa vuraram, – deyə K.ona lap 
yaxın dayanaraq titrəyən qocaya acıqlandı, – ... ya da doğrudan da, nəsə öyrəndiniz. Beləliklə, bu 
işinizdə sizə uğurlar diləyirəm.  
O, tələsik stolun bir küncünə qoyduğu şlyapasını götürdü, bəlkə də heyrətdən sükuta qərq olmuş 
adamları yara-yara qapıya tərəf getdi. Deyəsən, müstəntiq K.-dan cəld tərpənmişdi, qapının 
ağzında dayanıb onu gözləyirdi və dedi: 
– Bircə dəqiqə...  
K.dayansa da müstəntiqə tərəf deyil, artıq dəstəyindən yapışdığı qapıya baxırdı. 
-Yanız bunu diqqətinizə catdırmaq istəyirdim ki, – müstəntiq sözünə davam etdi, – siz bu gün 
özünüz də bilmədən özünüzü istintaqın müttəhimə verdiyi üstünlükdən məhrum etdiniz. 
K. hələ də qapıya baxa-baxa güldü: 
– Səfehlər! Bütün istintaqları sizə bağışladım! – deyə qapını açdı, tələsik aşağı düşdü. Arxasınca 
yenidən canlanmış insanların səs-küyü eşidildi. Yəqin ki olub-keçənləri tələbələrsayağı müzakirə 
edirdilər...  
 
ÜÇÜNCÜ FƏSİL 
 
Boş iclas zalında. Tələbə. Dəftərxanalar 
 
www.kitabxana.net  –  Milli Virtual Kitabxana 31 
 
K. sonrakı həftə hər gün yeni çağırış gözlədi, inanmadı ki, istintaqa bir daha gəlməyəcəyini ciddi 
qəbul etmiş olalar və çağırışın şənbə günü axşama qədər də gəlmədiyini görüb fikirləşdi ki, yəqin 
bu sükut həmin vaxt həmin yerə dəvət olunması deməkdir. Ona görə də bazar günü oraya getdi, 
ancaq bu dəfə pilləkəni, qapını səhv salmadı. Onu xatırlayan bir neçə adam qapısının ağzında K.-
ya salam verdi, ancaq bu dəfə heç kimdən heç nə soruşmadı, tezliklə qapıya catdı. Onu döyən 
kimi açdılar. Qapının ağzında dayanmış həminki qadına fikir vermədən tələsik qonşu otağa 
keçmək istədi. 
– Bu gün iclas yoxdur, – dedi qadın. 
– Niyə yoxdur? – o inanmaq istəmədi, ancaq qadın qonşu otağın qapısını açanda, inanmalı oldu. 
Otaq bomboş idi və bu boşluqda ötən bazar günündəkindən də məzlum görünürdü. Hələ də 
səhnədə qalmış stolun üstündə bir neçə kitab var idi. 
– Bu kitablara baxmaq olar? – K. kitablarla çox maraqlandığına görə deyil, gəlişinin əbəs yerə 
olmaması üçün soruşdu. 
– Xeyr, – deyə qadın qapını örtdü, – icazə yoxdur. Müstəntiqin kitablarıdır. 
– Belə de... – K. başını yırğaladı, – qanun kitabları olar. Yəqin bu məhkəmənin bir xüsusiyyəti 
də adamları günahsız yerə deyil, həm də xəbər vermədən mühakimə etməsidir.  
– Bəlkə də elədir... – qadın onu yaxşı başa düşmədi.  
– Onda mən gedim.  
– Müstəntiqə nəsə deyim? 
– Onu tanıyırsınız? 
– Əlbəttə! Ərim məhkəmədə işləyir. 
K. indi gördü ki, o gün içində yalnız paltar tiyanı olan otaq indi ağzına kimi dolu bir mənzilə 
çevrilib. Qadın onun heyrətləndiyini görüb dedi: 
– Bu otağı bizə pulsuz veriblər. Ancaq məhkəmə keçirilən günlərdə onu boşaldırıq. Ərimin işinin 
belə xoşagəlməz cəhətləri də var. 
– Mənzilə görə o qədər də təəccüblənmirəm, – deyə K. acıqla qadına baxdı, – ən çox ərdə 
olduğunuza təəccüblənirəm. 
– Bəlkə axırıncı iclasda nitqinizə mane oluğuma işarə vurursuz? 
– Əlbəttə, – dedi K. – Eybi yox, hamısı keçib gedib, demək olar ki, yaddan çıxıb. Ancaq onda 
məni yaman əsəbiləşdirdiniz. İndi özünüz deyirsizniz ki, ərli qadınsınız... 
– Nitqinizin kəsilməsi ziyanınıza olmadı. Ondan sonra haqqınızda çox, özü də pis danışdılar. 
– Ola bilər... – K.saymazyana dilləndi. – Ancaq bu sizə bəraət qazandırmır. 
– Məni tanıyanların qarşısında bəraətim var. Onda məni qucaqlayan kişi də arxamca çoxdan 
düşüb. Ümumiyyətlə götürəndə, mən cazibədar deyiləm, ancaq, görünür, onun üçün beləyəm. 
www.kitabxana.net  –  Milli Virtual Kitabxana 32 
 
Burda heç nə demək olmaz, hətta ərim də bununla barışıb. Əgər işini saxlamaq istəyirsə, 
dözməlidir. Çünki həmin kişi tələbədir və çox güman ki, yüksək vəzifə sahibi olacaq. Məndən əl 
çəkmir, elə sizin qabağınızca çıxıb getdi. 
– Belə də olmalıdır, – dedi K.,– bu məni heç də təəccübləndirmir. 
– Yəqin burda nəyisə düzəltmək istəyirsiz, elə deyilmi? – qadın asta– asta, sınayıcı nəzərlərlə 
onu süzə-süzə elə soruşdu ki, sanki dedikləri K.dan çox onun üçün təhlükəli idi. – Bunu 
nitqinizdən başa düşdüm, şəxsən mənim çox xoşuma gəldi. Əslində, yalnız bir hissəsini eşitdim, 
əvvəlinə çatmadım, axırında da tələbə ilə döşəmədə uzanmışdım... Bura lap iyrəncdir, – deyə o, 
ani fasilədən sonra dilləndi və K.-nın əlindən yapışdı. – Burda nəyisə düzəldə biləcəyinizə 
inanırsınız?  
K. gülümsəyərək əlini onun yumşaq əlləri arasında azacıq tərpətdi:  
– Əslində, – dedi, – məni heç kəs, sizin dediyiniz kimi, burda nəyisə düzəltmək üçün 
göndərməyib. Bunu, məsələn, müstəntiqə desəniz, ya sizə gülər, ya da cəzalandırar. Sözün düzü, 
heç vaxt öz xoşumla belə işlərə qarışmazdım və bu məhkəmənin düzəlişə olan ehtiyacı da mənim 
yuxuma haram qata bilməzdi. Ancaq boş yerdən həbs olunduğum üçün – axı mən həbsdəyəm – 
məcburiyyət qarşısında qalıb qarışdım, özü də özümə görə... Əgər burda sizə nədəsə köməyim 
dəyərsə, böyük məmnuniyyətlə edərəm. Ancaq yalnız bəşər övladına məhəbbətim xatirinə deyil, 
həm də ona görə ki, siz də mənə kömək edəsiniz. 
 
– Sizə necə kömək edə bilərəm? – qadın soruşdu. 
– Məsələn, stolun üstündəki kitabları mənə göstərə bilərsiniz. 
– Əlbəttə, göstərərəm! – deyən qadın tələsik onu ardınca çəkib apardı. 
Köhnə, didik-didik olmuş kitablar idi. Ortadakı cild, demək olar ki, cırıq-cırıq olmuşdu, vərəqləri 
sapdan asıla qalmışdı. 
– Burda hər şey iyrəncdir! – deyən K. başını buladı.  
O, kitabları götürməmişdən əvvəl qadın önlüyü ilə, üzdən də olsa, onların tozunu sildi. K. 
üstdəki kitabı açdı və abırsız bir şəkil gördü. Kişi ilə qadın divanda çılpaq oturmuşdular. Əlbəttə, 
rəssamın bəd niyyəti aydınca bilinirdi. Ancaq o qədər naşılıq eləmişdi ki, orda görünən yalnız 
kişi ilə arvad idi və onların da təkcə bədənləri nəzərə çarpırdı, dimdik oturmuşdular, yanlış 
perspektivdən təsvir olunduqları üçün bir-birinə tərəf dönə də bilmirdilər. K. həmin kitabı örtüb 
ikincinin titul vərəqini açdı: “Qretenin öz əri Hansdan gördüyü əzablar” adlı roman idi. 
– Bu da onların oxuduqları qanun kitabları! Gör məni kimlər mühakimə edəcək!  
– Sizə kömək edəcəm! – qadın dilləndi. – İstəyirsiniz? 
– Doğrudanmı özünüz üçün heç bir təhlükə yaratmadan bunu edə bilərsiniz? İndicə dediniz ki, 
əriniz öz rəislərindən çox asılıdır. 
www.kitabxana.net  –  Milli Virtual Kitabxana 33 
 
– Buna baxmayaraq, sizə kömək etmək istəyirəm. Gedək, biz bunu müzakirə etməliyik. Məni 
gözləyən təhlükə barədə bir daha danışmayın, mən təhlükədən yalnız o vaxt qorxuram ki, özüm 
ondan qorxmaq istəyirəm. Gəlin, – deyə qadın səhnəni göstərdi və K.-dan xahiş etdi ki, 
pilləkəndə onunla yanaşı otursun.  
– Sizin qəşəng qara gözləriniz var... – onlar oturandan sonra qadın sözə başladı və aşağıdan 
yuxarı K.-ya baxdı. – Deyirlər ki, mənim də gözlərim gözəldir, ancaq sizinkilər daha gözəldir. 
Yeri gəlmişkən, siz buraya ilk dəfə gələndə mən bunu hiss etdim. Sonradan iclas zalına 
girməyimin səbəbi də elə bu oldu. Yoxsa mən heç vaxt bura girmirəm. Hətta, müəyyən mənada, 
bura girmək mənə yasaqdır. 
“Deməli, bunun da dərdi varmiş, – deyə K. ürəyindən keçirdi, – “ özünü mənə təklif edir... o da 
burdakı adamlar kimi pozulub, məhkəmə məmurlarından doyub... onu da başa düşmək olar... ona 
görə də yad bir adam gələn kimi, onun gözlərinə kompliment deyir...”  
K. sakitcə ayağa durdu, sanki bu sükutu ilə düşündüklərini ucadan demiş və bununla da qadına 
öz münasibətini bildirmişdi.  
– İnanmıram ki, mənə kömək edə biləsiniz... – dedi. – Mənə kömək etmək istəyən adamın gərək 
yüksək çinli məmurlarla əlaqəsi olsun. Siz də, məlum məsələdir ki, buralarda vurnuxan aşağı 
vəzifəli məmurları tanıyırsız. Əlbəttə, bu məmurları lap yaxşı tanıyırsınız, hətta bəzi işləri də 
onlardan aşıra bilərsiniz, buna şübhəm yoxdur, ancaq nə qədər böyük işlər görsələr də, 
məhkəmənin nəticəsinə təsir edə bilməzlər. Ancaq siz bununla dostlarınızdan bir neçəsini 
itirməli olarsınız ki, mən də bunu istəmirəm. Bu vaxta qədər onlarla hansı münasibətdə 
olmusunuzsa, qoyun eləcə də qalsın və mənə elə gəlir, onlar sizə hələ lazım olacaq. Bunu heç də 
təəssüf hissi ilə demirəm, yalnız dediyiniz komplimentə cavab olaraq etiraf edirəm ki, siz də 
mənim çox xoşuma gəlirsiniz. Ən çox da heç bir səbəb olmadan mənə belə kədərli-kədərli 
baxanda... Siz mənim mübarizə apardığım bir cəmiyyətin üzvüsunüz, orada da özünüzü çox 
rahat hiss edirsiniz, hətta bir tələbəni də sevirsiniz. Sevməsəniz də, ən azı, onu ərinizdən üstün 
tutursunuz. Dediklərinizdən aydınca hiss olunur... 
– Yox! – deyə qadın qışqırdı və K.-nın əlindən yapışdı. K. əlini çəkməyə macal tapmadı. – İndi 
çıxıb gedə bilməzsiniz! Mənim haqqımda belə pis fikirdə ola-ola gedə bilməzsiniz! Doğrudan 
gedə bilərsiniz? Doğrudanmı mənə yaxşılıq etmək xatirinə burda bir az qalmağınıza da layiq 
deyiləm? 
– Məni başa düşmədiniz, – deyən K. təzədən oturdu. – Əgər doğrudan da lazımdırsa, 
məmnuniyyətlə qalaram, vaxtım da var. Elə o hesabla da gəlmişdim ki, bu gün məhkəmə olacaq. 
Bayaq dediklərimlə də sizdən xahiş etmək istəyirdim ki, mənim məhkəmə işimə qarışmayasınız. 
Bu da gərək xətrinizə dəyməsin ki, bu məhkəmənin necə qurtaracağı məni maraqlandırmır və 
hansı hökmü cıxarsa da ona güləcəm. Ancaq bir şərtlə ki, məhkəmə doğrudan da sona qədər 
olsun və mən də buna şübhə edirəm. Elə düşünürəm ki, ya tənbəllikdən, ya unutqanlıqdan, ya da 
bəlkə məmurların qorxaqlığından bu məhkəmə dayanıb və ya gələcəkdə dayanacaq. Belə də ola 
bilər ki, böyük məbləğdə rüşvət qoparmaq üçün məhkəmə, elüzəri də olsa, keçiriləcək, ancaq 
xeyri yoxdur. Elə indidən deyə bilərəm ki, heç kəsə rüşvət verən deyiləm. Mənə yaxşılıq etmək 
istəyirsinizsə, ya müstəntiqə, ya da bu cür vacib xəbərləri tez yaymağın ustası olan bir adama 
çatdırın ki, hansı hoqqalardan çıxsalar da, – yəqin canablar bu sahədə usta olarlar! – məni rüşvətə 
www.kitabxana.net  –  Milli Virtual Kitabxana 34 
 
təhrik edə bilməyəcəklər. Onlara açıq deyə bilərsiniz ki, özlərini yormasınlar. Bilmək olmaz, 
bəlkə özləri də bunu artıq hiss eləyiblər. Əgər etməyiblərsə, mənim üçün fərqi yoxdur, indi 
eləyərlər. Ancaq cənablar bunu indiyəcən hiss etmiş olsaydılar, belə əziyyət çəkməzdilər və yeri 
gəlmişkən, mənə də əzab verməzdilər. Ancaq mən bu əziyyəti məmnuniyyətlə çəkirəm, çünki 
çəkdiklərimin hamısını bircə-bircə özlərinə qaytaracağımı bilirəm. Çalışacam ki, belə olsun. Siz 
müstəntiqi tanıyırsınız?  
– Əlbəttə tanıyıram, – qadın dilləndi, – sizə kömək təklif edəndə, yadıma birinci o düşdü. Ancaq 
bilmirdim ki, onun vəzifəsi aşağıdır, əgər siz deyirsinizsə, deməli, elədir. Deyirsiniz ki, 
məmurlar tənbəldir, ancaq hamısı elə deyil. Xüsusilə, bu müstəntiq elələrindən deyil, yaman çox 
yazır. Məsələn, ötən bazar iclas axşama qədər çəkdi, sonra hamı çıxıb getdi, ancaq müstəntiq 
zalda qaldı, ona lampa gətirəsi oldum. Balaca mətbəx lampası idi, amma çox razı qaldı və o 
dəqiqə də yazmağa başladı. Bu aralıqda həmin gün məzuniyyətdə olan ərim də gəlib çıxdı, 
mebeli içəri daşıdıq, mənzili qaydaya saldıq, qonşular gəldi, şam işığında söhbət elədik, sözün 
qısası, müstəntiqi unutduq, yatmağa getdik. Qəflətən gecəyarı oyanıram, müstəntiq qapının 
yanında dayanıb, əli ilə işığın qabağını kəsib ki, ərimin gözünə düşməsin, ancaq ehtiyat etməyə 
dəyməzdi, çünki ərim elə bərk yatır ki, lampa işığına ayılmaz... Elə qorxdum ki, az qaldı 
qışqıram, ancaq müstəntiq çox mehriban idi, ehtiyatlı olmağımı işarə etdi, pıçıldadı ki, bu vaxta 
qədər yazıb, indi də lampanı gətirib və mənim yatanda necə gözəl göründüyümü heç vaxt 
unutmayacaq. Bütün bunları söyləməkdə məqsədim yalnız sizə onu deməkdir ki, müstəntiq xeyli 
məlumat yazır, çoxu da sizin haqqınızdadır, çünki bazar günü olan istintaq günün əsas iclası idi. 
Axı, belə uzun məlumatlar mənasız ola bilməz! İndi özünüz də görürsünüz ki, müstəntiq mənə 
vurulub və hər şey də təzəcə başladığı üçün – deyəsən, mənə yenicə diqqət yetirib – sözüm 
keçərli olacaq. Müstəntiq üçün kim olduğumu göstərən başqa sübutlar da var. Dünən çox 
inandığı, həm də işçisi olan tələbə ilə ipək corab hədiyyə göndərmişdi, guya iclas zalını 
yığışdırmışam, ancaq bu bəhanədir, çünki oranı təmizləmək mənim vəzifəmdir, buna görə də 
ərimə pul verirlər. Bir baxın, nə gözəl corablardır! – deyə qadın ayaqlarını uzatdı, paltarının 
ətəyini dizinə qədər çəkdi və özü də corablara baxdı. – Qəşəng corablardır, ancaq çox zərifdir, 
mənlik deyil. 
O qəflətən susdu, əlini K.-nın əlinin üstünə qoydu, sanki onu sakitləşdirmək istəyirdi və 
pıçıldadı: 
– Sakit! Bertold bizə baxır. 
K. baxışlarını yavaş-yavaş qaldırdı. Qapının ağzında cavan bir oğlan dayanmışdı və qısa, qalın, 
qırmızıya çalan saqqalını sığallaya-sığallaya özünə ciddi görkəm verməyə çalışırdı. K. maraqla 
ona baxdı, axı tamamilə xəbərsiz olduğu hüquq elmi sahəsində ilk tələbə idi ki, belə yaxından 
görürdü. Yəqin ki gələcəkdə yüksək vəzifə sahibi olacaqdı! Tələbə isə, əksinə, deyəsən K.-ya 
heç fikir vermirdi və əlini bir anlığa saqqalından çəkərək bir barmağı ilə qadını yanına çağırdı, 
özü də pəncərəyə sarı getdi. Qadın K.-ya tərəf dönərək pıçıldadı: 
– Mənə acığınız tutmasın... Çox xahiş edirəm, haqqımda pis fikirləşməyəsiniz, indi onun yanına 
getməliyəm... Bu iyrəncin yanına! Siz bir onun samıya oxşayan qıçlarına baxın! Ancaq bu 
dəqiqə qayıdıram, sonra sizinlə gedəcəm, istədiyiniz kimi olacaq, bacardığım qədər burdan uzun 
müddətə ayrılıb xoşbəxt olacam! Yaxşı olardı ki, elə həmişəlik aralanaydım... 
www.kitabxana.net  –  Milli Virtual Kitabxana 35 
 
O, K.-nın əlini bir də sığalladı, durub pəncərəyə tərəf qaçdı. K., qeyri ixtiyari, onun qolundan 
yapışmaq istədi, ancaq əli boşa çıxdı. Qadın doğrudan da onu cəzb edirdi və K. nə qədər çalışsa 
da, özünü bu cazibənin ixtiyarına buraxmamaq üçün tutarlı bir dəlil tapa bilmədi. Qadının 
onların adamı olması, K.-nı ələ almaq üçün göndərilməsi şübhəsini çətinlik çəkmədən rədd etdi. 
Axı onu necə ələ ala bilərdi? Məgər o, azad adam deyildimi və bu məhkəməni, ən azı, ona aid 
olan iclası darmadağın edə bilməzdimi? Doğrudanmı, az da olsa, özünə inamı qalmamışdı? 
Ancaq qadın kömək təklif edən zaman səsində səmimiyyət duymuşdu və bəlkə də bu kömək 
nəyəsə yarayardı. Ola bilsin, bu qadını əllərindən alıb özü ilə aparmaq müstəntiqdən də, onun 
ətrafından da qisas almağın ən yaxşı yolu idi... Onda bu müstəntiq K. haqqında saxta məlumutlar 
yazmaqdan yorulub gecə yarısı onun yanına gələndə görəcək ki, çarpayısı boşdur. Ona görə boş 
olacaq ki, indi o, K.-nın idi, ona görə boş olacaq ki, indi pəncərənin yanında dayanan o koppuş 
qadın, onun qalın, kobud parçadan tikilmiş paltarın içindəki oynaq, hərarətli bədəni yalnız və 
yalnız K.-ya məxsus olacaq. 
Bu minvalla qadına qarşı yaranmış bütün şübhə-tərəddüdləri qovandan sonra ona elə gəldi ki, 
pəncərənin qarşısındakı pıçıldaşma çox çəkdi, əvvəlcə barmaqlarının qatlanan yeri ilə, sonra da 
yumruğu ilə kürsünü döyəclədi. Tələbə bircə anlığa başını qaldıraraq qadının çiyinləri üzərindən 
K.-ya tərəf baxdı, ancaq halını pozmadı, hətta qadına bir az da yaxınlaşıb onu qucaqladı. Qadın 
başını əydi, sanki oğlana diqqətlə qulaq asmağa başladı. Ona tərəf əyiləndə, tələbə qadının 
boğazından marçıltı ilə öpdü, eyni zamanda, danışığına da ara vermədi. K. gördü ki, qadın haqlı 
imiş, nə üçünsə bu zülmkar tələbədən asılıdır və durub otaqda var-gəl etməyə başladı. Çəpəki 
nəzərlərlə tələbəni süzən K. fikirləşirdi ki, bir yol tapıb onu burdan aralasın və bəlkə də elə buna 
görə K.-nın getdikcə ucalan ayaq səslərindən əsəbiləşən oğlan danışmağa başlayanda sevindi. 
– Səbriniz çatmırsa, çıxıb gedə bilərsiniz. Siz xeyli əvvəl də gedə bilərdiniz, çünki heç kəsə 
lazım deyilsiniz. Bəli, bəli, hətta getməli idiniz! Özü də elə mən içəri girən kimi! Həm də tez! 
Elə həmin dəqiqə!  
Tələbə bu sözlərlə sanki bütün acığını ifadə etdi və eyni zamanda, zəhləsi getdiyi müttəhimlə 
danışan gələcək məhkəmə məmurunun necə təkəbbürlü olduğunu göstərdi. K. onların lap 
yaxınlığında dayandı və təbəssümlə dedi: 
– Elədir. Mən səbirsizəm, ancaq bu səbirsizliyə son qoymağın ən asan yolu odur ki, siz burdan 
çıxıb gedəsiniz. Əgər buraya nəsə öyrənməyə gəlibsinizsə, – eşitdiyimə görə, tələbəsiniz – onda 
şərait yaradaram, qadınla birlikdə çıxıb gedərəm. Yeri gəlmişkən, hakim olana qədər çox şeyi 
öyrənməlisiniz. Düzdür, mən sizin məhkəmə sistemini yaxşı tanımıram, ancaq düşünürəm ki, 
utanıb-qızarmadan çox ustalıqla belə qaba danışmağınız o qədər də uzağa gedə 
bilməyəcəyinizdən xəbər verir. 
– Onun indi belə sərbəst gəzib-dolaşmağına icazə vermək lazım deyildi! – deyən tələbə sanki 
qadına K.-nın bu təhqiramiz sözlərinin izahatını verirdi. – Səhv addım idi... Bunu müstəntiqə də 
dedim. Ən azı, istintaq gedən vaxt ərzində onu ev dustağı etmək lazım idi. Bəzən bu müstəntiqi 
də başa düşmək olmur... 
– Mənasız sözlərdir! – K. əlini qadına tərəf uzatdı. – Gəlin! 
– Bir buna bax! – Tələbə etiraz etdi. – Xeyr, xeyr, o heç vaxt sizin olmayacaq! 
www.kitabxana.net  –  Milli Virtual Kitabxana 36 
 
Və tələbə – heç deməzdin, onda belə güc olar – qadını qucağına alıb, nəvazişlə ona baxa-baxa, 
əyilə-əyilə qapıya qaçdı. Hiss olundu ki, K.-dan bir az çəkindi, ancaq onu bir az da 
qıcıqlandırmağa özündə cəsarət tapa bildi. Boş olan əli ilə qadının qolunu sığalladı, sonra da 
sıxdı. 
K. bir az onların yanınca qaçdı, oğlanı tutmaq, girəvə tapan kimi onu boğmaq istədi. Ancaq elə 
həmin anda qadın dilləndi: 
– Xeyri yoxdur, müstəntiq apartdırır, sizinlə gedə bilmərəm. Bu əclaf... – oğlanın üzünə bir sillə 
vurdu, – ... bu balaca əclaf məni buraxan deyil! 
– Heç özünüz də bunu istəmirsiniz! – deyə K. tələbənin çiynindən yapışdı. Oğlan onun əlini 
ağzına saldı. 
– Yox! Yox! – qadın qışqıraraq əlləri ilə K.-nı itələdi, – yox, bunu eləmək olmaz! Neylədiyinizi 
bilirsiniz? Bu mənə baha oturar! Onu buraxın, xahiş edirəm, buraxın! Axı, o yalnız müstəntiqin 
əmrini yerinə yetirir, məni onun yanına aparır.  
– Elə isə, qoy aparsın! Heç mən də sizi görmək istəmirəm! -pərt olan K. qəzəblə dilləndi və 
tələbəni arxadan itələdi. Oğlan səndələdi, ancaq yıxılmadığına sevinərək qucağındakı ”yüklə” 
irəli atıldı. 
K. asta addımlarla onların arxasınca gedə-gedə hiss etdi ki, artıq buna başqa ad vermək olmaz, 
bu adamlara iki dəfə məğlub oldu. Əlbəttə, burda qorxulu bir şey yox idi, ona görə məğlub 
olmuşdu ki, mübarizəyə özü başlamışdı. Evdə qalıb gününü adəti üzrə keçirsəydi, bu adamların 
hər birindən yüz dəfə, min dəfə yüksəkdə dayanmış olardı və hərəsinə bircə təpik vurub 
yolundan uzaqlaşdırardı. Məsələn, təsəvvüründə belə bir gülməli səhnəni canlandırdı: bu bədbəxt 
tələbə, bu təkəbbürlü uşaq, samıqıç oğlan əlləri qoynunda Elzanın çarpayısı önündə diz çökür, 
bağışlanmasını diləyir... Bu səhnə K.-nın çox xoşuna gəldi və qərara aldı ki, imkan düşən kimi, 
tələbəni bir dəfə Elzanın yanına aparsın.  
Maraq güc gəldiyi üçün K. qapıya tərəf getdi: qadının hara aparıldığını bilmək istəyirdi. Tələbə, 
qadın da qucağında küçəyə çıxası deyildi ki! Məlum olduğu ki, yol çox qısa imiş. Mənzillə 
üzbəüz pilləkən yəqin ki evin damı üçün idi və yolda burulduğundan sonu görünmürdü. Tələbə 
yavaş-yavaş, hıqqana-hıqqana qadını həmin pilləkənlə qaldırdı. Bayaq yüyürdüyü üçün 
yorulmuşdu. Qadın aşağıda dayanmış K.-ya əl elədi və çiyinlərini çəkməklə ona başa salmağa 
çalışdı ki, burda onun günahı yoxdur, zorla aparırlar. Ancaq bu hərəkətlərindən o qədər də 
peşmançılıq duyulmurdu. K. ona yad bir adam kimi baxdı və bununla da məyus olduğunu, bu 
məyusluğun da belə tez keçib getməyəcəyini gizlətmək istədi.  
Tələbə ilə qadın gözdən itsələr də, K. hələ də qapının ağzında dayanmışdı. Başa düşmüşdü ki, 
qadın yalnız etibarsızlıq eləməyib, həm də yalan danışıb ki, guya onu müstəntiqin yanına 
aparırlar. Axı müstəntiq damda oturub gözləməzdi! Nə qədər tamaşa eləsə də, onsuz da bu taxta 
pilləkən ona heç nə deyəsi deyildi. Həmin anda K. qapının yanında nəsə bir yazı gördü. Yuxarı 
qalxıb əyri-üyrü uşaq xətti ilə yazılmış lövhəni oxudu. “Məhkəmə dəftərxanalarına giriş”. 
Deməli, bu yaşayış evinin damında məhkəmə dəftərxanaları da varmış! Bura elə yer idi ki, çox 
da diqqət, xərc tələb etməzdi və müttəhim bunu görəndə sakitləşərdi ki, kasıb kirəkeşlərin 
www.kitabxana.net  –  Milli Virtual Kitabxana 37 
 
lazımsız əşyalarını atdıqları yerdə dəftərxanaları yerləşirdisə, deməli, məhkəmənin vəsaiti çox az 
idi. 
Belə də ola bilərdi ki, kifayət qədər pul ayrılırdı, ancaq məhkəmə üçün xərclənənə qədər 
məmurlar onun axırına çıxırdı. İndiyə qədər burda gördüklərinə əsasən K.-ya elə gəldi ki, bu ən 
düzgün ehtimaldır və belə olan halda, məhkəmənin bu cür acınacaqlı hala salınması, bir tərəfdən, 
müttəhim üçün həqarət hesab olunurdusa, digər tərəfdən də adamı sakitləşdirirdi ki, məhkəmə 
lap dilənçi kökündədir. K. indi başa düşdü ki, müttəhimi ilkin istintaqda evin damına çağırmağa 
utanırlar və ona elə öz mənzilindəcə hücum edirlər. Beləliklə, çardaqda oturan hakimlə K.-nın 
fərqi aydın görünməyə başladı: onun bankda böyük iş otağı, qəbul otağı vardı və böyük 
pəncərələrdən həmişə adamla dolu şəhər meydanına tamaşa edə bilərdi! Yeri gəlmişkən, heç 
yerdən əlavə gəliri yox idi – rüşvət almırdı, israfçılıq eləmirdi və xidmətçi də heç bir qadını 
qucağına alıb onu kabinetinə gətirmirdi. K. da, ən azı, yaşadığı bu həyatda belə şeylərdən uzaq 
olmaq istəyirdi. 
Pilləkənlə bir kişi qalxanda, K. hələ də lövhənin yanında dayanmışdı. Kişi qapısı açıq olan 
mənzilə, ordan da iclas zalına baxdı və K.-dan burda qadın görüb-görmədiyini soruşdu.  
– Məhkəmədə işləyirsiz? – K. cavab əvəzinə soruşdu. 
– Bəli. Siz müttəhim K.-sınız, elə deyilmi? İndi tanıdım... Xoş gəlmisiniz. 
Və K.-nın heç gözləmədiyi halda, kişi ona əl uzatdı. K. hələ də susduğu üçün məhkəmə məmuru 
dedi: 
– Bu günə iclas təyin olunmayıb. 
– Bilirəm, – deyən K. onun mülki pencəyinə baxdı: adi düymələrin arasında ikicə qızılı rəngli 
düymə onun bu sistemdə işlədiyini göstərirdi və onlar da, çox güman ki, köhnə zabit şinelindən 
qoparılıb oraya tikilmişdi. – Bir az bundan əvvəl arvadınızla söhbət edirdim, indi burda yoxdur, 
tələbə onu müstəntiqin yanına apardı. 
– Görürsünüzmü, – məmur şikayətləndi, – həmişə onu mənim əlimdən alıb aparırlar. Bu gün 
bazardır, işləməməliyəm, ancaq məni burdan uzaqlaşdırmaq üçün lazımsız bir işin dalınca 
göndərdilər. Düzdür, çox uzağa göndərməmişdilər və ümid edirdim ki, tez getsəm, vaxtında 
qayıda bilərəm. Qaça-qaça gedirəm, qapını bir az aralayıb tövşüyə-tövşüyə deməli olduğum 
sözləri yanına göndərildiyim adama elə deyirəm ki, bəlkə də heç nə başa düşmür, təzədən qaça-
qaça geri qayıdıram, ancaq, görünür, tələbə məndən də çox tələsib. Axı onun yolu çox qısadır, 
çardağın pilləkənlərini düşür, vəssalam. Əgər işim onlardan keçməsəydi, o tələbəni divara sıxıb 
əzik -əzik eləyərdim. Bax, elə bu lövhənin yanındaca! Həmişə də bunu arzulamışam: bax, burda 
döşəmədə oturub, kürəyini divara söykəyib, qolları yana düşüb, barmaqlarının hərəsi bir tərəfə 
baxır, əyri ayaqları qatlanıb, hər yer də qan... Ancaq bu, indiyə qədər arzu olaraq qalır. 
– Başqa yolu yoxdur? – K. təbəssümlə soruşdu. 
 
– Başqasını bilmirəm... İndi daha pis oldu, bu vaxta qədər öz yanına aparırdı, ancaq indi, çoxdan 
ürəyimə damdığı kimi, müstəntiqin də yanına aparır. 
www.kitabxana.net  –  Milli Virtual Kitabxana 38 
 
– Burda arvadınızın hec günahı yoxdur? – artıq özünün də qısqandığını hiss edən K. bunu zorla 
gizlətdi. 
– Əlbəttə var! Ən böyük günah elə arvadımdadır! Özü ondan əl çəkmir! Qaldı oğlan... o harda 
qadın görür, arxasınca düşür. Elə təkcə bu binada soxulduğu beş evdən qovulub. Yeri gəlmişkən, 
mənim arvadım bu binada ən gözəl qadındır və mənim də onu qorumağa ixtiyarım çatmır! 
– Belədirsə, deməli, buna əlac yoxdur. 
– Niyə yoxdur ki?! Arvadımı aparanda o qorxağı bir dəfə elə əzişdirmək lazımdır ki, bir də buna 
cəsarəti çatmasın. Ancaq bunu özüm eləyə bilmərəm, başqaları da mənə yaxşılıq eləmək istəmir. 
Çünki hamı ondan çəkinir. Bunu yalnız sizin kimi adam eləyə bilər! 
– Axı niyə mən? – K. heyrətləndi. 
– Çünki siz müttəhimsiniz. 
– Elədir, ancaq mən elə buna görə qorxmalıyam ki, məhkəmənin nəticəsinə təsir etməsə də, hər 
halda, ilkin istintaqa eləyə bilər. 
– Bəli, eləyə bilər! – məmur bu sözləri elə dedi ki, sanki onun fikri K.nın fikri ilə üst-üstə 
düşürdü. – Ancaq bizdə, adətən, ümidsiz məhkəmələr aparılmır. 
– Mən sizinlə razılaşmıram, ancaq bu o demək deyil ki, tələbə ilə məşğul olmayacam. 
– Sizə çox minnətdar olardım! – məmur bir qədər rəsmi tərzdə dilləndi, deyəsən, ən böyük 
arzusunun həyata keçəcəyinə inanmırdı. 
– Bəlkə də..ə, – K. sözünə davam etdi, – sizin məmurlarınızdan bəziləri, ola bilsin də, elə hamısı 
paylarını alacaq. 
– Elədir, elədir! – məmur sanki adi bir həqiqəti təsdiq edirmiş kimi dilləndi, sonra da inamla K.-
ya baxdı. İndiyə qədər ona nə qədər mehribanlıq göstərmiş olsa da, belə baxmamışdı və sözünə 
əlavə etdi: – Onsuz da hamı narazıdır, qalxıb... -ancaq məmur, deyəsən, bu söhbətdən özü də 
narahat oldu, mövzunu dəyişdi: – Gərək gəldiyimi dəftərxanaya bildirəm. Mənimlə getmək 
istəyirsiniz? 
– Orda mənim nə işim?! 
– Dəftərxanalara baxarsınız. Sizə fikir verən olmayacaq. 
– Baxmağa dəyər? – deyə tərəddüd edən K. hiss etdi ki, getmək istəyir. 
– Elə bildim, sizin üçün maraqlı olar... 
– Yaxşı, – K. nəhayət, dilləndi, – gedirəm... – Və pillələri məmurdan tez qalxdı. 
İçəri girəndə az qaldı yıxılsın, çünki qapıdan sonra da bir pillə vardı. 
– Camaatı fikirləşmirlər, – dedi. 
– Heç veclərinə də deyil! – məmur təsdiqlədi. – Hələ bir gözləmə otağına baxın! 
www.kitabxana.net  –  Milli Virtual Kitabxana 39 
 
Qarşısında uzun bir dəhliz vardı və buradakı yöndəmsiz qapılar çardaqdakı otaqlara açılırdı. İçəri 
birbaşa işıq düşməsə də, çox qaranlıq deyildi, çünki bəzi otaqların dəhliz tərəfdəki divarları bir-
birinə kip geyindirilmiş taxta arakəsmə əvəzinə, tavana çatan ağac şəbəkələrdən düzəldilmişdi və 
aralarından həm içəri işıq düşürdü, həm də stolların arxasında oturub yazı yazan, ya da 
arakəsmənin lap yaxınında dayanıb deşiklərdən dəhlizdəkilərə baxan məmurlar görünürdü. 
Yəqin bazar günü olduğundan, dəhlizdə az adam vardı. Hamısı da sadə adam təsiri bağışlayırdı. 
Dəhlizin hər iki tərəfinə qoyulmuş uzun taxta skamyaların üstündə, demək olar ki, bir-birindən 
eyni məsafədə aralı oturmuşdular. Üzlərindəki ifadədən, duruşlarından, saqqal saxlamaqlarından 
və digər güclə nəzərəçarpan əlamətlərindən çoxlarının yüksək cəmiyyətə mənsub olduqları 
bilinsə də, hamısı pis geyinmişdi. Asılqan olmadığından yəqin ki bir-birinə baxıb şlyapalarını 
skamyanın altına qoymuşdular. Qapıya yaxın oturanlar K. ilə məmuru görən kimi ayağa durub 
salam verdilər, bunu görən qalanları da fikirləşdilər ki, onlar da salam verməlidirlər və beləliklə, 
K. ilə məmur yanlarından keçdikcə hamısı ayağa durdu. Ancaq heç biri qəddini düzəldə bilmədi: 
çiyinləri qısılmış, dizləri bükülmüşdü, küçədə dilənənlərə oxşayırdılar. K. arxasınca gələn 
məmuru gözləyib dedi: 
– Gör necə alçaldılıblar! 
– Elədir..! Müttəhimlərdir... Burda gördüklərinizin hamısı müttəhimdir. 
– Deməli, mənim həmkarlarımdır, – deyə K. yanındakı ucaboy, arıq, saçları, demək olar ki, tam 
ağarmış kişiyə tərəf dönərək nəzakətlə soruşdu: 
– Siz niyə gözləyirsiniz? 
Gözlənilməz müraciət kişini çaşdırdı, lap yazıq görkəm aldı. Hiss olunurdu ki, dünyagörmüş 
adamdır, başqa bir yerdə özünü ələ almağı bacarardı, belə qətiyyətsiz olmazdı. Ancaq indi adicə 
bir suala cavab verə bilmirdi, yanındakılara baxırdı, sanki onlar kömək etməyə borclu idilər və 
kömək eləməsələr, heç kəs ondan cavab tələb edə bilməzdi. Həmin anda məmur özünü yetirdi, 
kişini sakitləşdirmək, həm də cəsarətləndirmək üçün dedi: 
– Bu cənab soruşur ki, niyə burda gözləyirsiniz, vəssalam! Cavab versəniz! 
Görünür, bu tanış səs kişini ürəkləndirdi: 
– Mən... Mən... gözləyirəm... – dedi və yenə də dayandı. Çox güman ki, suala dəqiq cavab 
vermək üçün belə başladı, ancaq sonra nə deyəcəyini bilmədi. Gözləyənlərdən bir neçəsi onlara 
yaxınlaşıb araya aldılar və məmur o dəqiqə dilləndi: 
– Çəkilin... Çəkilin! Yolu boşaldın! 
Adamlar bir az çəkilsələr də, yerlərinə qayıtmadılar. Bu aralıqda kişi özünü toplamışdı və hətta 
bir az da təbəssümlə sözə başladı: 
– Bir ay bundan əvvəl işimlə bağlı bir neçə sübut təqdim etmişəm, indi cavab gözləyirəm. 
– Deyəsən, çox əziyyət çəkibsiniz! 
– Elədir, – dedi kişi, – neyləmək olar, öz işimdir. 
www.kitabxana.net  –  Milli Virtual Kitabxana 40 
 
– Ancaq hamı sizin kimi düşünmür. Məsələn, mən özüm də müttəhiməm, amma nəyə desəniz 
and içərəm ki, nə bir sübut təqdim etmişəm, nə də buna bənzər bir iş görmüşəm. Sizcə bu 
vacibdir? 
– Dəqiq bilmirəm... – kişinin səsindən yenə də inamsızlıq duyulurdu. Yəqin elə güman edirdi ki, 
K. onunla zarafat edir, ona görə də təzədən nəsə bir səhvə yol verəcəyindən qorxaraq bayaq 
dediklərini eynilə təkrar etmək istədi. Ancaq K.-nın səbirsiz baxışları altında yalnız bu sözləri 
deyə bildi: – Mən özüm üçün deyirəm ki, sübutlarımı təqdim etmişəm. 
– Yəqin mənim də müttəhim olduğuma inanmırsınız, eləmi? 
– İnanıram... İnanıram! – deyə kişi bir az yana çəkildi. Onun səsində inamdan çox qorxu vardı. 
– Deməli, mənə inanmırsınız? – deyən K. kişinin yazıq görkəmini görəndə, qeyri-ixtiyari, onun 
qolundan tutub azacıq sıxdı, sanki onu inandırmaq istədi. Əlbəttə istəmirdi onun qolu ağrısın, 
ona görə də yavaşca tutmuşdu, ancaq kişi elə qışqırdı ki, deyərdin K. onun qolunu iki barmağı ilə 
deyil, közərmiş kəlbətinlə sıxıb. Bu gülünc qışqırtıdan sonra K.– nın ondan lap zəhləsi getdi. 
Eybi yox, onun da müttəhim olmasına inanmırlarsa – daha yaxşı! Bəlkə də elə bilirdi, hakimdir! 
Və vidalaşmaq əlaməti olaraq, bu dəfə onun qolundan bərk sıxaraq yerinə oturtdu, yoluna davam 
etdi. 
– Müttəhimlərin çoxu belə dəymədüşərdir, – dedi məmur. 
Onlar aralanan kimi, demək olar ki, bütün gözləyənlərin hamısı qışqırtısına ara vermiş kişinin 
başına yığışıb, nə baş verdiyini öyrənmək istəyirdilər. K. bir keşikçi ilə üzbəüz gəldi. Onun 
keşikçi olduğu belindən asılmış qılıncdan, ən azı da bu qılıncın alüminiumdan hazırlanmış 
qınından bilinirdi. K. çox təəccübləndi və hətta əli ilə ona toxundu da. Qışqırtıya gəlmiş keşikçi 
nə baş verdiyini soruşdu. Məmur onu bir neçə kəlmə ilə sakitləşdirməyə çalışdı, ancaq keşikçi 
bildirdi ki, özü baxmalıdır və əlini gicgahına apararaq tələsik, xırda addımlarla – deyəsən, 
podaqradan əziyyət çəkirdi – o tərəfə getdi. 
K. ona, eləcə də ora yığışanlara çox da fikir vermədi, çünki artıq dəhlizin yarısına çatmışdı və 
gördü ki, qapısı olmayan bir keçiddən sağa dönmək olar. Məmurdan sağa dönməli olduğunu 
soruşdu, o da başını tərpətdi və K. doğrudan da sağa döndü. Həmişə məmurdan bir-iki addım 
qabaqda getməsindən təngə gəldi: ən azı burda elə fikirləşərdilər ki, həbs olunub. Ona görə də 
tez-tez dayanıb onu gözləyir, məmur da həmişə geri qalırdı. Nəhayət, bu narahatlığa son qoymaq 
üçün dedi: 
– Artıq buraların necə olduğunu gördüm, indi getmək istəyirəm. 
– Siz hələ hamısını görməmisiniz, – məmur saymazyana dilləndi.  
– Hamısını görmək istəmirəm, – K. doğrudan da yorulduğunu hiss etdi, – getmək istəyirəm, çıxış 
haradandır? 
– Doğrudan yolu unutdunuz? – məmur heyrətləndi. – Burdan tinə qədər gedirsiniz, sonra sağa 
dönüb dəhlizlə qapıya çatırsınız. 
– Mənimlə gedək, burda yol çoxdur, çaşaram. 
www.kitabxana.net  –  Milli Virtual Kitabxana 41 
 
– Burda bircə yol var! – məmur artıq məzəmmətlə danışırdı. – Sizinlə qayıda bilmərəm, 
gəldiyimi xəbər verməliyəm, onsuz da çox vaxt itirdim... 
– Mənimlə gedəcəksiniz! – K. sərtləşdi, sanki məmurun yalanının üstünü açmışdı.  
– Belə qışqırmayın, – məmur pıçıldadı. – Buralar hamısı iş otaqlarıdır. Tək qayıtmaq 
istəmirsinzsə, sizi ötürərəm, ya da gözləyin, işimi qurtarım, sonra məmnuniyyətlə sizinlə 
qayıdaram. 
– Xeyr, xeyr, gözləməyəcəm! Elə indi mənimlə getməlisiniz! 
K. hələ indiyəcən olduğu yerə əməlli-başlı baxmamışdı və yalnız ətafındakı çoxlu taxta 
qapılardan biri açılanda, içəri baxdı. Çox güman ki, K.-nın hündürdən danışdığını eşitmiş bir qız 
içəri girib soruşdu: 
– Cənab nə istəyir? 
Onun arxasındakı uzaq yarıqaranlıqdan bir kişi onlara tərəf gəlirdi. K. məmura baxdı: axı o 
demişdi ki, K. ilə heç kəs maraqlanmayacaq, ancaq artıq ikisi gəlmişdi və bir azdan da bütün 
məmurlar yığışacaq, nəyə gəldiyini soruşacaqlar. Yeganə başadüşülən bircə bəhanəsi vardı ki, 
müttəhimdir, növbəti istintaqın vaxtını öyrənmək istəyir, ancaq məhz indi belə bir izahat vermək 
istəmirdi – ən çox da ona görə ki, bu da həqiqətə uyğun deyildi, çünki yalnız maraq ucundan 
gəlmişdi ki, bu məhkəmənin daxilinin də zahiri kimi iyrənc olduğunu öz gözləri ilə görsün və 
bunu da açıq deyə bilməzdi. Deyəsən, düz fikirləşibmiş, çox da dərinə getmək olmazmış, onsuz 
da indiyəcən gördükləri kifayət edirdi, bu anda qapıların birindən çıxacaq hər hansı yüksək çinli 
məmurla üzbəüz dayanmaq iqtidarında deyildi, çıxıb getmək istəyirdi, özü də məmurla, lazım 
gəlsə, lap tək də... 
Ancaq susub dayanması, deyəsən, diqqəti cəlb eləmişdi, çünki qız da, məmur da ona elə 
baxırdılar ki, sanki indicə K.-da nəsə böyük bir dəyişiklik baş verəcəkdi və onlar da bu anı 
gözdən qaçırmaq istəmirlər. K.-nın bayaq uzaqdan gördüyü kişi də artıq qapının ağzında 
dayanmışdı və alçaq qapının üst tirindən yapışaraq səbri tükənmiş tamaşaçı kimi barmaqlarının 
ucunda yırğalanırdı. Ancaq qız hamıdan əvvəl hiss etdi ki, K.-nın bu hərəkəti onun özünü nəsə 
pis hiss etməsi ilə bağlıdır və gedib bir kreslo gətirdi: 
 
– Bəlkə oturasınız? – dedi. 
K. o dəqiqə oturdu və daha etibarlı olsun deyə qollarını onun söykənəcəyinə qoydu. 
– Başınız hərlənir? – deyə qız soruşdu. Sifəti K.-ya lap yaxınlaşmışdı və onda bəzi qadınların 
gəncliyinin çiçəkləndiyi dövrə məxsus bir ciddilik vardı.  
– Buna fikir verməyin, – dedi qız, – burda qeyri-adi heç nə yoxdur, birinci dəfə gələnlərin, 
demək olar ki, hamısı bu vəziyyətə düşür. Bura birinci dəfədir gəlirsiniz? Yaxşı, deməli burda 
qeyri-adi heç nə yoxdur. Günəş damı yandırır, oda dönən taxtalar da havanı ağırlaşdırır, nəfəs 
almaq olmur. Ona görə də, bir çox üstünlüklərinə baxmayaraq, bura dəftərxana üçün yaramır. 
Ancaq havası... Gündüzlər gəlib-gedən çox olduğu üçün – hər gün də belə olur – nəfəs almaq 
çətinləşir. Nəzərə alsanız ki, qurutmaq üçün yuxarı hər cür paltar asırlar – bunu kirayənişinlərə 
www.kitabxana.net  –  Milli Virtual Kitabxana 42 
 
yasaq etmək olmaz – onda birdən-birə özünüzü pis etməyiniz sizi heç də təəccübləndirməyəcək. 
Ancaq belə havaya çox tez öyrəşirsən. İkinci, üçüncü dəfə gələndə, daha boğulmayacaqsınız. 
İndi özünüzü bir az yaxşı hiss edirsiniz? 
K. cavab vermədi. Qəfil zəifliyin onu bu adamlardan asılı vəziyyətə salmasına çox dilxor 
olmuşdu və üstəlik, özünü pis etməsinin səbəbini öyrənəndən sonra, yaxşılaşmaq əvəzinə, bir az 
da pisləşmişdi. Qız bunu o dəqiqə hiss etdi, divara söykədilmiş qarmağı götürüb K.-nın başının 
üstündən deşik açdı ki, təmiz hava gəlsin. Ancaq içəri o qədər his doldu ki, qız tez deşiyi qapadı, 
yaylığını çıxarıb K.-nın hisə bələnmiş əllərini təmizlədi. K. elə yorulmuşdu ki, özü təmizləyə 
bilməzdi. Çıxıb getmək üçün güc toplayana qədər məmnuniyyətlə sakitcə burda oturardı və bu 
da o vaxt mümkün olardı ki, yanındakılar onu rahat buraxardılar. Hələ bu azmış kimi, qız dedi: 
– Burda qala bilməzsiniz, gediş-gəlişə mane oluruq. 
K. sualedici nəzərlərlə qıza baxdı: yəni hansı gediş-gəlişə? 
– İstəsəniz, sizi tibb məntəqəsinə apararam. Lütfən kömək edin! – qız qapıda dayanmış kişiyə 
tərəf döndü və o da həmin dəqiqə gəldi. Ancaq K. tibb məntəqəsinə getmək istəmirdi , daha 
harayasa aparılması ürəyincə deyildi, çünki aparıldıqca hirslənəcəkdi. Ona görə də “Özüm 
gedərəm!”– deyib çox rahat kreslodan titrəyə-titrəyə ayağa qalxdı. Ancaq qəddini düzəldə 
bilmədi, “Yox, bacarmıram!” – deyib başını buladı, köksünü ötürərək təzədən oturdu. Məmur 
yadına düşdü: o istəsə, K.-nı sakitcə burdan aparardı, ancaq deyəsən, çoxdan aradan çıxmışdı. 
Qarşısında dayanmış qızla kişinin arasından irəli baxdı, amma məmuru görə bilmədi. 
– Mənə elə gəlir ki, – deyən kişi çox şıq geyinmişdi, ən çox da ətəkləri düz olan qəhvəyi jileti 
diqqəti cəlb edirdi, – cənabın özünü pis hiss etməsi buranın ab-havası ilə bağlıdır, buna görə də 
yaxşı olar ki, onu əvvəlcə tibb məntəqəsinə aparmayaq, elə birbaşa dəftərxanadan bayıra 
çıxaraq... Özünün də ürəyincə olar... 
– Elədir ki var! – K. sevinclə kişinin sözünü kəsdi. – O dəqiqə halım yaxşılaşar, özüm də o qədər 
zəif deyiləm, sadəcə olaraq, çiyinlərimdən tutub bir az dayaq vermək lazımdır. Sizə çox əziyyət 
verməyəcəm, elə uzaq yol da deyil, qapıya qədər aparın, pilləkənlərdə bir az oturub özümə 
gələrəm, məndə belə şey heç vaxt olmayıb, özümə də qəribə gəlir. Mən də məmuram, belə otaq 
havasına öyrəşmişəm, ancaq özünüz də dediniz ki, buranınkı daha ağırdır. Zəhmət deyilsə, məni 
qapıya qədər aparın, başım hərlənir, özüm tək ayağa dursam, halım daha da pisləşəcək, – deyə K. 
çiyinlərini bir az qaldırdı ki, onlara asan olsun. 
Ancaq kişi onun dediklərinə fikir vermədi, əllərini heç şalvarının cibindən çıxarmayıb ucadan 
güldü və qıza dedi: 
– Görürsünüzmü, lap gözündən vurmuşam! Cənabın halı, başqa yerdə yox, yalnız burda pis 
olurmuş! 
Qız da gülümsədi və barmaqlarının ucu ilə yavaşca onun qoluna toxundu, sanki demək istədi ki, 
bu zarafatı çox kobud oldu. 
– Narahat olmayın, – kişi hələ də gülməyinə davam edirdi, – mən cənabı doğrudan da bayıra 
çıxarmaq istəyirəm. 
www.kitabxana.net  –  Milli Virtual Kitabxana 43 
 
– Lap yaxşı, – deyən qız zərif başını bir anlığa aşağı əyərək yenidən kədərlənmiş, gözlərini uzaq 
bir nöqtəyə zilləmiş, sanki hər şeyi anlamış K.-ya tərəf döndü: – Onun gülməyinə cox da fikir 
verməyin... Bu cənab... Sizi təqdim edə bilərəm? (kişi əlinin işarəsilə razılıq verdi) Hə, bu cənab 
məlumat bürosunda işləyir. Gözləyənlərə lazım olan bütün məlumatları verir. Camaat bizim 
məhkəmə sistemimizə yaxşı bələd olmadığı üçün ortaya çoxlu suallar çıxır. O, bütün sualların 
cavabını bilir. Nə vaxtsa həvəsiniz olsa, onu yoxlayarsınız. Ancaq bu onun yeganə üstünlüyü 
deyil, ikinci üstünlüyü də belə qəşəng geyinməsidir. Biz, yəni burdakı bütün məmurlar, belə 
hesab elədik ki, müştərilərimizlə ilk görüşən o olur və ilk təəssüratın yaxşı olması üçün həm də 
qəşəng geyinməlidir. Biz isə, təəssüflər olsun ki, elə mənim üst-başımdan gördüyünüz kimi, çox 
pis, köhnə dəblə geyinmişik. Paltara pul verməyin də mənası yoxdur, çünki az qala bütün vaxtı 
dəftərxanada oluruq, elə burda da yatırıq. Ancaq, bayaq dediyim kimi, elə hesab elədik ki, 
məlumat bürosunda işləyən üçün qəşəng paltar vacibdir. Bu məsələdə başqa mövge tutan 
idarəmizdən heç nə ala bilmədiyimiz üçün özümüz pul yığdıq, hətta müştərilərimizdən də verən 
oldu, ona bu gəşəng paltarı, əlavə də bir neçəsini aldıq. Demək olar ki, yaxşı təəssürat yaratmaq 
üçün hər şeyi eləmişik, ancaq o, öz gülüşü ilə hamısını korlayır, camaatı qorxuzur. 
– Elədir, elədir! – kişi istehza ilə dilləndi. – Ancaq, frölayn, bilmirəm bu cənab istəmədiyi halda 
niyə bütün “sirlərimizi” ona açırsınız, daha doğrusu, beyninə yeridirsiniz?! Baxın görün öz 
aləminə necə qapılıb oturub! 
K.-nın etiraz etməyə həvəsi yox idi. Qız bəlkə də bunu xoş niyyətlə eləyirdi və məqsədi o idi ki, 
K. imkan tapıb özünə gəlsin, ancaq alınmırdı ki, alınmırdı. O, kişiyə tərəf döndü: 
– Sizin gülüşünüzün mənasını açıqlayırdım, yoxsa xətrinə dəyərdi. 
– Zənnimcə, onu bu saat bayıra çıxarsam, bundan da pis təhqirləri bağışlar. 
K. dinmədi, heç baxışlarını da qaldırmadı. Bu iki nəfərin onun haqqında cansız bir əşya kimi 
danışdıqlarına dözdü, hələ bəlkə də xoşuna gəldi. Ancaq qəflətən bir qolunda məlumat 
bürosunda işləyən kişinin, digərindəsə, qızın əlini hiss elədi. 
– Zəif kişi, ayağa durun! – dedi kişi. 
– Hər ikinizə çoxlu-çoxlu təşəkkürlər! – K. sevinc dolu heyrət içində dilləndi, yavaş-yavaş 
qalxmağa başladı, özü onların əllərini bədənin dayaq istəyən yerlərinə apardı. 
Onlar dəhlizə yaxınlaşanda, qız K.-nın qulağına pıçıldadı: 
– Belə çıxdı ki, mən məlumat bürosunda işləyən kişini sizin gözünüzdə qaldırmaq istəyirdim, 
ancaq inanın ki, həqiqəti deyirəm. Elə də daşürəkli deyil. Xəstə müştəriləri bayıra çıxarmaq onun 
borcu deyil, ancaq görürsünüz ki, bunu edir. Bəlkə de heç birimizin ürəyi daşdan deyil, bəlkə də 
böyük məmnuniyyətlə hamıya kömək edərdik, ancaq məhkəmə məmurları kimi özümüzü 
yalandan daşürəkli adamlar kimi göstərir və guya heç kimə kömək etmək istəmirik. Mənə təsir 
eləyən də elə budur... 
 
– Bəlkə burda bir az oturasınız?! – kişi soruşdu. Onlar artıq dəhlizə çatmışdılar və indi K.-nın 
bayaq içəri girəndə söhbət etdiyi kişinin yanında idilər. K., demək olar ki, ondan utandı, çünki 
www.kitabxana.net  –  Milli Virtual Kitabxana 44 
 
bir az bundan əvvəl qarşısında şax dayanmışdı, ancaq indi iki nəfər onu güclə ayaq üstə 
saxlayırdı, kişi onun şlyapasını düzəldirdi, dağılmış saçları tər basmış alnına tökülmüşdü. Lakin 
həmin kişi, deyəsən, bunu hiss etmədi, onun başı üzərindən harasa baxan məlumat bürosu 
rəhbərinin qarşısında qorxa-qorxa nə üçün bura gəldiyinə haqq qazandırmağa çalışdı:  
– Bilirəm, – dedi, – ərizələrimin cavabı bu gün hazır olmaz, ancaq buna baxmayaraq, gəldim. 
Fikirləşdim ki, gözləyərəm, bazar günüdür, vaxtım var, heç kəsə də maneçiliyim yoxdur. 
– Buna görə belə üzrxahlıq etmək lazım deyil, – məmur onu sakitləşdirdi, – sizin bu 
narahatlığınız tərifəlayiqdir. Düzdür, burda artıq yer tutursunuz, ancaq mənə mane olmadığınız 
üçün, etirazım yozdur, burda qalıb işinizin gedişini izləyə bilərsiniz. Öz vəzifələrini başa 
düşməyən həyasız adamlarla rastlaşandan sonra sizin kimilərini görüb səbrli olmağı öyrənmək 
lazımdır! Əyləşin! 
– Görürsünüz, müştərilərlə necə danışır?! – qız pıçıldadı. K. başını tərpətdi, ancaq məlumat 
bürosunda işləyən kişi yenə də: «Burda bir az oturmaq istəmirsiniz?” – deyə soruşanda diksindi. 
– Xeyr, – dedi, – dincəlmək istəmirəm. 
Bu sözləri qətiyyətlə deməyə çalışdı, ancaq otursaydı yaxşı olardı. Elə bil dəniz xəstəliyinə 
tutulmuşdu. Ona elə gəlirdi ki, bərk yırğalanan bir gəmidədir. Ona elə gəlirdi ki, su gəminin taxta 
gövdəsinə çırpılır, dəhlizin o başından bir dalğa gəlir, hər yanı su basır, dəhliz ləngər vurur, orda 
oturan adamlar qalxıb-düşür. Ən qəribəsi isə, onu aparan qızla kişinin sakitliyi idi. İndi canı 
onların əlində idi, buraxsalar, daş kimi yerə düşərdi. Hərdən onların sərt baxışlarını üzərində hiss 
edir, özü artıq yeriməsə də, onların ahəngdar addım səslərini eşidirdi. Qəflətən hiss etdi ki, ona 
nəsə deyirlər, ancaq heç nə başa düşmürdü, yalnız bütün dəhlizi başına götürmüş səs-küyü və bu 
səs-küyün içində həyəcan siqnalına oxşayan bir güyültü eşidirdi. Başı əyilmişdi və güclə 
pıçıldadı: 
– Ucadan danışın! – dediyindən özü də utandı, çünki bilirdi ki, o, başa düşməsə də, kifayət qədər 
ucadan danışırlar. Qəflətən elə bil divar deşildi, təmiz hava üzünə vurdu və yanındakıların səsini 
eşitdi: 
– Əvvəl çıxıb getmək istəyir, sonra da min dəfə deyirsən ki, çıxış qapısı budur, qımıldanmır ki 
qımıldanmır! 
K. hiss etdi ki, çıxış qapısına çatıblar və qız onu açıb. Ona elə gəldi ki, bütün gücü birdən-birə 
özünə qayıtdı və azadlığın ilk sevincini dadmaq üçün ayağını pillələrdən birinə qoydu, elə ordan 
da qapının ağzında dayanıb ona tamaşa edən müşayiətçiləri ilə vidalaşdı.  
– Çox sağ olun! – deyə təkrar edərək hər ikisinin əlini bir də sıxdı və qəflətən ona elə gəldi ki, 
dəftərxana havasına öyrəşmiş bu adamlar pilləkənlərdən üzlərinə vuran təmiz havada boğulurlar 
və... əllərini buraxdı. Heç biri cavab verə bilmədi və K. qapını çöldən tez bağlamasaydı, qız 
yıxılacaqdı... 
K. bir anlığa pilləkənin başında sakit dayandı, sonra cib güzgüsünü çıxarıb saçlarını qaydaya 
saldı, növbəti pilləkən duracağına düşmüş şlyapasını – yəqin məlumat bürosunda işləyən kişi ora 
tullamışdı – götürüb başına qoydu və pilləkənləri elə gümrah addımlarla, tullana-tullana düşdü 
ki, az qala özü də qorxdu. Heç vaxt şikayətlənmədiyi səhhəti indiyədək onu belə imtahana 
www.kitabxana.net  –  Milli Virtual Kitabxana 45 
 
çəkməmişdi. Bəlkə bədəni üsyana qalxıb, köhnə həyat tərzini çətinliklərsiz yaşadığını görüb, ona 
yeni həyat tərzi hazırlayır?! Tərəddüdlə də olsa, ağlına gələn bu fikirlə razılaşdı ki, imkan düşən 
kimi, həkimə getsin, ancaq qərara aldı ki, – burda artıq heç kəsin məsləhətinə ehtiyac yox idi – 
gələcək bazar günlərini bugünkündən yaxşı keçirsin. 
 
DÖRDÜNCÜ FƏSİL 
 
Frölayn Bürstnerin rəfiqəsi 
 
Növbəti günlərdə K. frölayn Bürstnerlə bircə kəlmə də kəsə bilmədi. Onunla qarşılaşmaq üçün 
müxtəlif vasitələrə əl atdı, ancaq qız yaxınlıq vermədi ki vermədi. İşdən çıxan kimi evə gəldi, 
otağında işığı söndürmədi, divanda oturdu və ön otağı müşahidə etməkdən savayı heç bir işlə 
məşğul olmadı. İçəridə heç kəsin olmadığını güman edən qulluqçu qız qapını örtəndə də bir az 
gözləyib, onu təzədən aralı qoyurdu. Səhərlər həmişəkindən bir saat tez dururdu ki, bəlkə onu işə 
gedəndə tək tuta bilə. Ancaq bu cəhdlərin heç biri alınmadı. Sonra ona məktub yazıb birini iş 
yerinə, birini də evə göndərdi, yenə də hərəkətinə bəraət qazandırmağa çalışdı, yazdı ki, günahını 
hər cür yumağa hazırdır, söz verdi ki, qızın qoyduğu sərhədi heç vaxt aşmayacaq, xahiş etdi ki, 
yalnız bircə dəfə söhbət etməyə şərait yaratsın, çünki onunla danışmamış frau Qrubaxla heç nə 
barədə razılığa gələ bilməz və axırda da xəbər göndərdi ki, növbəti bazar bütün günü evdə oturub 
ondan işarə gözləyəcək: ya onun təklifini qəbul edir, ya da, ən azı niyə qəbul etmədiyinin 
səbəbini açıqlayır, axı qız necə istəsə, elə də olacağına söz verib. Məktublar geri qayıtmadı, 
ancaq cavab da çıxmadı. Əksinə, bazar günü çox aydın bir işarə gəldi: səhər tezdən açar 
deşiyindən baxan K. ön otaqda qeyri-adi bir canlanmanın şahidi oldu və onun səbəbi də tezliklə 
bilindi. Fransız dili müəlliməsi – zəif, solğun bənizli, ayağını da azacıq çəkən bu qız milliyyətcə 
alman, soyadı da Montaq idi, bu vaxta qədər də otağı tək kirələmişdi – frölayn Bürstnerin 
otağına köçürdü. Saatlarla ön otaqda vurnuxdu. Gah yataq dəstindən nəsə, gah hansısa bir palaz, 
gah da kitab yaddan çıxmış olurdu və qız da onları bir-bir təzə mənzilə daşıyırdı. 
Frau Qrubax səhər yeməyini gətirəndə – K. onu əməlli-başlı acılayandan sonra frau Qrubax ən 
xırda işləri də qulluqçuya etibar etmirdi – beş günlük fasilədən sonra onunla ilk dəfə 
danışmaqdan özünü saxlaya bilmədi. 
– Niyə bu gün ön otaqda belə səs-küy var? – deyə özünə qəhvə süzə-süzə soruşdu. – Bunu 
kəsmək olmaz? Mütləq bazar günü yır-yığış etmək lazımdır? – Frau Qrubax tərəfə baxmasa da, 
hiss etdi ki, o, yüngülləşdi, dərindən nəfəs aldı. K.-nın hətta bu sərt suallarını da barışıq əlaməti 
və yaxud barışığa doğru atılan addım hesab elədi. 
– Yır-yığış eləmirlər, cənab K., – dedi, – frölayn Montaq frölayn Bürstnerin yanına köçür, 
şeylərini ora daşıyır.  
Qadın susaraq K.-nın buna necə baxacağını öyrənmək istədi və bir də gözlədi ki, K. ona sözünə 
davam etməyə icazə verəcək, ya yox. K. isə onu sınağa çəkdi, fikirli-fikirli əlindəki qaşıqla 
qəhvəsini qarışdırdı, sonra başını qaldırıb ona baxdı və dedi: 
www.kitabxana.net  –  Milli Virtual Kitabxana 46 
 
– Daha frölayn Bürstnerdən şübhələnmirsiniz ki? 
– Cənab K.! – Frau Qrubax bu sualı sanki çoxdan gözləyirdi və əllərini ona tərəf uzatdı, elə bil 
yalvarırdı. – Siz adicə bir iradı ürəyinizə saldınız. Sizin və ya bir başqasının xətrinə dəymək 
ağlıma belə gəlməzdi! Siz ki məni çoxdan, özü də yaxşı tanıyırsınız, ona görə də dediklərimə 
inanmalısınız. Axı siz bilmirsiniz ki, mən bu son günlərdə necə əzab çəkdim! İşə bax, mən öz 
kirayənişinlərimə qara yaxmalıyam! Siz də buna inandınız, cənab K.! Dediniz ki, sizi çıxarıram! 
Sizi çıxarmaq?!– axırıncı sözləri göz yaşları içində boğula-boğula dedi və sonra da önlüyünü 
üzünə aparıb hıçqırdı. 
– Ağlamayın, frau Qrubax, – deyə K. pəncərədən çölə baxdı. İndi yalnız frölayn Bürstner barədə 
fikirləşirdi və fikirləşirdi ki, o, tanımadığı bir qızı necə yanına götürə bilər. Geri dönəndə qadının 
hələ də ağladığını görüb bir də dedi: – Dedim ki, ağlamayın! Mən də o vaxt həmin sözləri pis 
mənada demədim. Biz, sadəcə olaraq, bir-birimizi başa düşməmişik. Köhnə dostlar arasında da 
hərdən belə şeylər olur. 
Frau Qrubax onun doğrudan da barışdığına əmin olmaq üçün önlüyünü gözlərindən çəkdi. 
– Bəli, bəli, elədir! – deyən K. frau Qrubaxın özünü necə aparmağından başa düşdü ki, kapitan 
ona heç nə deməyib və bundan cəsarətlənərək əlavə etdi: – Doğrudanmı elə fikirləşirsiniz ki, 
mən yad bir qıza görə sizinlə düşmən ola bilərəm? 
– Elə məsələ də bundadır, cənab K.! – deyən frau Qrubaxın bədbəxtliyi orasında idi ki, özünü bir 
az sərbəst hiss edən kimi ağzından nəsə qaçırırdı. – Həmişə özümə sual verirdim ki, görəsən 
nəyə görə cənab K. frölayn Bürstnerə belə qahmar çıxır? Bilə-bilə ki, onun hər ağır sözündən 
sonra mən bütün gecəni yata bilmirəm – o qıza görə mənimlə davaya çıxır! Axı, mən frölaynın 
haqqında öz gözlərimlə gördüklərimdən başqa heç nə deməmişəm! 
K. dinmədi, dinsəydi, gərək onu otaqdan qovaydı və bunu istəmirdi. Yalnız qəhvəsini içməklə 
kifayətləndi ki, frau Qrubax burda artıq olduğunu özü başa düşsün. Bayırdan yenə frölayn 
Montaqın ön otağı başına götürən ağır addım səsləri eşidildi. 
– Eşidirsiniz? – deyə K. əli ilə qapını göstərdi. 
– Bəli! – Frau Qrubax köksünü ötürdü. – İstədim özüm də, qulluqçu qız da ona kömək eləyək, 
ancaq inad elədi, dedi ki, hamısını özü daşıyacaq. Bu frölayn Bürstnerə lap mat qalmışam. Mən 
çox vaxt frölayn Montaqın kirayənişinim olmasına təəssüflənirəm, frölayn Bürstner isə, onu öz 
yanına aparır... 
– Bunun sizə dəxli yoxdur! – K. fincanın dibindəki son qənd parçalarını da qaşıqla əzdi. – Məgər 
siz bununla nəsə itirirsiniz? 
– Xeyr, əslində, qazanıram, bir otaq boşalır və qohumum kapitanı yerləşdirərəm. Çoxdan 
qorxurdum ki, son günlər qonşuluğunuzdakı qonaq otağında qaldığı üçün sizə mane ola bilər. 
Deyən kimi köçəcək... 
– Görün ağlınıza nələr gəlir! – deyə K. ayağa durdu. – Bu barədə söhbət ola bilməz! Deyəsən, 
məni həddən artıq həssas adam hesab eləyirsiniz, çünki frölayn Montaqın bu “gəzinti”lərinə – 
baxın, indi qayıdır – dözə bilmirəm. 
www.kitabxana.net  –  Milli Virtual Kitabxana 47 
 
Frau Qrubax nə edəcəyini bilmədi: 
– Cənab K., bəlkə ona deyim ki, köçməyinin qalanını təxirə salsın? İstəyirsiniz elə bu dəqiqə 
deyim. 
– Ancaq o, frölayn Bürstnerin yanına köçməlidir. 
– Elədir, – deyən frau Qrubax K.-nın bununla nə demək istədiyini yaxşı başa düşmədi. 
– Belə olan halda o, şeylərini daşımalıdır. 
Frau Qrubax yalnız başını tərpətdi. Zahirən inadkarlıqdan başqa heç nəyə oxşamayan bu lal 
yazıqlıq K.-nı daha da cinləndirdi. Otaqda var-gəl etməyə başladı – qapıdan pəncərəyə, 
pəncərədən də qapıya tərəf getdi və bununla bəlkə də çoxdan çıxıb getmək istəyən frau Qrubaxa 
mane oldu.  
K. bir də qapıya çatanda, o döyüldü. Qulluqçu qız idi və dedi ki, frölayn Montaq cənab K. ilə nə 
barədəsə danışmaq istəyir və xahiş edir, yemək otağına gəlsin, onu orda gözləyir. K. fikirli-fikirli 
qızı dinlədi, sonra da, demək olar ki, istehzalı nəzərlərlə özünü itirmiş frau Qrubaxa tərəf baxdı. 
Bu baxışla sanki demək istəyirdi ki, frölayn Montaqın onu söhbətə dəvət edəcəyini əvvəlcədən 
bilirmiş və bu dəvət də frau Qrubaxın kirayənişinlərinin bazar günü səhər tezdən başlayaraq K.– 
nı narahat etmələrinə çox uyğun gəlir. Qıza dedi ki, indi gəlir və paltar dolabına tərəf getdi ki, 
pencəyini dəyişsin. Qızın onu təngə gətirdiyindən şikayətlənən frau Qrubaxdan isə, yalnız bunu 
xahiş etdi ki, səhər yeməyini apara bilər. 
– Axı, siz ona heç əl vurmadınız! 
– Ah, dedim ki, aparın! – K. səsini ucaltdı və ona elə gəldi ki, bütün bu işlərdə frölayn Montaqın 
əli var, aranı qarışdıran da odur. 
Ön otaqdan keçəndə, frölayn Bürstnerin qapısının bağlı olduğunu gördü. Ancaq onun otağına 
deyil, yemək otağına dəvət olunmuşdu və döymədən də qapını itələyib açdı. 
Çox uzun, həm də dar, birpəncərəli otaq idi. Yer az olduğundan, qapı tərəfdə olan künclərə iki 
dolab çəpinə qoyulmuşdu, qalan sahəni isə yemək stolu tutmuşdu. Düz qapının yanından 
başlayan bu stol az qala böyük pəncərəyə çatırdı, onların arasından keçmək olmurdu. Stol artıq 
açılmışdı və özü də çox adam üçün nəzərdə tutulmuşdu, çünki bazar günü, demək olar ki, bütün 
kirayənişinlər burada nahar edirdi. 
K. – nın gəldiyini görən frölayn Montaq pəncərədən aralanaraq yemək stolunun yanından keçə-
keçə ona tərəf gəldi. Səssiz görüşdülər. Frölayn Montaq həmişə olduğu kimi başını qəribə tərzdə 
dik tutaraq dedi: 
– Bilmirəm məni tanıyırsınız, ya yox?! 
K. gözlərini qıyaraq ona baxdı: 
– Əlbəttə, tanıyıram, – dedi, – axı çoxdan frau Qrubaxın pansionunda qalırsınız. 
– Bildiyimə görə, siz bu pansionla o qədər də maraqlanmırsınız. 
www.kitabxana.net  –  Milli Virtual Kitabxana 48 
 
– Elə deyil... 
– Oturmaq istəmirsiniz? – Frölayn Montaq soruşdu. 
Dinmədən stolun qurtaracağından hərəsi bir kreslo çəkib üzbəüz oturdular. Ancaq frölayn 
Montaq elə o dəqiqə də ayağa qalxdı, çünki çantasını pəncərənin qabağında qoymuşdu və onu 
gətirməyə getdi. Ayaqlarını sürüyə-sürüyə, çantasını da azacıq yellədə-yellədə bütün otağı 
dolaşaraq geri qayıdanda dedi: 
– Rəfiqəmin tapşırığı ilə sizinlə yalnız bir neçə kəlmə söhbət etmək istəyirəm. Özü gəlmək 
istəyirdi, ancaq bu gün özünü pis hiss edir. Bağışlayın ki, onun əvəzinə mənimlə danışmalı 
oldunuz. Ancaq o da sizə mənim dediklərimdən başqa heç nə deməyəcəkdi. Əksinə, düşünürəm 
ki, bu işə qarışacağım olmadığı üçün mən daha çox şey deyə bilərəm. Buna da inanmırsınız? 
– Nə deyim ki?! – K. artıq frölayn Montaqın onun dodaqlarından çəkilmək bilməyən 
baxışlarından yorulmuşdu. – Belə çıxır ki, frölayn Bürstner mənimlə şəxsən söhbət eləmək 
istəmədi. 
– Elədir, – frölayn Montaq dilləndi. – Daha doğrusu, heç də elə deyil, siz məsələni çox kəskin 
qoyursunuz. Əslində, bu cür xahişlərə nə “hə” deyirlər, nə də “yox”. Ancaq belə də olur ki, 
həmin xahişlərə əməl etməyi lazım bilmirlər və indiki halda da elədir. Sizin bu sözlərinizdən 
sonra açıq danışa bilərəm. Siz həm şifahi, həm də yazılı şəkildə rəfiqəmlə söhbət etmək 
istədiyinizi bildirmisiniz. Ancaq rəfiqəm bilir ki, – ən azı, mənə belə gəlir – söhbət nədən 
gedəcək və mənə məlum olmayan səbəblərdən əmindir ki, bu söhbət baş tutsa, heç bir tərəfə 
xeyir gətirməyəcək. Yeri gəlmişkən, bu barədə mənə dünən, özü də lap ötəri şəkildə danışdı, onu 
da dedi ki, bu söhbət sizin üçün də çox vacib olmaya bilər, çünki təsadüfən bu fikrə gəlmisiniz, 
indi olmasa da, lap yaxın zamanlarda heç bir xüsusi izahat olmadan bütün olub-keçənlərin 
mənasız olduğunu başa düşəcəksiniz. Ona dedim ki, bəlkə də düz fikirləşir, ancaq hər şeyi 
aydınlaşdırmaq üçün sizə konkret cavab vermək daha yaxşı olar. Təklif etdim ki, bu vəzəfini 
mən öz üzərimə götürüm, o da bir az tərəddüddən sonra razılıq verdi. Ümid edirəm ki, bu həm də 
sizin ürəyinizcə oldu, çünki ən mənasız işdə də kicik bir şübhə adama əzab verir və indi olduğu 
kimi, onu asanca aradan qaldırmaq mümkündürsə, bunu həmin dəqiqə eləmək daha yaxşıdır. 
– Təşəkkür edirəm! – tez cavab verən K. yavaş-yavaş ayağa durdu, əvvəlcə frölayn Montaqa, 
sonra stola, lap axırda da pəncərədən çölə baxdı, – qarşıdakı bina günəşin şəfəqlərinə qərq 
olmuşdu – qapıya tərəf getdi. Frölayn Montaq onun arxasınca bir-iki addım atdı, sanki K.-ya tam 
inanmırdı. Ancaq qapıya çatanda, hər ikisi geri çəkilməli oldu; kapitan Lants içəri girdi. K. ilk 
dəfə idi ki, onu belə yaxından görürdü. Ucaboy, təxminən qırx yaşlarında bir kişi idi və ətli sifəti 
sanki gündən qaralmışdı. Yüngülcə təzim etdi – bu həm də K.-ya aid idi – sonra frölayn Montaqa 
tərəf gedib nəzakətlə onun əlindən öpdü. Hərəkətlərində cəldlik vardı. Onun frölayn Montaqla 
belə nəzakətlə davranması K.-nın qızla davranışından fərqlənirdi. Ancaq buna baxmayaraq, 
deyəsən, frölayn Montaq K.-dan inciməmişdi, hətta ona elə gəldi ki, K.-nı kapitana təqdim etmək 
də istədi. K. isə bunu heç arzulamırdı, çünki indi nə kapitana, nə də frölayn Montaqa mehribanlıq 
göstərmək iqtidarında deyildi. Bu əlöpmə səhnəsindən sonra qızı elə adamların cərgəsinə qoşdu 
ki, özlərini zahirən çox xeyirxah, təmənnasız göstərə– göstərə onu frölayn Bürstnerlə görüşməyə 
qoymurlar. K.-ya elə gəldi ki, təkcə bunu kəşf etmədi, eyni zamanda, onu da başa düşdü ki, 
frölayn Montaq çox yaxşı, həm də ikibaşlı bir üsul seçib. O, frölayn Bürstnerlə K.-nın 
www.kitabxana.net  –  Milli Virtual Kitabxana 49 
 
münasibətlərini, hər şeydən əvvəl, söhbət etmək xahişinin mənasını çox şişirdirdi və eyni 
zamanda, bunu elə fırlatmağa çalışırdı ki, guya hər şeyi şişirdən K.-nın özüdür. Ancaq yanılırdı, 
K. heç nəyi şişirtmək istəmirdi, çünki bilirdi ki, frölayn Bürstner adicə bir makinaçı qızıdr, ona 
uzun zaman müqavimət göstərməyi bacarmaz. Elə buna görə də qız haqqında frau Qrubaxdan 
öyrəndiklərini burda qəsdən nəzərə almadı. Bütün bunları ağızucu sağollaşıb çıxarkən fikrindən 
keçirdi. Öz otağına getmək istəyirdi, ancaq arxasınca frölayn Montaqın yemək otağından eşidilən 
qısa gülüş səsindən sonra ağlına gəldi ki, bəlkə ikisinə də – yəni kapitana da, frölayn Montaqa da 
yaxşı bir dərs versin. Ətrafına baxdı, yaxınlıqdakı otaqları dinşədi: sakitlik idi, yalnız yemək 
otağında söhbət edirdilər və bir də mətbəxə gedən dəhlizdən frau Qrubaxın səsi eşidilirdi. 
Deyəsən, fürsət düşmüşdü və K. frölayn Bürstnerin qapısına tərəf gedib onu astadan döydü. 
İçəridən səs çıxmadığını görüb bir də döydü, ancaq yenə də cavab gəlmədi. Yatmışdı? Bəlkə 
doğrudan da özünü pis hiss edirdi? Yoxsa qapının belə asta döyülməsindən gələnin K. olduğunu 
başa düşdüyü üçün özünü danızdırırdı? K.-ya elə gəldi ki, özünü danızdırır və bu dəfə bərkdən 
döydü, bundan bir şey çıxmadığını görüb, ehtiyatla, eyni zamanda da ədalətsiz, mənasız bir iş 
tutduğunu hiss edə-edə onu açdı. İçəridə heç kəs yox idi. Əslində, heç otaq da K.-nın tanıdığı 
otağa bənzəmirdi. Divar uzunu iki çarpayı baş-başa qoyulmuşdu, qapının yaxınlığındakı üç 
kreslonun üstü pal-paltarla dolu idi, dolabın da qapısı açıq qalmışdı. Yəqin ki frölayn Montaq 
yemək otağında K.-nı yola gətirmək istəyəndə, frölayn Bürstner çıxıb getmişdi. Ancaq bu, K.-ya 
o qədər də təsir eləmədi, çünki frölayn Bürstnerlə belə asan yolla görüşə biləcəyinə özü də 
inanmırdı, bunu da, demək olar ki, frölayn Montaqın acığına eləmişdi. Ancaq qapını örtərkən 
frölayn Montaqla kapitanın yemək otağının açıq qapısı yanında dayanıb söhbət etdiyini görəndə 
əhvalı pozuldu. Onlar bəlkə də K.-nın qapını açdığı andan orda dayanmışdılar, özlərini elə 
göstərirdilər ki, guya onu güdmürlər və astadan söhbət edirdilər, ancaq gözucu onun bütün 
hərəkətlərini elə izləyirdilər ki, sanki söhbət əsnasında baxışları ora-bura qaçırdı. Amma K. bu 
baxışların ağırlığına dözə bilmədi, divarın dibi ilə otağına tərəf tələsdi.  
 
 
BEŞİNCİ FƏSİL 
 
Adamdöyənlər 
 
Növbəti axşamların birində K. onun iş otağı ilə pilləkəni ayıran dəhlizə – bu dəfə demək olar ki, 
hamıdan sonra evə gedirdi, yalnız ekspedisyada iki nəfər hələ də qalıb lampanın zəif işığında 
işləyirdi – çatanda, heç vaxt içini görmədiyi və həmişə anbar hesab elədiyi otağın qapısı 
arxasından inilti səsi eşitdi. Heyrət içində dayandı, yanılmadığına əmin olmaq üçün diqqətlə 
dinşədi, bir anlığa sakitlik oldu, sonra yenə də inilti səsi gəldi. Əvvəlcə xidmətçilərdən birini 
çağırmaq istədi ki, bəlkə şahid lazım oldu, ancaq qəflətən onu elə bir qarşısıalınmaz maraq 
bürüdü ki, qapını şaqqıltı ilə açdı. Düz bilmişdi, bura doğrudan da anbar idi. Qapının ağzında 
lazımsız, köhnə kağız-kuğuz, boş mürəkkəbqabları qalaqlanmışdı. Otağın ortasında isə üç kişi 
www.kitabxana.net  –  Milli Virtual Kitabxana 50 
 
dayanmışdı və otaq alçaq olduğu üçün başlarını əymişdilər. Rəflərin birinə bərkidilmiş şam 
içərini işıqlandırırdı. 
– Siz burda neyləyirsiniz? – həyəcanlı-həyəcanlı, ancaq alçaqdan soruşdu. 
Görünüşündən onların böyüyünə oxşayan və daha çox diqqəti cəlb edən kişi qara rəngli qolsuz, 
sinəsinə qədər yaxası açıq olan gödəkçə geyinmişdi. O cavab vermədi, qalan iki nəfər isə birdən 
qışqırdılar: 
– Cənab, biz cəza almalıyıq, müstəntiqə bizdən şikayət etmisiniz. 
K. yalnız indi onları tanıdı: doğrudan da keşikçilər – Fransla Villem idilər və üçüncünün əlində 
də onları cəzalandırmaq üçün kötək vardı. 
– Ola bilməz! – deyə K. diqqətlə onlara baxdı. – Mən şikayət etməmişəm, yalnız mənzilimdə baş 
verənləri danışmışam. Ancaq sizin də səhvləriniz oldu. 
– Cənab, – indi danışan Villem idi, Frans isə özünü üçüncü adamdan qorumaq üçün onun 
arxasında gizlənmişdi. – Əgər bizə nə qədər əməkhaqqı verdiklərini bilsəydiniz, haqqımızda elə 
danışmazdınız. Mən ailəmi dolandırmalıyam, bu Frans da evlənmək istəyirdi, adam çalışır ki, 
hardansa pul qazansın, nə qədər çox işləsən də, maaşla dolanmaq olmur. Sizin o qəşəng 
paltarlardan keçə bilmədim, əlbəttə, belə şeylər keşikçilərə yasaqdır, biz düz eləmədik, ancaq 
adətə görə, o şeylər keşikçilərə qalmalıdır, inanın mənə, həmişə də bu cür olub. Belə olan halda, 
bəxti gətirməyib həbs olunan üçün nə fərqi, onun şeyləri kimə qalır?! Bunu da dilinə gətirəndə, 
bizi cəzalandırırlar. 
– Sizin indi dediklərinizdən mənim xəbərim yox idi, heç sizi cəzalandırmağı da tələb 
etməmişəm, orda prinsip vardı. 
– Gördün, Frans? – Villem o biri keşikçiyə tərəf döndü. – Sənə demədim ki, cənab bizi 
cəzalandırmağı tələb etməyib? Eşitdin ki, heç bizim cəza alacağımızı da bilmirmiş... 
– Onların bu danışıqlarına çox da fikir verməyin! – üçüncü kişi K.-ya dedi. – Cəza ədalətlidir və 
ona görə də qaçılmazdır. 
– Ona qulaq asma! – deyən Villem sözünə ara verməli oldu, çünki əlini çubuq dəyən dodaqlarına 
apardı – ... ona görə cəza verirlər ki, bizi satıbsınız. Yoxsa hətta orada olanlardan xəbər 
tutsaydılar da, bizə heç nə eləməzdilər. Buna ədalət demək olar? Biz ikimiz də – ən çox da mən – 
özümüzü yaxşı keşikçi kimi göstərmişdik – özün də etiraf eləməlisən ki, sənə onların istədiyi 
kimi keşik çəkdik – istəyirdik, bir az irəli gedək, kötəkçi olaq... Bəxti gətirib, ondan şikayət edən 
olmayıb, çünki bizdə belə şikayətlər nadir hallarda olur. Ancaq bizimki burda qurtardı, daha heç 
yana çıxa bilmərik, bundan sonra keşik çəkməkdən də pis işlərə göndərəcəklər, üstəlik də indi 
yaxşıca kötək yeyəcəyik. 
– Doğrudan bu kötək elə ağrıdır? – deyə K. diqqətlə kişinin onun gözləri önündə oynatdığı 
kötəyə baxdı. 
– Axı biz indi lüt soyunmalı olacağıq, – Villem dilləndi. 
www.kitabxana.net  –  Milli Virtual Kitabxana 51 
 
– Belə de... – K. diqqətlə kötəkçiyə baxdı: o, dərisi gündən qaralmış matrosa oxşayırdı və 
sağlam, sırtıq sifəti vardı. – Elə olmaz ki, bunları kötəkləməyəsiniz? 
– Xeyr! – kötəkçi təbəssümlə başını buladı. – Soyunun!– deyə keşikçilərə əmr etdi və sonra da 
K.-ya tərəf döndü: – Onların dediklərinə inanma, kötəkdən qorxduqları üçün ağıllarını itiriblər, – 
Villemi göstərdi, – məsələn, elə götür bunu, özünə yaxşı bir tərcümeyi-hal düzəltdi, adamın 
gülməyi gəlir. Piy basıb, ilk kötəkləri heç hiss eləməyəcək. Bilirsən, niyə belə piylənib? Çünki 
həbs olunanların səhər yeməyini aşırmağa adət eləyib. Sənin də səhər yeməyini aşırdı? Yemiş 
olar! Özü də belə qarın sahibi heç vaxt kötəkçi ola bilməz! Heç vaxt! 
– Belə kötəkçilər də var! – kəmərini açmağa başlayan Villem dilləndi. 
– Yoxdur! – Kişi kötəyi onun boğazına toxundurdu, Villem diksindi. – Sən bizə qulaq asma, 
soyun! 
– Onları buraxsan, yaxşı pul qazanarsan, – deyə K. kötəkçiyə baxmadan pulqabını çıxardı – belə 
alver zamanı göz-gözə dayanmasalar yaxşı idi! 
– Məni də satmaq istəyirsən? Məni də kötəklətdirmək fikrinə düşübsən? Yox, keçməz! 
– Ağlın olsun, əgər onları cəzalandırmaq istəsəm, indi pul verib buraxdırmaq fikrinə düşməzdim. 
Kirimişcə qapını örtüb evimə gedərdim, heç nə görməzdim, heç nə də eşitməzdim. Ancaq bunu 
eləmirəm, cünki onları buraxdırmaq fikrim ciddidir. Bilsəydim, onlara cəza veriləcək və ya cəza 
almalıdırlar, adlarını çəkməzdim. Əslində, onların günahı yoxdur, günahkar işlədikləri 
təşkilatdır, orada oturan yüksək çinli məmurlardır. 
– Elədir, elədir! – keşikçilər bir ağızdan qışqırışdılar və elə o dəqiqə də çılpaq kürəklərindən 
dümsük yedilər. 
– Əgər indi hakimin özünü kötəkləməli olsaydın, – K. danışa-danışa onun təzədən yuxarı 
qaldırmaq istədiyi kötəkdən tutub aşağı saldı, – sənə heç mane olmazdım, əksinə, pul da 
verərdim ki, yaxşı kötəkləyəsən! 
– Dediklərin düzdür, ancaq rüşvət alan deyiləm. Mən kötəkçiyəm, ona görə də kötəkləməliyəm. 
Bu vaxta qədər bəlkə də K.-nın işə qarışmasından yaxşı nəticə gözlədiyi üçün dinməyən Frans 
adlı keşikçi, əynində də bircə şalvar qapıya tərəf gəldi, diz çökərək onun qolundan yapışdı: 
– İkimizi də xilas edə bilmirsənsə, – deyə pıçıldadı, – ən azı, məni buraxdırmağa çalış! Villem 
məndən yaşca böyükdür, hər cəhətdən də ürəklidir, özü də bir neçə il bundan əvvəl, yüngül də 
olsa, kötək cəzası alıb, ancaq mən hələ indiyəcən alçaldılmamışam, elədiklərimi də Villem 
öyrədib, yaxşısını da , pisini də... Yazıq nişanlım indi bankın qabağında dayanıb məni gözləyir. 
Utanıram, mənə rəhm edin... – göz yaşlarına bələnmiş üzünü K.-nın pencəyinin ətəyinə sürtdü. 
– Daha gözləyən deyiləm! – kişi hər iki əli ilə kötəyi yuxarı qaldırdı, Fransı döyməyə başladı. 
Villem bir küncdə büzüşərək, başını qaldırmağa belə cəsarət etmədən oğrun-oğrun onlara tərəf 
baxırdı. Həmin anda Fransdan dəhşətli bir qışqırtı qopdu, sanki insan qışqırmadı, hansı bir 
musiqi alətisə sındırıldı və onun kəsilmək bilməyən səsi bütün dəhlizi başına götürdü, bütün 
binada eşidildi. 
www.kitabxana.net  –  Milli Virtual Kitabxana 52 
 
– Qışqırma! – deyən K. özünü saxlaya bilmədi, xidmətçilərin səsi eşidib gələ biləcəyi tərəfə 
baxa-baxa Fransa bir dürtmə vurdu. Çox bərk itələməsə də, huşunu itirmiş keşikçi yerə yıxıldı, 
çapalaya-çapalaya döşəməni cırmaqlamağa başladı. Ancaq kötəkçinin zərbələri boşa çıxmır, 
döşəmənin üstündə də onu tapırdı. Kötəyin ucu qalxıb-endikcə Frans yerində qıvrılırdı. Uzaqdan 
qulluqçular göründü: biri irlidə gəlirdi, biri də iki-üç addım ondan geridə. K. tez qapını örtüb 
pəncərələrdən birinə yanaşdı, onu açdı. Daha qışqırtı eşidilmirdi. K. xidmətçilərin 
yaxınlaşmasına imkan verməmək üçün dedi: 
– Mənəm! 
– Axşamınız xeyir, cənab prokurist, – o tərəfdən səs gəldi, – nəsə olub? 
– Xeyr, xeyr! Həyətdən it səsi gəlir. – xidmətçilərin buna fikir vermədiyini görüb əlavə etdi: – 
Siz işinizdə olun... 
Xidmətçilər onunla söhbətə başlamasın deyə əyilib pəncərədən bayıra baxdı. Bir az keçəndən 
sonra dönüb dəhlizə baxanda gördü ki, xidmətçilər gedib. Pəncərənin qarşısında dayanıb qaldı: 
anbara tərəf getməyə ürək eləmirdi, evə də getmək istəmirdi. Onun baxdığı dördkünc balaca bir 
həyət idi, xidməti otaqlar onu dövrəyə almışdılar və hamısının da pəncərəsi qaranlıq idi, yalnız 
yuxarıdakılarda ayın işığı əks olunurdu. Yorğun baxışları qaranlığı yararaq həyətin uzaq küncünə 
– bir neçə əl arabasının dayandığı yerə dikildi. Kötəkçiyə mane ola bilmədiyinə görə əzab 
çəkirdi, ancaq onun günahı deyildi, əgər Frans qışqırmasaydı – yəqin çox ağrıtdı, amma elə anlar 
var ki, adam özünü saxlamağı bacarmalıdır – hə, qışqırmasaydı, çox güman ki, nəsə bir bəhanə 
tapıb kötəkçini yola gətirərdi. Əgər aşağı çinli məmurların hamısı yaramaz idisə, onda ən iyrənc 
vəzifə sahibi olan kötəkçi niyə istisna olmalı idi? Əskinası görəndə gözlərinin necə parıldadığını 
K. yaxşı gördü və doğrudan da döyməyə başlaması da, məlum məsələ idi ki, məbləği bir az 
çoxaltmaq üçün idi. K. da simiclik eləməzdi, çünki məqsədi həqiqətən də keşikçiləri azad etmək 
idi. Əgər bu məhkəmə sistemini darmadağın etmək istəyirdisə, elə buradan başlaması da təbii idi. 
Ancaq Frans bağırmağa başladığı andan hər şey bitdi. K. heç vaxt imkan verə bilməzdi ki, 
xidmətçilər, ya da başqaları gəlib onu anbarda bu adamlarla bir yerdə görəndə təəccüblənsinlər. 
Belə qurbanlığı heç kəs K.-dan tələb edə bilməzdi. Əgər bu işi etmək qəsdində olsaydı, sadə bir 
yolu seçərdi, soyunub kötəkçiyə deyərdi ki, keşikçilərin əvəzinə onu döysün. Yeri gəlmişkən, 
bəlkə də kötəkçi heç buna razılıq verməzdi, çünki havayı yerdən vəzifə borcunu yerinə 
yetirməmiş hesab olunardı və qanunu da ikiqat pozardı, axı K. istintaq altında idi, məhkəmə 
məmurları ona toxuna bilməzdilər. Əlbəttə, burda xüsusi hallar da ola bilərdi. Hər halda, K. 
başqa cür hərəkət edə bilməzdi, qapını örtməli idi, halbuki bunun özü də onun təhlükədən tam 
azad olması demək deyildi. Son anda Fransa dürtmə vurduğuna təəssüfləndi, ancaq bunu da 
həyəcanına bağışlamaq olardı. 
Uzaqdan xidmətçilərin addım səsləri eşidildi. Onların diqqətini cəlb etməmək üçün pəncərəni 
bağlayıb əsas pilləkənə tərəf getdi. Anbarın yanından keçəndə, ayaq saxlayıb içərini dinşədi. 
Tam sakitlik idi. Bəlkə də kişi onları ölənəcən döymüşdü, çünki hər şey onun ixtiyarına 
buraxılmışdı. K.-nın əli artıq dəstəkdə idi və onu tez geri çəkdi. Daha heç birinə kömək edə 
bilməzdi, xidmətçilər də indi gəlməli idilər. Özünə söz verdi ki, bu işi belə qoymasın, əsil 
günahkarları, hələ indiyədək cəsarət edib onun qabağına çıxa bilməyən o yüksək çinli məmurları, 
imkanı daxilində, layiqincə cəzalandırsın. Bankın qabağındakı pillələri düşərkən bütün ətrafa 
diqqətlə göz gəzdirdi, ancaq o həndəvərdə kimisə gözləyən qız görmədi. Nişanlısının onu 
www.kitabxana.net  –  Milli Virtual Kitabxana 53 
 
gözlədiyini deyən Fransın sözləri yalan çıxdı, ancaq bu yalanı bağışlamaq olardı, çünki kiminsə 
qəlbində daha çox mərhəmət hissi oyatmaq üçün deyilmişdi. 
Səhəri gün də keşikçilər K.-nın yadından çıxmadı. Fikri dağınıq olduğu üçün yaxşı işləyə də 
bilmədi və onu qurtarmaq üçün kabinetində dünənkindən çox qalmalı oldu. Evə gedəndə yenə 
anbarın yanından keçəsi oldu və sanki adət etdiyi üçün onun qapısını açdı. İçəridə qaranlıq 
əvəzinə gördükləri onun ağlını başından çıxartdı. Hər şey dünən qapını açarkən gördüklərinin 
eyni idi: girəcəkdə qalaqlanmış köhnə kağız-kuğuzlar, əlində kötək olan kişi, çılpaq keşikçilər, 
rəfdəki şam... Keşikçilər o dəqiqə şikayətə başladılar: 
– Cənab... 
K. tez qapını çırpdı, üstəlik də onu yumruqladı, sanki bununla daha bərk bağlamaq istəyirdi. Az 
qala ağlaya-ağlaya sakitcə oturub nüsxə çıxaran xidmətçilərin yanına getdi. Onlar K.-nı görən 
kimi dayandılar. 
– Anbarı da qaydaya salın! – ucadan dedi. – Zibilin içində batıb qırılırıq!  
Xidmətçilər söz verdilər ki, sabah mütləq təmizləyəcəklər. K. başını tərpətdi, gecənin bu vaxtı 
onları işləməyə məcbur etmək olmaz, halbuki elə bu niyyətlə gəlmişdi. Xidmətçilərin 
yaxınlığında olmaq məqsədilə bir az da oturdu, nüsxələrdən bir-iksini götürüb baxdı, özünü elə 
göstərdi ki, guya onları yoxlayır və sonra da çıxdı. Bilirdi ki, xidmətçilər onunla birlikdə 
çıxmağa cəsarət eləməyəcəklər və daha heç nə haqqında düşünməyərək yorğun halda evə 
qayıtdı. 
 
ALTINCI FƏSİL 
 
Əmi. Leni. 
 
Bir gün günortadan sonra – poçtu göndərmə vaxtı olduğu üçün K. çox məşğul idi – kağızları 
gətirən xidmətçilərlə birlikdə əmisi Karl da – o, mülkədar idi və kənddə yaşayırdı – içəri girdi. 
K. bir ay bundan əvvəl onun gələcəyini fikirləşərkən qorxduğundan az qorxdu. Təxminən bir ay 
bundan əvvəl dəqiq bilirdi ki, əmisi mütləq gələcək. Onda fikirləşirdi ki, qəddi bir az əyilmiş 
əmisi yastı şlyapası da sol əlində uzaqdan sağ əlini ona tərəf uzadaraq gələcək, masanın üstündən 
K.-ya tərəf tələsən əli qarşısına çıxan hər şeyi silib-süpürəcək. Əmisi həmişə tələsirdi, çünki 
beynində belə bir axmaq fikir dolaşırdı ki, paytaxta gəldiyi bircə günün ərzində nəzərdə tutduğu 
bütün işləri görsün, bundan əlavə də təsadüfən alınan danışıqları, alveri, ya da əyləncəni əldən 
buraxmasın. Bunula belə, K. çalışırdı ki, həmişə ona arxa olmuş dayısına, imkanı daxilində, 
kömək eləsin. Üstəlik də gecələmək üçün onu həmişə özünün qaldığı evə aparmışdı. Adını da 
“Kənddən gələn xəyal” qoymuşdu. 
Salamlaşan kimi, hətta K.-nın təklif etdiyi kresloya oturmamış dedi ki, onunla təklikdə danışmaq 
istəyir. 
www.kitabxana.net  –  Milli Virtual Kitabxana 54 
 
– Belə lazımdır, – güclə danışa bilirdi, – rahat olmağım üçün belə lazımdır. 
K. o dəqiqə xidmətçilərə dedi ki, çıxsınlar və yanına da heç kəsi buraxmasınlar. 
– Eşitdiklərim düzdür, Yozef? – tək qalan kimi kişi soruşdu və oturdu. Yeri rahat olsun deyə 
əlinə keçən bir neçə kağız qalağını da altına qoydu. 
K. susdu, söhbətin nədən gedəcəyini başa düşdü, ancaq çox gərgin işdən sonra onu qəfil, şirin bir 
yorğunluq bürüdü, gözlərini pəncərəyə dikdi: oturduğu yerdən qarşıdakı küçənin balaca üçkünc 
bir hissəsi, iki mağazanın vitrinləri arasındakı boş divarlar görünürdü. 
– Sən hələ pəncərəyə baxırsan! – Əmisi əllərini göyə qaldırdı. – Allah eşqinə, mənə cavab ver, 
Yozef! Bu doğrudur? Belə şey ola bilər? 
– Əziz əmi! – K. nəhayət özünə gəldi. – Axı sənin nə istədiyini bilmirəm... 
– Yozef! – əmisi xəbərdarlıq etdi. – Bildiyimə görə sən həmişə həqiqəti danışmısan. İndi bu son 
sözlərini nəsə bir pis əlamət kimi qəbul etməliyəm? 
– Nə istədiyini başa düşürəm, – K. ona tabe oldu, – yəqin məhkəmə barədə eşitmisən... 
– Elədir... – əmisi başını asta-asta yırğaladı. – Eşitmişəm, məhkəməyə düşübsən. 
– Kimdən eşitmisən? 
– Erna yazmışdı... Düzdür, səninlə get-gəli yoxdur, özün də, təəssüf ki, onunla az maraqlanırsan, 
ancaq buna baxmayaraq, xəbər tutub. Məktubu bu gün aldım və o dəqiqə də durub gəldim. Bura 
gəlməyimin başqa səbəbi yoxdur, ancaq bunun özü də elə-belə səbəb deyil. Sənə aid olan 
yerlərini oxuya bilərəm, – deyə məktubu cibindən çıxardı, – bax budur, yazır: “Yozefi çoxdandır 
ki, görmürəm, keçən həftə banka getmişdim, ancaq işi çox olduğundan məni yanına 
buraxmadılar, bir saata yaxın gözlədim, sonra evə qayıtdım, çünki piano dərsim vardı. Onunla 
söhbət etməyə çox can atıram, bəlkə yaxın günlərdə fürsət düşəcək. Çox mehriban, diqqətcildir, 
ad günümdə mənə bir böyük qutu şokolad göndərmişdi. Sizə yazmağı unutmuşdum, ancaq indi 
onu soruşduğunuz üçün yadıma düşdü. Onu da bilməlisiniz ki, pansiona gələn şokolad o dəqiqə 
yoxa çıxır, kiminsə sənə şokolad bağışlamasını görürsən, elə o dəqiqə də yoxa çıxır. Yozef 
barədə sizə bir söz demək istəyirəm. Yuxarıda yazdığım kimi, bankda məni onun yanına 
buraxmadılar, çünki bir cənabla söhbət edirdi. Bir xeyli sakitcə oturub gözləyəndən sonra 
xidmətçidən söhbətin təxminən nə qədər çəkə biləcəyini soruşdum. Dedi ki, yəqin çox çəkər, ola 
bilsin, cənab prokuristin məhkəməsi barədə danışırlar. Soruşdum ki, bu nə məhkəmədir, bəlkə 
yanılır, dedi ki, yox, yanılmır, məhkəməyə verilib, özü də çətin məhkəmədir, özgə heç nə bilmir. 
O özü də böyük məmnuniyyətlə cənab prokuristə kömək edərdi, çünki çox yaxşı, ədalətli 
insandır, ancaq bunu necə edəcəyini bilmir, indi bircə onu arzulayır ki, sözükeçən cənablar ona 
arxa dursunlar. Yəqin belə də olacaq, hər şey yaxşı qurtaracaq, ancaq cənab prokuristin 
ovqatından hiss edir ki, hələlik işlər yaxşı getmir. Əlbəttə, onun dediklərinə çox da fikir 
vermədim, o sadəlövhü sakitləşdirməyə çalışdım, eyni zamanda da dedim ki, bu barədə heç kəsə 
danışmasın və mən bütün bunların hamısını şayiə hesab edirəm. Lakin bununla belə, əziz ata, 
bəlkə növbəti gəlişində özün bu məsələni araşdırasan, çünki sənə həqiqəti öyrənmək daha asan 
olar və əgər doğrudan da lazım gələrsə, sözükeçən dost-tanışlarını işə qoşasan. Lazım gəlməsə – 
çox güman ki, belə də olacaq – onda ən azı, tezliklə qızın Ernaya səni bərk-bərk qucaqlayıb 
www.kitabxana.net  –  Milli Virtual Kitabxana 55 
 
sevinməyə şərait yaratmış olarsan...” Yaxşı qızdır... – deyə məktubu qurtaran əmisi göz yaşlarını 
sildi. 
K. başını tərpətdi, doğrudan da son vaxtlar başı çox qarışıq olduğundan Ernanı büsbütün yaddan 
çıxarmışdı, hətta onun ad gününü də unutmuşdu və qız da yəqin bu şokolad məsələsini ona görə 
uydurmuşdu ki, əmisi ilə bibisi K.-dan incik düşməsinlər. K.-nın qəlbi riqqətə gəldi, fikirləşdi ki, 
bundan sonra tez-tez ona teatr bileti alıb göndərsin. Düzdür, bu elə böyük mükafat olmayacaqdı, 
ancaq bilirdi ki, indi pansiona gedib on səkkiz yaşlı gimnaziya tələbəsi ilə söhbət etmək 
iqtidarında deyil. 
– Bəs buna deyirsən? – kişi məktubu oxuyandan sonra sakitləşmişdi, daha tələsmirdi və sanki 
onu təzədən oxumağa başlayırdı. 
– Bəli, əmi, elədir! 
– Elədir? – əmisi qışqırdı. – Necə yəni elədir? Belə necə ola bilər? Nə məhkəməsidir? Yoxsa 
cinayət məhkəməsidir? 
– Cinayət məhkəməsidir. 
– Cinayət məhkəməsinə düşə-düşə özün də burda sakitcə otura bilirsən? 
– Nə qədər sakit otursam, nəticəsi də o qədər yaxşı olar. – K. yorğun halda dilləndi. – Qorxma... 
– Yox, bununla məni sakitləşdirə bilməzsən... Yozef, əzizim Yozef, özünü, qohumlarını, yaxşı 
adımızı fikirləş! İndiyə kimi həmişə fəxrimiz olubsan, ona görə də bundan sonra bizə ləkə ola 
bilməzsən! Sənin görkəmin... – deyə kişi başını bir az əyərək çəpəki nəzərlərlə onu süzdü, – 
xoşuma gəlmir, ağlı başında olan günahsız adam özünü belə aparmır. Mənə tez de görüm söhbət 
nədən gedir, de ki, kömək eləyə bilim. Yəqin bankdan gedir, eləmi? 
– Yox, – deyə K. ayağa durdu, – sən çox hündürdən danışırsan, əmi, yəqin indi xidmətçi qapının 
arxasında dayanıb hamısına qulaq asır. İstəmirəm, bunu kimsə bilsin. Yaxşısı budur, gedək. 
Çalışaram ki, sənin bütün suallarına, imkan daxilində, ətraflı cavab verəm. Ailə qarşısında 
məsuliyyət daşıdığımı çox yaxşı başa düşürəm. 
– Düzdür! Çox düz deyirsən! Elə isə tez ol, Yozef, tez ol! 
– Bir-iki tapşırıq verəcəm, – K. telefonla müavinini yanına çağırdı. Müavin o dəqiqə içəri girdi, 
həyəcan içində olan kişi , heç buna ehtiyac olmasa da, əli ilə K. – nı göstərdi ki, o çağıırıb. Yazı 
stolunun yanında dayanmış K. bir neçə kağızı götürüb soyuqqanlılıqla, diqqətlə ona qulaq asan 
cavan oğlana sakit səslə o gedəndən sonra bu gün üçün görülməli işləri başa saldı. Kişi onlara 
mane oldu, bərəlmiş gözlərini oynada-oynada, dodaqlarını çeynəyə-çeynəyə əvvəlcə onların 
yanında dayandı, danışılanlara qulaq asmasa da, bu görünüşü ilə narahatçılıq yaratdı, sonra 
otaqda var-gəl etməyə başladı, gah şəkillərin, gah da pəncərənin qarşısında dayanıb qaldı, hər 
dəfə də deyindi: “Heç nə başa düşmürəm!”, “Bir mənə deyin görüm, bunun axırı necə olacaq!” 
Cavan oğlan heç nə eşitmirmiş kimi, tapşırıqlara sakitcə axıracan qulaq asdı, bəzi qeydlər elədi 
və K.– ya da, arxası ona tərəf pəncərənin önündə dayanıb pərdələri çəkən kişiyə də təzim edərək 
çıxdı. Qapı örtülər-örtülməz kişi qışqırdı: 
www.kitabxana.net  –  Milli Virtual Kitabxana 56 
 
– Axır ki bu təlxək çıxıb getdi, indi biz də gedə bilərik.  
Təəssüflər ki, dəhlizdən keçərkən ətrafda bir neçə məmurun, xidmətçilərin yığışmasına və eləcə 
də həmin anda direktor müavininin burdan keçməsinə baxmayaraq əmisinin məhkəmə haqqında 
verdiyi sualları əngəlləmək mümkün olmadı. 
– Yaxşı, Yozef, – kişi ətrafdakıların təziminə yüngülcə əlini yellətməklə cavab verə-verə sözə 
başladı, – indi mənə açıq de görüm, bu nə məhkəmədir! 
K. bir neçə anlaşılmaz söz dedi, güldü və yalnız pilləkənlərdə əmisinə dedi ki, camaatın yanında 
açıq danışmaq istəmirdi. 
– Yaxşı eləyirdin, indi danış, – o, başını azacıq yana əyərək əlindəki siqarı tələsik, ancaq qısa 
soluqlarla sümürə-sümürə K.-ya diqqət kəsildi. 
– Əmi, hər şeydən əvvəl, onu deyim ki, burda söhbət adi bir məhkəmə prosesindən getmir. 
– Bu daha pis... 
 
– Necə? – K. əmisinin üzünə baxdı. 
– Deyirəm ki, bu daha pisdir, – əmisi təkrar etdi. 
Onlar artıq küçəyə enən pilləkəndə dayanmışdılar. Qapıçının hamısını eşıdəcəyindən qorxan K. 
əmisini aşağıya tərəf dartdı və küçədəki canlı izdiham onları uddu. Əmisi K.-nın qolundan 
tutmuşdu, daha məhkəmə barədə dalbadal suallar yağdırmırdı, hətta bir xeyli susdular da... 
– Bəs niyə belə oldu? – nəhayət, əmisi soruşdu və qəfildən yerindəcə dayanıb qaldı, arxadan 
gələnlər qorxaraq yana çəkildi.  
– Belə işlər birdən-birə olmur, bunun üçün hazırlıq görülür, yoxsa buna görə mənə yazmadın? 
Özün bilirsən ki, sənin üçün hər şey eləməyə hazıram, mən hələ də müəyyən mənada sənin 
böyüyünəm və indiyə qədər də bununla fəxr edirəm. Əlbəttə, yenə də sənə kömək edəcəm. 
Ancaq indi, məhkəmə artıq başlayandan sonra bu, çətin olacaq. Ancaq, hər halda, qısa 
məzuniyyət götürüb kəndə gəlsən yaxşıdır... Bir az da arıqlayıbsan, indi gördüm... Kənddə özünü 
toplayarsan, belə yaxşı olar, yəqin qarşıda gərginliklər olacaq. Bunlardan əlavə də, bu məhkəmə 
sistemindən bir az uzaq olacaqsan. Burda onların təsir vasitələri çoxdur, məcburiyyət qarşısında 
qalıb, qeyri-ixtiyari onları sənə də tətbiq edəcəklər. Ancaq kənddə olsan, gərək nümayəndələrini 
göndərələr, ya da məktubla, teleqramla, telefonla sənə təsir etməyə çalışalar. Əlbəttə, bu səni tam 
azad etməsə də, həmin təsiri bir az zəiflədər, özünü toplarsan. 
– Mənə harayasa getməyi yasaq da edə bilərlər, – deyəsən əmisinin dedikləri, az da olsa, K.-nın 
ağlına batmışdı. 
– İnanmıram belə iş tutsunlar, – əmisi fikirli– fikirli dilləndi,– harayasa getməyinlə sənin 
üzərindəki nəzarəti o qədər də itirmirlər. 
www.kitabxana.net  –  Milli Virtual Kitabxana 57 
 
– Elə bilirdim, – deyə K. əmisinin qolundan tutdu ki, onu bir də dayanmağa qoymasın, – məndən 
fərqli olaraq, belə şeylərə çox da fikir verməyəcəksən, ancaq indi görürəm ki, özün bunu çox 
ürəyinə salırsan. 
– Yozef! – kişi dayanmaq üçün qolunu onun əlindən çıxarmaq istədi, ancaq K. buna imkan 
vermədi. – Sən dəyişibsən, axı əvvəllər çox düzgün nəticələr çıxarmaq qabiliyyətin vardı, onu 
elə indi itirməli idin?! Məhkəməni uduzmaq istəyirsən? Bilirsən bu nə deməkdir? Bu o deməkdir 
ki, sən aramızdan biryolluq gedirsən. Bütün qohum-əqraba da səninlə bir yerdə gedir, ya da, ən 
azı, başlarını soxmağa yer axtaracaqlar. Özünü ələ al, Yozef! Sənin bu biganəliyin ağlımı 
başımdan çıxarır. Sənin üzünə baxanda, adam az qalır bu atalar sözünə inansın: “Bu cür 
məhkəməyə getmək – onu əvvəlcədən uduzmaq deməkdir!” 
– Əziz əmi, həyəcanlanmaq nə sənə lazımdır, nə də mənə... Həyəcanlanmaqla məhkəmə udmaq 
olmaz, sənin təkliflərin məni nə qədər təəccübləndirsə də, həmişə qəbul etmişəm və indi də 
edirəm, ancaq bu dəfə qoy öz təcrübəmdən istifadə edim. Deyirsən ki, bu məhkəmədən bütün 
ailə üzvləri əziyyət çəkəcək – sözün düzü, niyəsini mən özüm də başa düşmürəm, ancaq bu, əsas 
məsələ deyil – eybi yox, səninlə razıyam. Ancaq sən dediyin mənada kəndə getmək fikrilə 
razılaşmıram, çünki buna qaçmaq, günahını boynuna almaq kimi baxarlar. Düzdür, təqiblər çox 
olacaq, ancaq burda qalmaqla işimlə daha çox məşğul ola bilərəm. 
– Düz deyirsən! – əmisi bu sözləri elə dedi ki, sanki nəhayət razılığa gəldilər. – Ona görə belə 
dedim ki, burda qalıb öz biganəliyinlə işi korlayacağından qorxdum. Fikirləşdim ki, özüm sənin 
əvəzinə nəsə eləsəm, daha yaxşı olar. Əlbəttə, özün var gücünlə bu işə girişsən, lap yaxşı olar. 
– Deməli, bu barədə razılığa gəldik! Yaxşı, indi de görüm, haradan, nədən başlayacağım 
haqqında təklifin var? 
– Gərək bu barədə bir az düşünəm. Nəzərə al ki, mən iyirmi ildir kənddə yaşayıram, heç yana 
çıxmıram, ona görə də belə məsələlərdə nəsə demək bir az çətin olur. Bəlkə də belə işlərdən daha 
yaxşı başı çıxan adamlarla əlaqələr öz-özünə azalıb. Özün bilirsən ki, mən kənddə qaldığım üçün 
də bir az unudulmuşam. Bu da belə işlər olanda üzə çıxır. Digər tərəfdən də, Ernanın 
məktubundan nəsə ürəyimə damsa da, bu gün səni görən kimi onun doğru olduğunu bilsəm də, 
sənin bu məsələn mənim üçün gözlənilməz oldu. Ancaq bunun elə bir mənası yoxdur, indi əsas 
məsələ vaxtı itirməməkdir. – əmisi artıq danışa-danışa ayaqlarının ucuna qalxaraq maşınlardan 
birinə əl eləmişdi və indi sürücüyə ünvanı deyə-deyə K.-nı arxasınca dartıb ona oturtdu. – İndi 
vəkil Huldun yanına gedirik, məktəbdə bir oxumuşuq. Yəqin onun adını eşitmiş olarsan? Yox? 
Qəribədir... Axı o müdafiəçi, yoxsulların vəkili kimi çox məşhurdur. Ancaq mən ona bir insan 
kimi çox inanıram. 
K. əmisinin bu tələsikliyindən, elə həmin dəqiqə işə başlamasından bir az narahat olsa da dedi: 
– Necə istəyirsən, elə də et! – Müqəssir kimi vəkil yanına getmək o qədər də xoşa gələn iş 
deyildi. – Heç bilmirdim ki, belə işlərdə vəkil tutmaq lazımdır. 
– Əlbəttə lazımdır, – dedi əmisi, – başqa cür ola bilməz! Niyə də tutmayaq? Hə, indi mənə bu 
vaxtacan olanların hamısını danış ki, iş haqqında dəqiq məlumatım olsun. 
www.kitabxana.net  –  Milli Virtual Kitabxana 58 
 
K. heç nəyi gizlətmədən, hər şeyi olduğu kimi danışmağa başladı və onun bu səmimiyyəti 
məhkəmənin rüsvayçılıq olması barədə əmisinin dediklərinə yeganə etiraz əlaməti kimi səsləndi. 
Frölayn Bürstnerin adını bircə dəfə, özü də ötəri çəkdi, ancaq bu onun səmimiyyətinə xələl 
gətirmədi, çünki qızın məhkəmə ilə heç bir əlaqəsi yox idi. Danışa-danışa pəncərədən çölə 
baxırdı və gördü ki, məhkəmənin yerləşdiyi qəsəbəyə yaxınlaşırlar. Bunu əmisinə dedi, ancaq 
kişi bu təsadüfə o qədər də əhəmiyyət vermədi. Maşın qaranlıq bir evin qarşısında dayandı. 
Əmisi birinci mərtəbədə qarşılarına çıxan ilk mənzilin zəngini basdı. Onlar gözləyən zaman 
əmisi təbəssümlə dişlərini qıcıdaraq dedi: 
– Saat səkkiz vəkil yanına gəlmək üçün yaxşı vaxt deyil, ancaq Huld məni bağışlayar.  
Qapının gözlüyündə bir cüt iri, qara gözlər göründü, onlar bayırdakı qonaqlara baxıb yox 
oldular, ancaq qapı açılmadı. Əmisi də, K. da bir-birinə təsdiqlədi ki, bir cüt gözün baxdığını 
görüblər. 
– Yəqin təzə qulluqçudur, tanımadığı üçün qorxdu, – deyən əmisi qapını bir də döydü. Gözlər 
yenə göründü, ancaq bu dəfə deyəsən bir az kədərli idilər, ya da, ola bilsin, başları üzərində 
çırtıltı ilə yanan qaz lampasının zəif işığı onları aldadırdı.  
– Açın! – əmisi qışqırdı və yumruğu ilə qapını döyməyə başladı. – Cənab vəkilin dostlarıyıq! 
– Cənab vəkil xəstədir, – deyə kimsə arxa tərəfdən pıçıldadı. Balaca dəhlizin o biri başındakı 
qapının ağzında gecə xalatında olan bir cənab dayanmışdı və bu sözləri də çox alçaqdan dedi. 
Çox gözlədiklərinə əsəbiləşən əmisi qəflətən geri dönüb ucadan dedi: 
– Xəstədir? Deyirsiniz xəstədir? 
Və acıqlı-acıqlı ona tərəəf getdi, elə bil onu bu kişi xəstələndirmişdi. 
– Açdılar! – deyə kişi vəkilin qapısını göstərdi və xalatının ətəklərini yığışdıraraq gözdən itdi. 
Qapı doğrudan da açılmışdı və uzun, dümağ önlük taxmış gənc bir qız da – K. həmin o qara, bir 
az da bərəlmiş gözləri tanıdı – əlində şam ön otaqda dayanmışdı. O, yüngülcə təzim etdi və kişi 
də salam əvəzinə dedi: 
– Gələn dəfə tez açarsınız! – sonra da qızın yanından sivişib keçmək istəyən K.-ya tərəf döndü: – 
Gəl, Yozef! 
Kişinin dayanmadan qapıya tərəf getdiyini görən qız dilləndi: 
– Cənab vəkil xəstədir. 
K. təəccübləndi ki, qız belə tez geri dönüb qapının ağzını kəsdirib. Onun sifəti gəlincik sifəti 
kimi yumru idi və yalnız solğun yanaqları, çənəsi deyil, gicgahları da, alnının kənarları da 
yumrulanmışdı. 
– Yozef! – deyə təzədən qışqıran əmisi qıza tərəf döndü: – Ürəyidir? 
– Deyəsən elədir... – qulluqçu bu arada vaxt tapıb əlində şam qapıya yaxınlaşaraq onu açmışdı. 
Otağın şam işığı çatmayan küncündən saqqallı bir sifət çarpayıda dikəldi. 
www.kitabxana.net  –  Milli Virtual Kitabxana 59 
 
– Leni, kimdir gələn? – şam işığı gözlərini qamaşdırdığı ücün qonaqları tanımadı. 
– Albertdir... Köhnə dostun... 
– Ah, Albert... – vəkilin başı təzədən yastığa düşdü, elə bil hiss etdi ki, bunların yanında özünü 
xəstəliyə vurmağın mənası yoxdur. 
– Doğrudan özünü pis hiss eləyirsən? – deyə kişi çarpayının kənarında oturdu. – İnanmıram... 
Yenə ürəyin tutub, həmişəki kimi keçib gedəcək. 
– Ola bilsin... – vəkil astadan dilləndi. – Ancaq əvvəlkilərdən betərdir, çətin nəfəs alıram, heç 
yata bilmirəm, günbəgün də zəifləyirəm. 
– Belə de... – Albert şlyapasını dizinə keçirib onu əli ilə aşağı basdı. – Bu heç yaxşı xəbər 
olmadı. Heç olmasa, sənə yaxşı baxırlar? Bura yaman gündədir, qaranlıqdır. Çoxdan buralara 
gəlmirəm, o vaxtlar yaxşı idi... Bu balaca frölayn da heç şən qıza oxşamır, ya da özünü belə 
aparır... 
Qız hələ də əlində şam qapının ağzında dayanmışdı və qeyri-müəyyən nəzərlərlə əmisindən çox 
K.-ya tərəf baxırdı, sanki indi onun haqqında danışan K. idi. K. isə kreslolardan birini ona yaxın 
çəkib oturmuşdu. 
– Mənim kimi xəstələrə sakitlik lazımdır, bura da pis deyil, – deyən vəkil sözünə azacıq ara 
verdi, sonra da əlavə etdi: – Leni mənə yaxşı baxır, qoçaq qızdır.  
Bu sözlər kişini inandıra bilmədi, onsuz da elə əvvəlcədən qızdan xoşu gəlməmişdi, ancaq 
xəstəyə də etiraz etmədi və elə həmin anda çarpayıya yaxınlışıb əlindəki şamı tumbanın üstünə 
qoyaraq xəstənin yastığını düzəldə-düzəldə ona nəsə pıçıldayan qızı ciddi nəzərlərlə süzdü. 
Sonra sanki burda xəstə olduğunu unudaraq ayağa durdu, qulluqçunun arxasında elə bir 
görkəmdə gəzişməyə başladı ki, əgər onun ətəyindən tutub geri dartsaydı, K. buna heç də 
təəccüblənməzdi. Özü isə sakitcə dayanıb baxırdı, hətta vəkilin xəstə olmasına bəlkə də 
sevinirdi, çünki əmisinin bu tələskənliyinə qarşı çıxa bilməmişdi və indi K.-nın köməyi olmadan 
onun diqqətinin bir az yayınması ürəyincə oldu. Həmin anda əmisi bəlkə də yalnız qızı incitmək 
xatirinə dedi: 
– Frölayn, lütfən bizi bir az tək buraxın, dostumla şəxsi bir məsələni müzakirə etmək istəyirəm. 
Xəstəyə tərəf bir az da əyilib divar tərəfdən döşəkağını düzəldən qulluqçu yalnız başını geri 
döndərib acığından əvvəlcə kəkələyən, sonra rəvan danışmağa başlayan kişidən fərqli olaraq 
sakit səslə dedi: 
– Görürsünüz ki, cənab xəstələnib, şəxsi məsələ müzakirə eləyə bilməz.  
Güman ki, qız onun sözlərini qeyri-ixtiyari təkrarladı, ancaq bu işə qarışacağı olmayan adam da 
ondakı istehzanı duyardı və məlum məsələ idi ki, əmisi yerindən oynadı: 
– Lənətə gəlmiş! – Hirsindən boğulduğu üçün bu sözləri elə dedi ki, heç başa düşülmədi. 
Təxminən buna bənzər nəsə gözləyən K. diksinərək ayağa durdu, əlləri ilə ağzını tutmaq üçün 
əmisinə tərəf tələsdi. Xoşbəxtlikdən, həmin anda xəstə dikəldi, üz-gözünü elə turşutdu ki, sanki 
nəsə acı bir şey uddu və sonra da sakitcə dedi: 
www.kitabxana.net  –  Milli Virtual Kitabxana 60 
 
– Əlbəttə, biz hələ ağlımızı itirməmişik, əgər mənim istədiyim mümkün deyilsə, onu istəmərəm. 
İndisə, xahiş edirəm, çıxın gedin! 
Qız çarpayının önündə dikələrək kişiyə tərəf döndü və K.-ya elə gəldi ki, bir əli ilə vəkilin əlini 
sığallayır. 
– Leninin yanında hər şeyi danışa bilərsən, – vəkilin səsində təhrikedici bir xahiş vardı. 
– Söhbət məndən getmir, mənim sirrim deyil, – deyə o geri döndü, sanki bununla heç bir güzəştə 
getməyəcəyini, ona fikirləşmək üçün vaxt verdiyini demək istədi. 
– Bəs kimdən gedir? – vəkil getdikcə zəifləyən bir səslə soruşdu və təzədən uzandı. 
– Qardaşım oğlundan... Özünü də gətirmişəm. Və onu təqdim etdi: – Prokurist Yozef K. 
– Belə dee... – xəstə bir az canlandı və əlini K.-ya uzatdı, – bağışlayın, sizi görmədim. Sən get, 
Leni. 
Qız etiraz eləmədi, əlini vəkilə uzatdı, sanki uzun müddətə ayrılırdılar. 
– Belə çıxır ki, – vəkil barışıq əlaməti kimi ona daha yaxınlaşan kişiyə tərəf döndü, – məni 
yoluxmaq üçün deyil, işin olduğu üçün gəlibsən. 
Deyəsən, səhərdən bəri vəkilin əl-qolunu bağlayan kiminsə onu yoluxmağa gəlməsi fikri imiş, 
ancaq indi əməlli-başlı dirilmişdi, çətin də olsa, yerində dirsəklənmişdi, saqqalını tumarlayırdı. 
– İfritə gedəndən sonra sağ-salamat adama oxşayırsan, – deyə sözə başlayan kişi qəflətən 
dayandı, sonra pıçıldadı: – Mərc gələrəm ki, indi qapıda dayanıb bizə qulaq asır! – yerindən 
sıçrayaraq qapıya tərəf cumdu. Ancaq orda heç kəs yox idi və geri qayıdan kişidə heç bir 
məyusluq əlaməti hiss olunmurdu, çünki qızın qulaq asmaması ona daha çox təsir eləmişdi – 
çünki bu əsl kin-küdurət, daha doğrusu, amansızlıq idi. 
– Sən onu yaxşı tanımırsan... – vəkil bu sözlərdən sonra qızı bir daha müdafiə etməyə çalışmadı, 
sanki bununla onun heç bir müdafiəyə ehtiyacı olmadığını göstərmək istəyirdi. Ancaq onların 
halına yanırmış kimi sözünə davam etdi: – Oaldı sənin cənab qardaşoğlunun işinə – bu çətin işin 
öhdəsindən gəlməyə gücüm çatsaydı, özümü ən xoşbəxt adam sanardım. Çox qorxuram ki, 
gücüm çatmaya... ancaq bununla belə çalışacam... Gücüm çatmasa, bir başqasını da qoşarıq. 
Düzünü desəm, bu iş məni o qədər maraqlandırır ki, yox deyə bilmirəm. Əgər ürək dözməsə, ən 
azı, imtina etmək üçün layiqli bir əsasım olacaq. 
K.-ya elə gəldi ki, onun danışığından heç nə başa düşmədi, əmisinin üzünə baxdı ki, bəlkə 
oradan nəsə anladı, ancaq o sakitcə oturmuşdu, bir əli ilə də tumbanın üstündəki şamdan 
yapışmışdı, yapışan kimi də ordakı dərman şüşəsinə toxunub xalçanın üstünə salmışdı və vəkil 
nə deyirdisə, başını tərpədirdi, hamısı ilə razılaşırdı, hərdən də K.-ya elə baxırdı ki, sanki “Sən 
də razılaş!” – deyirdi. Bəlkə əmisi vəkilə əvvəlcədən məhkəmə barəsində nəsə demişdi? Yox, bu 
mümkün deyildi, çünki indiyəcən olanlar bunun tam əksini deyirdi. Buna görə də dedi: 
– Başa düşmürəm... 
www.kitabxana.net  –  Milli Virtual Kitabxana 61 
 
– Bəlkə mən sizi düz başa düşmədim? – vəkil də K. kimi heyrətlə, pərt halda soruşdu, – bəlkə də 
tələsdim... Mənimlə nə barədə danışmaq istəyirdiniz? Elə bilirdim, söhbət sizin məhkəmənizdən 
gedir... 
– Əlbəttə! – deyən əmisi K.-dan soruşdu: – Özgə nə istəyirdin? 
– Mənim haqqımda, məhkəmə haqqında haradan bilirsiniz? 
– Belə de... – vəkil gülümsədi, – axı mən vəkiləm, məhkəmələrdə oluram, onlar haqqında 
deyilənləri eşidirəm və çox maraqlı olanlar, xüsusilə də dostunun qardaşı oğlu ilə bağlı 
deyilənlər yadımda qalır. Burda qəribə heç nə yoxdur. 
– Daha nə istəyirsən? – əmisi K.-dan bir də soruşdu, – narahatsan ... 
– Məhkəmədə işləyənlərlə oturub-durursunuz? 
– Bəli. 
– Sən lap uşaq sualı verirsən, – əmisi kənardan söz atdı. 
– Öz sahəmdə olan adamlarla oturub-durmayıb, bəs kiminlə oturub-durmalıyam? – vəkil əlavə 
elədi. Bu sözləri elə inamla dedi ki, K. cavab verəsi olmadı. İstədi desin ki, siz çardaqdakı 
məhkəmədə deyil, Ədliyyə məhkəməsində işləyirsiniz, ancaq bacarmadı. 
– Nəzərə alın ki, – vəkil elə bir tərzdə sözünə davam etdi ki, sanki adi bir məsələni yeri gəldiyi 
üçün ötəri izah edirdi, – nəzərə alın ki, mən bu münasbətlərin xeyrini çox görürəm... Özü də çox 
cəhətdən, ancaq hər şeyi deyə bilmərəm. Əlbəttə, indi xəstəliyimlə əlaqədar ora gedib-gələ 
bilmirəm, ancaq ordakı yaxşı dostlarım yanıma gəlirlər, mən də bəzi işlərdən xəbər tuturam. 
Bəlkə sağlam vaxtlarımda bütün günü orda oturub öyrəndiklərimdən çox öyrənirəm. Məsələn, 
indi çox əziz bir qonağım var... – o, otağın qaranlıq küncünü göstərdi. 
– Hardadır? – heyrətdən K.-nın səsi kobud çıxdı. Şübhəli-şübhəli ətrafına boylandı. Balaca şamın 
işığı üzbəüz divardan o tərəfə keçmirdi. Doğrudan da küncdə nəsə bir tərpəniş hiss olundu. 
Əmisi şamı bir az yuxarı qaldırdı və orda balaca stolun arxasında yaşlı bir kişinin oturduğu 
göründü. Sanki indiyəcən heç nəfəs də almamışdı, ona görə də gözə dəyməmişdi. İndisə 
çətinliklə ayağa durdu, yəqin onu gördüklərindən narazı qalmışdı. Balaca quş qanadına oxşayan 
əlini yellətdi, sanki bununla heç bir görüş səhnəsinə, təqdimata ehtiyac olmadığını bildirdi, sanki 
burda qalıb onlara mane olmaq istəmədiyini dedi, sanki şamı yerinə qoyub onu təzədən 
qaranlığın qoynuna qaytarmağı, burda olduğunu büsbütün unutmalarını xahiş etdi. Ancaq heç 
kəs bununla razılaşmadı. 
– Əslində, bizi təəccübləndirdiniz, – vəkil izahat verdi, əli ilə cənaba işarə etdi ki, çəkinməsin, 
yaxına gəlsin, o da yavaş-yavaş, tərəddüdlə, yan-yörəsinə baxa-baxa, ancaq qürurla irəli gəldi. – 
Cənab dəftərxana müdiri... Ah, bağışlayın, sizi təqdim etmədim – bu mənim dostum Albert K., 
yanındakı da qardaşı oğlu Yozef K., prokurist, bu da cənab dəftərxana müdiri... Sağ olsun, məni 
yoluxmağa gəlib. Bu gəlişin qiymətini yalnız onun işinin başından aşdığını yaxşı bilən adamlar 
verə bilər. Buna baxmayaraq, gəlib və biz sakitcə oturub söhbət edirdik, Leniyə də içəri adam 
buraxmamağı tapşırmamışdıq, çünki heç kəsi gözləmirdik, ancaq istəyirdik ki, tək qalaq, sonra 
da sən qapını yumruqlamağa başladın, Albert, cənab dəftərxana müdiri kreslosunu da, balaca 
www.kitabxana.net  –  Milli Virtual Kitabxana 62 
 
stolu da küncə çəkdi, ancaq indi bəlli oldu ki, biz imkan daxilində, yəni siz istəyirsinizsə, 
hamımız üçün ümumi olan bir işi müzakirə edərik və ona görə də yaxın otursaq yaxşıdır. 
Buyurun, cənab dəftərxana müdiri, – deyə o itaətkar bir təbəssümlə təzim edərək çarpayının 
yaxınlığındakı hörmə kreslonu göstərdi. 
 
– Təəssüf ki, mən yalnız bir neçə dəqiqə otura biləcəm, – dəftərxana müdiri mehribanlıqla 
dilləndi, kresloya yayxandı və saata baxdı: – İşlər məni gözləyir, ancaq dostumun dostu ilə tanış 
olmaq fürsətini də əldən vermək istəmirəm. – O, təzə tanışlıqdan çox məmnun qalan, ancaq 
təbiətinə uyğun olaraq sədaqətini ifadə etməyi bacarmayan, çətin vəziyyətə düşdüyü üçün 
dəftərxana müdirinin sözlərini uca bir gülüşlə qarşılayan kişiyə yüngülcə təzim etdi. Nə iyrənc 
səhnə idi! K. hər şeyi rahatca müşahidə edə bilirdi, çünki ona fikir verən yox idi. Dəftərxana 
müdiri, deyəsən, buna adət etdiyi və bir də minnətlə dəvət olunduğu üçün təşəbbüsü ələ almışdı, 
yalnız özü danışırdı, bəlkə də təzə gələn qonaqlardan canını qurtarmaq üçün özünü zəif göstərən 
vəkil əlini qulağının dibinə qoyub diqqətlə qulaq asırdı, şamtutan əmisində – onu dizinin üstünə 
qoymuşdu, tez-tez düzəldirdi ki, düşməsin və bundan narahat olan vəkil də gözünü ondan 
çəkmirdi, – bayaqkı pərtlikdən əsər-əlamət qalmamışdı, dəftərxana müdirinin danışıq tərzinə, 
danışa-danışa əlini asta-asta, dalğavari şəkildə oynatmasına heyran olmuşdu. Dəftərxana müdiri 
bəlkə də bilərəkdən çarpayının başına söykənmiş K.-ya fikir vermirdi və belə çıxırdı ki, onun 
vəzifəsi yalnız bu yaşlı cənablara qulaq asmaqdan ibarətdir. Yeri gəlmişkən, heç söhbətin nədən 
getdiyini də bilmirdi, gah qulluqçu qız, gah əmisinin onunla necə kobud rəftar etməsi, gah da 
dəftərxana müdirini haradasa görüb-görmədiyi barədə düşünürdü. Bəlkə ilk istintaq zamanı 
görmüşdü? Əgər belə deyildisə, onda iştirakşıların arasında, birinci cərgədəki təkəsaqqal cənabın 
yanında dayanan görmüşdü... 
Bu vaxt ön otaqdan sınan qab səsi eşidildi, hamısı o tərəfə baxdı. 
– Gedim görüm nə olub, – deyə K. yavaş-yavaş qapıya tərəf getdi, sanki bununla içəridəkilərə 
şərait yaradırdı ki, onu getməyə qoymasınlar. Ön otağa girib gözləri qaranlığa alışana kimi hələ 
qapını dəstəyində olan əlinin üstünə balaca bir əl qoyuldu və K.-nın əlindən çox kiçik olan həmin 
əl qapını yavaşca örtdü. Qulluqçu idi, onu gözləyirdi. 
– Heç nə olmayıb, – qız pıçıldadı, – boşqabı divara vurub sındırdım ki, siz gələsiniz. 
K. pərt oldu: 
– Elə mən də sizin haqqınızda fikirləşirdim... 
– Daha yaxşı... Gəlin. 
Bir neçə addımdan sonra tutqun şüşəli bir qapıya çatdılar, qız onu açdı: 
– İçəri keçin, – dedi. 
Şübhəsiz ki, bura vəkilin iş otağı idi. Otağın hər üç pəncərəsinin önünə kvadrat şəklində düşən ay 
işığında onun ağır, köhnə dəbli mebellərlə bəzədildiyini gördü.  
– Bura keçin, – qız arxasına taxtadan söykənəcək düzəldilmiş qara rəngli sandığı göstərdi.  
www.kitabxana.net  –  Milli Virtual Kitabxana 63 
 
K. oturmamışdan əvvəl otağa göz gəzdirdi: hündür, geniş idi və kasıb-kusub vəkilinin müştəriləri 
burda itib-batardılar. K.-ya elə gəldi ki, müştərilərin xırda addımlarla bu nəhəng yazı stoluna 
necə yaxınlaşdıqlarını da gördü. Sonra hər şey yaddan çıxdı və indi yalnız lap böyründə oturub 
onu, demək olar ki, qoltuqaltına sıxan qıza baxırdı. 
– Elə bilirdim, özünüz yanıma gələcəksiniz, – dedi qız, – çağırmaq lazım olmayacaq. Qəribə 
oldu... İçəri girən kimi gözlərinizi məndən çəkmədiniz, sonra da gözlətdiniz... Mənə, sadəcə 
olaraq, Leni deyin... – qız son sözləri tələsə-tələsə dedi, sanki vaxt itirmək istəmirdi. 
– Məmnuniyyətlə... – K. cavab verdi. – Qaldı qəribəlik məsələsi – onu izah etmək çətin deyil, 
Leni. Birincisi, o qocaların nə çərənlədiklərinə qulaq asmalı idim, bəhanəsiz aralana bilməzdim, 
ikincisi də mən sırtıq adam deyiləm, əksinə, utancağam və siz də, Leni, doğrudan da tez yola 
gələnə oxşamadınız. 
– Elə deyil... – Leni qolunu söykənəcəyin üstünə qoyub K.-ya baxdı. – Xoşunuza gəlmədim... 
yəqin heç indi də gəlmirəm. 
– Xoşa gəlmək məsələsi deyildi... – K. etiraz etdi. 
– Hə..ə.. – qız gülümsədi və K.-nın bu sözlərindən, həm də öz cavabından bir az ürəkləndi. Ona 
görə də K. bir anlığa susdu. Artıq gözləri qaranlığa alışdığı üçün otaqdakı bəzi şeyləri seçə 
bilirdi. Ən çox diqqətini çəkən qapının sağ tərəfindəki iri şəkil oldu, onu daha yaxşı görmək üçün 
başını qabağa uzatdı. Hakim mantiyasında olan bir kişinin şəkli idi. Qızılı haşiyələri parıldayan 
uca bir kresloda oturmuşdu. Qəribəsi bu idi ki, o narahat idi, məğrurluq hiss olunmurdu, sol əlini 
qoltuqaltı ilə söykənəcəyə sıxmışdı, sağ əlində heç nə yox idi, qoltuqaltıdan tutmuşdu, sanki 
indicə sıçrayıb ayağa qalxacaq, nəsə vacib bir söz deyəcək, ya da elə hökm oxuyacaqdı. 
Müttəhim də yəqin ki onun ayaqlarının ucundakı pilləkəndə oturmuş olardı və üstünə sarı rəngli 
xalça çəkilmiş həmin pilləkənin baş tərəfi şəkildə görünürdü. 
– Bəlkə də mənim hakimimdir, – deyə K. barmağı ilə şəkli göstərdi. 
– Onu tanıyıram, – Leni də şəklə tərəf baxdı, – bura tez-tez gəlir. Cavan vaxtının şəklidir, ancaq 
özü deyəsən heç vaxt ona oxşamayıb. Çünki bircə qarış boyu var. Ancaq şəkildə özünü ucaboy 
çəkdirib, çünki o da buradakıların hamısı kimi dəhşətli dərəcədə lovğadır. Elə mən özüm də 
lovğayam və xoşunuza gəlmədiyimdən çox narazıyam. 
K. qızın son sözlərinə onu qucaqlayıb özünə tərəf çəkməklə cavab verdi və Leni də sakitcə başını 
onun çiyninə qoydu. Qalan sözlərinə isə cavab əvəzinə sual verdi:  
– Onun vəzifəsi nədir? 
– Təhqiqat müstəntiqidir. – qız K.-nın onu qucaqlamış əlinin barmaqları ilə oynamağa başladı. 
– Ah, yenə də təhqiqat müstəntiqi... – K. məyus oldu. – Böyük vəzifəli məmurlar gizlənirlər. 
Ancaq onun oturduğu əsil hakim kreslosudur. 
– Hamısı quraşdırmadır, – Leni üzünü K.-nın əlinə yaxınlaşdırdı, – əsil həqiqətdə isə mətbəx 
kreslosunda oturur, üstünə də köhnə bir yəhər qoyublar... – Sonra da yavaş-yavaş əlavə etdi, – 
siz elə həmişə məhkəmə barədə düşünməlisiniz? 
www.kitabxana.net  –  Milli Virtual Kitabxana 64 
 
– Xeyr, həmişə yox... Hətta deyərdim ki, o barədə çox az düşünürəm. 
– Düz eləyirsiniz... Deyirlər, siz çox tərs adamsınız. 
– Bunu kim deyir? – K. qızın bədənini sinəsində hiss elədi və onun qalın qara saçları boyu aşağı 
baxdı. 
– Bunu desəm, çox sirri açmış olaram, – Leni cavab verdi. – Xahiş edirəm ad soruşmayın, 
səhvinizi də düzəldin, çox tərslik eləməyin, bu məhkəmədən can qurtarmaq olmaz, hər şeyi etiraf 
etmək lazımdır. Gələcəkdə, imkan düşən kimi, hər şeyi boynunuza alın. Yalnız bunun vasitəsilə 
sürüşüb aradan çıxmaq olar... Yalnız bununla, vəssalam. Ancaq bunun özü də kiminsə köməyi 
olmadan mümkün deyil və bu kömək məsələsində də qorxmayın, özüm sizə kömək edəcəm. 
– Siz bu məhkəməni yaxşı tanıyırsınız, ona lazım olan saxtakarlıqları da bilirsiniz, – deyə K. 
özünü ona sıxan qızı qucağına aldı. 
– Bax belə... – Leni onun qucağında yerini rahatladı, ətəyini aşağı çəkdi, koftasını düzəltdi. 
Sonra qollarını K.-nın boynuna dolayıb başını bir az geri əydi, uzun-uzadı onun üzünə baxdı. 
– Boynuma almasam, kömək edə bilməzsiniz? – K. sınayıcı nəzərlərlə qıza baxdı. “Özümə yaxşı 
xanım köməkçilər tapıram...” – K. heyrət içində fikirləşdi, – “Əvvəlcə frölayn Bürstner, sonra 
məhkəmə məmurunun arvadı, indi də bu balaca qulluqçu qız... Heç bilmirəm məndə nə görüb... 
Gör dizimin üstündə necə oturub, elə bil burdan rahat yer yoxdur.” 
– Xeyr, – Leni başını asta-asta buladı, – onda kömək edə bilmərəm. Ancaq siz də mənim 
köməyimi istəmirsiniz, sizə lazım deyil, çox inadkarsınız, sizi nəyəsə inandırmaq mümkün deyil. 
– sözlərinə biz ara verib soruşdu: – Sevgiliniz var? 
– Yox! 
– Ola bilməz... 
– Düz deyirsiniz, var... Təsəvvür edin ki, ondan küsmüşəm, ancaq şəklini həmişə yanımda 
gəzdirirəm. 
Qızın xahişlərindən sonra Elzanın şəklini ona göstərdi. Leni diqqətlə şəklə baxdı. Tez hazır olan 
şəkillərdən idi, qız rəqs edən yerdə çəkilmişdi, – Elza işlədiyi meyxanada belə rəqs etməyi 
xoşlayırdı – ətəyi yellənirdi, əllərini belinə qoymuşdu, boğazını dik tutaraq yana baxıb gülürdü. 
Şəkildə onun kimə baxdığı bilnmirdi. 
– Belini cox çəkib, – deyə Leni şəkildə həmin yeri göstərdi. – Mənim xoşuma gəlmir, dikbaşdır, 
qabadır. Bəlkə də sizə qarşı mülayimdir, mehribandır, elə şəkildən də görünür. Belə dolubədənli, 
güclü qızlar çox vaxt mülayim, mehriban olmaqdan başqa heç nə bilmirlər. Ancaq özünü sənə 
qurban verə bilər? 
– Xeyr, nə mülayimdir, nə də mehriban, özünü də heç vaxt mənə qurban verməz. Ancaq indiyə 
qədər dediklərinizin heç birini ondan tələb etməmişəm. Bu şəklə də heç vaxt sizin kimi belə 
diqqətlə baxmamışam. 
– Deməli, sizi ona heç nə bağlamır... Deməli, sevgiliniz də deyil... 
www.kitabxana.net  –  Milli Virtual Kitabxana 65 
 
– Sevgilimdir! Mən dediyimdən dönən deyiləm. 
– Ola bilsin, indi sevgilinizdir. Ancaq onu itirsəniz və ya da kiməsə dəyişsəniz, məsələn elə 
mənə dəyişsəniz, yeri o qədər də görünməz... 
– Əlbəttə, – K. gülümsədi, – belə də ola bilər, ancaq sizdən bir böyük üstünlüyü var ki, mənim 
məhkəməm haqqında heç nə bilmir və hətta bilsə də, bu barədə fikirləşməz. 
– Bu, üstünlük deyil. Əgər başqa üstünlükləri yoxdursa, onda mən hələ ümidimi üzmürəm. Fiziki 
çatışmazlığı var? 
– Fiziki çatışmazlıq? 
– Bəli. Mənim kiçik də olsa belə çatışmazlığım var. Baxın! – deyə qız sağ əlinin orta 
barmaqlarını bir-birindən araladı. Onlar bükəcəyə qədər bitişik idi. Qaranlıq olduğu üçün K. 
əvvəlcə qızın ona nə göstərmək istədiyini başa düşmədi, ona görə də qız onun əlini aparıb öz 
əlinin üstünə qoydu ki, hiss etsin. 
– Təbiətin yaratdığına bax! – K. onun əlini tam nəzərdən keçirəndən sonra əlavə etdi: – Nə gözəl 
dırnaqlarınız var! 
Leni bir növ məğrurluqla K.-nın heyrət içində onun baramaqlarını necə araladığına, sonra da 
bitişdirdiyinə baxdı. K. qəflətən onları yüngülcə öpüb buraxdı. 
– Oh! – qız o dəqiqə qışqırdı. – Məni öpdünüz! 
Sonra da dizlərini onun dizlərinin üstünə qoyaraq sinəsinə “dırmaşmağa” başladı. Özünü itirmiş 
K. ona indi lap yaxın olan qıza baxdı, kəskin, bibər iyisinə oxşar bir qoxu üzünə vurdu. Qız onun 
başını özünə tərəf çəkərək boğazını dişlədi, öpdü, hətta saçlarını da dişlədi. Hərdən də “Onu 
mənimlə əvəz etdiniz! Görürsünüzmü, onu mənimlə əvəz etdiniz” – deyirdi. Həmin anda dizi 
sürüşdü, yavaşdan qışqırdı, az qaldı xalçanın üstünə yıxılsın, K. onu qucaqladı ki, yıxılmasın, 
ancaq özü də onunla bərabər yıxıldı. 
– İndi sən mənimsən! – dedi qız. – Bu da evin açarı, nə xaxt istəyirsən, gəl... – Qızın son sözləri 
bu oldu və K. durub gedəndə mənasız yerə onun kürəyindən öpdü. 
K. bayıra çıxanda, yağış yağırdı və o, küçənin ortasına tərəf tələsdi ki, bəlkə qızı pəncərədə görə, 
ancaq elə həmin anda evin qabağında gözləyən maşından bir nəfər düşdü – halı özündə olmadığı 
üçün onu heç görməmişdi – əmisi idi, qollarından yapışıb onu giriş qapısına sıxdı, sanki qapıya 
mismarlamaq istəyirdi: 
– Uşağın biri uşaq! Bu nə iş idi sən tutdun? İşin düzəlməyə doğru gedəndə, onu vurub korladın. 
O balaca ifritə ilə harasa əkilirsən – üstəlik də, ola bilsin, vəkilin məşuqəsidir – saatlarla yoxa 
çıxırsan. Heç bir bəhanə gətirmirsən, heç nəyi gizlətmirsən, yox, sən nəyisə gizlədən adam 
deyilsən, qızın yanına gedirsən, orda da qalırsan. Həmin vaxtda da biz bir yerdə otururuq – sənin 
üçün çalışan əmin, öz tərəfimizə çəkmək istədiyimiz vəkil və hər şeydən əvvəl də, dəftərxana 
müdiri, o böyük adam... İndiki mərhələdə sənin işin onun əlindədir. Məsləhətləşirik ki, sənə necə 
kömək edək, mən ehtiyatla vəkili buna hazırlayıram, vəkil də dəftərxana müdirini... Ən azı 
yanımızda qalıb mənə dəstək olmalı idin. Bunun əvəzində yoxa çıxırsan! Axırda hər şey məlum 
www.kitabxana.net  –  Milli Virtual Kitabxana 66 
 
olur, ancaq onlar yaxşı ki, tərbiyəli, mahir adamlardır, bu barədə danışmırlar, mənə yazıqları 
gəlir, ancaq son məqamda onlar da özlərini məcbur eləyə bilmirlər və iş barədə danışa 
bilmədikləri üçün susurlar. Xeyli sakitcə oturduq, qulağımız qapıda qaldı ki, bəlkə qayıdasan. 
Ancaq xeyri yoxdur. Axırda istədiyindən də çox oturmuş dəftərxana müdiri ayağa durur, 
vidalaşır, mənə kömək edə bilmədiyinə təəssüflənir, hətta ağıla sığmayan bir iltifatla qapıda bir 
az da ləngiyir, sonra çıxıb gedir. Əlbəttə, onun getdiyinə çox sevindim, çünki artıq havam 
çatmırdı. Xəstə vəkilə bütün bunlar daha çox təsir etdi, yazıq kişi mənimlə vidalaşanda, danışa 
da bilmədi. Bəlkə də bu hərəkətinlə onun axırına çıxdın, işin keçdiyi bir adamın ölümünü 
tezləşdirdin. Və məni – öz əmini yağışın altında saatlarla gözlədirsən, bir bax, suyun içindəyəm, 
əzab verirsən... 
 
 
YEDDİNCİ FƏSİL 
 
Vəkil. Fabrik sahibi. Rəssam 
 
Bir qış günü nahardan əvvəl – bayırda hava tutqun idi, qar yağırdı – hələ tez olsa da, K. çox 
yorğun halda iş otağında oturmuşdu. Heç olmasa, aşağı vəzifəli məmurlardan canını qurtarmaq 
üçün xidmətçiyə tapşırmışdı ki, yanına adam buraxmasın, vacib işlə məşğuldur. Ancaq işləmək 
əvəzinə kresloya söykəndi, yavaş-yavaş əlinin altındakı şeyləri bir tərəfə çəkdi, özü də bilmədən 
qollarını geniş açaraq stolun üstünə qoydu, başını aşağı əydi, beləcə də oturub qaldı... 
Artıq məhkəmə məsələsini beynindən çıxara bilmirdi. Bir neçə dəfə fikirləşmişdi ki, bəraət 
məktubu hazırlasın, onu məhkəməyə təqdim etsin. Bu məktubda da qısa şəkildə keçdiyi həyat 
yolunu təsvir etsin, vacib hesab elədiyi bəzi anları önə çəksin, nə üçün belə hərəkət elədiyinin 
səbəbini göstərsin, həmin hərəkətləri indi necə qiymətləndirdiyini açıqlasın, nəyi niyə elədiyinin 
izahını versin. Şübhəsiz ki, belə bir bəraət məktubunun vəkilin o qədər də qüsursuz olmayan adi 
müdafiəsindən üstünlükləri çox idi. Axı K. indi də bilmirdi ki, vəkil onun üçün nə iş görür, hər 
halda, çox iş görmürdü, bir ay idi ki, heç yanına da çağırmırdı, elə əvvəlki söhbətlərində də K. 
hiss etmişdi ki, bu adam onun üçün cox iş görə bilməyəcək. Hər şeydən əvvəl də, K.-dan işi 
barədə, demək olar ki, heç nə soruşmamışdı, halbuki soruşulmalı çox şey vardı. K.-ya elə gəlirdi 
ki, burda vacib olan sualları o özü verməlidir. Vəkil isə, əksinə, sual vermək əvəzinə özü nəsə 
danışır, ya da lal-dinməz onunla üzbəüz otururdu, hərdən də ona tərəf əyilirdi, yəqin pis eşitdiyi 
üçün belə eləyirdi, saqqalını dartışdırırdı, xalçaya – bəlkə də elə onun Leni ilə uzanmış olduğu 
yerə baxırdı. Bəzən də onu uşaq kimi qabağına qoyub mənasız nəsihətlər verirdi. Haqq-hesab 
çəkiləndə, K. nə bu mənasız nəsihətlərə, nə də cansıxıcı nitqlərinə görə ona bircə qəpik də 
verməyəcək! Vəkil əmin olanda ki, onu kifayət qədər alçaldıb, adəti üzrə, bir az ürəkləndirməyə 
başlayırdı. Deyirdi ki, dəfələrlə buna bənzər işləri ya tamamilə ya da qismən udub. Hətta 
mahiyyət etibarilə belə ağır iş olmasalar da, ilk baxışda ümidsiz görünən məhkəmləri də... 
Hamısının da siyahısı onun siyirməsindədir – belə deyəndə, əlini çəkməcələrdən birinə vurudu , 
ancaq təəsüf ki, onları göstərə bilməz, çünki söhbət burda məhkəmə sirrindən gedir. Buna 
www.kitabxana.net  –  Milli Virtual Kitabxana 67 
 
baxmayaraq, belə məhkəmlərdə topladığı təcrübə, şübhəsiz ki, K.-nın xeyrinə olacaq. Əlbəttə, o 
elə həmin dəqiqədən bu iş üzərində çalışmağa başlayıb və ilkin vəkalətnamə hazırdır. Bu 
vəkalətnamə çox vacibdir, çünki onun yaratdığı təəssürat əksər hallarda məhkəmənin 
istiqamətini tamamilə dəyişir. Ancaq təəssüf ki, K.-nın diqqətini bir məsələyə də cəlb etmək 
istəyir ki, bəzən ilkin vəkalətnamələri məhkəmədə heç oxumurlar. Onları, sadəcə olaraq işə 
tikirlər və deyirlər ki, hələlik müqəssirin istintaqı, müşahidənin nəticələri orda yazılanlardan 
daha vacibdir. Şikayətçi əl çəkməyəndə də əlavə edirlər ki, bununla bağlı bütün sənədlər 
toplanandan sonra, hökm çıxarılmazdan əvvəl bunlara da baxılacaq. Təəssüf ki, əksər hallarda bu 
sözlər də düz çıxmır, çünki ilkin vəkalətnamə, adətən ya başqa sənədlərin arasına düşür, ya da 
heç tapılmır, hətta sona qədər orda olsa da, eşitdiyi şayiələrə görə, oxunmur. Bütün bunların 
hamısı təəssüf doğurur, ancaq əsassız da deyillər. K. unutmamalıdır ki, istintaq qapalı şəkildə 
aparılır və belə də ola bilər ki, məhkəmə lazım bilsə, açıq da aparılar, ancaq qanunda onun açıq 
aparılması nəzərdə tutulmayıb. Buna əsasən də məhkəmənin materialları, hər şeydən əvvəl də 
ittihamnamə nə müttəhimə nə də onun müdafiəçisinə verilir, ona görə də adam bilmir, ya da 
dəqiq bilmir ki, ilk vəkalətnaməni hansı istiqamətdə yazsın və belə olan halda, orada yalnız 
təsadüfən işin xeyrinə nəsə ola bilir. Əsil təqdimatlar, dəlil-sübutlar müqəssirin istintaqı zamanı 
ittihamın səbəbləri, onları əsaslandıran məqamlar üzə çıxandan və ya təsəvvür ediləndən sonra 
yazılır. Belə bir şəraitdə müdafiəni qurmaq, əlbəttə, çətinləşir. Bunu da qəsdlə eləyirlər. Əslində, 
qanunla müdafiəyə icazə verilmir, sadəcə olaraq, ona dözürlər, ancaq qanunun həmin 
maddəsində dözmək haqqında nəyinsə olduğu da mübahisəlidir. Ciddi götürəndə, elə buna görə 
də, məhkəmə tərəfindən tanınan vəkil yoxdur və orda vəkil kimi çıxış edənlərin hamısı, əslində, 
ara vəkilləridir. Bu da ordakı durumu gözdən salır və K. gələn dəfə dəftərxanaya yolu düşəndə, 
bütün bunları öz gözləri ilə görmək üçün vəkillər otağına baxsın. Yəqin ki ora toplaşanları 
görəndə dəhşətə gələcək. Elə onlara ayrılmış o dar, alçaq hücrə məhkəmənin vəkillərə necə nifrət 
etdiyindən xəbər verəcək. Oraya işıq lap hündürdə qoyulmuş deşikdən düşür, kimsə çölə baxmaq 
istəyəndə, onun yaxınlığındakı sobanın tüstüsü burnuna dolur, üz-gözü qapqara olur, gərək bir 
adm tapasan ki, onu çiyninə alıb apara. Döşəməsi bir ildən çoxdur ki, deşilib – oradakı vəziyyətə 
ən yaxşı misal! – əlbəttə, elə böyük deyil ki, adam ordan aşağı düşə, ancaq bir ayağı düşər. 
Vəkillər otağı ikinci çardaqdadır, kiminsə ayağı ora düşündə, birinci çardaqda necə sallandığı 
görünür. Özü də müştərilər gözləyən dəhlizdə... Vəkillər öz aralarında bu şəraiti rüsvayçılıq 
hesab eləyirlər və onları qınamaq da olmaz. Rəhbərliyə verilən şikayətlərin hamısı nəticəsiz 
qalıb, bunun əvəzində vəkillərə öz hesablarına bu otaqda hər hansı bir dəyişiklik etmək ciddi 
şəkildə yasaq olunub. Ancaq vəkillərlə bu cür rəftar etməyin də öz səbəbləri var. Bununla, imkan 
daxilində, müdafiənin qarşısını alırlar, hər şeyi müttəhimin öz boynuna atırlar. Əslində, pis 
mövqe deyil, ancaq bundan belə nəticə çıxarmaq olmaz ki, bu məhkəmədə müttəhimə vəkil 
lazım deyil. Əksinə, bu məhkəmədə vəkil o biri məhkəmələrdəkinə nisbətən daha çox lazımdır. 
Məsələ burasındadır ki, məhkəmə materialları yalnız ictimaiyyət üçün deyil, həm də müttəhim 
üçün qapalıdır. Düzdür, bunu müəyyən həddə qədər eləmək mümkündür, ancaq onlar 
istədiklərini çox geniş miqyasda həyata keçirə bilirlər. Müttəhim məhkəmə materialları ilə tanış 
ola bilmir və xüsusilə də, istintaqlar vasitəsilə həmin materiallardan nəticə çıxara bilmir, çünki 
qorxur, bundan əlavə də, qayğıları çox olduğuna görə fikri dağılır. Belə vəziyyətdə vəkil işə 
qarışır. Ümumiyyətlə götürəndə, vəkillər istintaqda iştirak etmir, ona görə də istintaqdan sonra, 
imkan daxilində, müttəhimin çıxdığı qapının ağzındaca onu sorğu-suala tutmalı olurlar və 
onların çox dolaşıq məlumatlarından nəsə öyrənib müdafiə qururlar. Ancaq bu, əsas məsələ 
deyil, çünki belə üsulla çox şey öyrənmək olmur, başqa yerlərdəki kimi, burda da yalnız ağıllı 
www.kitabxana.net  –  Milli Virtual Kitabxana 68 
 
adamlar başqalarına nisbətən çox şey öyrənə bilər. Bütün bunlara baxmayaraq, vəkilin şəxsi 
əlaqələri burda çox böyük rol oynayır, müdafiənin dəyəri onlardan asılı olur. Yəqin ki K. orda 
gördüklərindən başa düşüb ki, bu məhkəmənin lap aşağı vəzifələrində xain, rüşvətxor məmurlar 
işləyir və elə onlara görə də çox qapalı saxlanılan sistemdə zəif yerlər əmələ gəlir. Çoxlu vəkil 
həmin zəif yerlərdən istıfadə edərək oraya yol tapır, rüşvətxorluq, qapı pusmaq başlayır, hətta 
bəzən, ən azı əvvəlki dövrlərdə, məhkəmə sənədlərinin oğurlanması halları da olub. Onu da 
danmaq olmaz ki, bu yolla, bəzən müvəqqəti də olsa, müttəhim üçün gözlənilməz müsbət 
nəticələr əldə etmək mümkündür və o vəkil kimilər də döşlərinə döyə-döyə gəzir, özlərinə təzə 
müştərilər tapırlar, ancaq məhkəmənin sonrakı gedişində məlum olur ki, hamısı boş şeydir, hətta 
bəzən də nəticəsi pis olur. Yalnız səmimi şəxsi minasibətlər nəyəsə yarayır, özü də yüksək 
vəzifəli – əlbəttə, aşağı səviyyədəki yuxarı vəzifəli məmurlarla... Yalnız bu yolla məhkəmənin 
gedişinə, əvvəlcə hiss olunmasa da, sonralar aydın şəkildə təsir etmək olur. Bunu da, şübhəsiz ki, 
hər vəkil bacarmır və bu baxımdan K.-nın seçimi çox əlverişli olub. Doktor Huldun əlaqələri 
bəlkə də bir-iki hakimdə ancaq olar. Belə vəkillər həmin otağa yığışanlara qarışmırlar, onlarla 
heç bir əlaqələri yoxdur. Ancaq məhkəmə məmurları ilə əlaqələri çox yaxşıdır. Məsələn, doktor 
Hulda həmişə məhkəməyə getmək, təhqiqat müstəntiqlərinin gözləmə otaqlarında təsadüfi bir 
görüşə ümid etmək, onların ovqatından asılı olaraq zahiri bir uğur qazanmaq, bəzən heç bunu da 
qazanmamaq lazım gəlmir. Xeyr, K. özü də gördü ki, həmin məmurlar – aralarında kifayət qədər 
yüksək vəzifəlilər də olur – özləri gəlib könüllü şəkildə məlumat verirlər, bunu kimisi açıq 
şəkildə, kimisi də aydınca başa düşülən işarələlə edir, məhkəminin sonrakı gedişi barədə 
danışırlar, bəli, hətta bəzi hallarda onları nəyəsə inandırmaq da olur, Huldun fikrini qəbul edirlər. 
Ancaq, yeri gəlmişkən, sononcu məsələdə onlara çox da etibar etmək olmaz, çünki burda 
müdafiənin xeyrinə olan yeni fikirlər söyləyir, çıxan kimi də birbaşa dəftəxanaya gedir və səhəri 
gün dediklərinin tam əksi olan hökm çıxarırlar. Bəlkə də bu cəza müttəhim üçün əvvəlcə nəzərdə 
tutduğundan qat-qat ağır olur, halbuki burda fikirlərindən tamamilə daşındıqlarını deyirlər. 
Əlbəttə, buna qarşı çıxmaq da olmur, çünki ikilikdə olan söhbət o iki nəfərin də arasında 
qalmalıdır, hətta müdafiə o cənabların xeyrinə nəsə etmək niyyətində olsa da, müzakirəyə 
çıxarıla bilməz. Digər tərəfdən bu da düzdür ki, həmin cənablar yalnız insanlara məhəbbətdən, 
səmimiyyətdən müdafiə ilə – əlbəttə, söhbət əsil müdafiədən gedir – əlaqə yaratmırlar, həm də 
bu zaman daha çox öz xeyirlərini güdürlər. Elə əvvəlindən qapalı keçirildiyi üçün məhz bu anda 
məhkəmə sistemindəki çatışmazlıq üzə çıxır. Məmurların camaatla əlaqəsi yoxdur, ancaq adi, 
orta səviyyəlli məhkəmələrdə məlumatları yaxşı olur, belələri, demək olar ki, öz yolu ilə düz 
gedir, yalnız hərdən-birdən ona təkan vermək lazım gəlir, lakin bir də görürsən, adi hallarda, 
eləcə də çətin vəziyyətlərdə nə edəcəklərini bilmirlər, çünki insan münasibətlərinin mahiyyətinə 
varmaq əvəzinə bütün vaxtı gecəli– gündüzlü öz qanunlarına qapanıb qalırlar, ona görə də belə 
anlarda çətinə düşürlər. Onda məsləhət üçün vəkilin yanına gəlirlər və arxasınca da xidmətçiləri 
hamıdan gizli saxlanılan sənədələri gətirir. Bu pəncərənin önündə elə adamları görərəsən ki, heç 
birindən belə şey gözləməzsən: vəkil onlara yaxşı bir məsələhət vermək üçün bu stolun arxasına 
keçib həmin sənədləri nəzərdən keçirəndə, orda yazıq-yazıq dayanıb küçəyə baxırlar. Yeri 
gəlmişkən, məhz belə anlarda onların öz vəzifələrinə necə dəhşətli dərəcədə ciddi yanaşdıqları, 
öz təbiətlərinə uyğun olaraq, üzləşdikləri çətinliklərin öhdəsindən gələ bilməyəndə necə 
ümidsizliyə qapıldıqları aydınca görünür. Onların işi də asan deyil, onlara qarşı ədalətsizlik 
eləyib, “işləri asandır” demək də olmaz. Bu məhkəmədə kimin nə vəzifədə olduğu, burda nə 
qədər adamın işlədiyi bilinmir, hətta münəccim də bundan baş tapa bilməz. Məhkəmə istintaqları 
bütövlükdə aşağı çinli məmurlardan gizli saxlanılır, buna görə də özləri apardıqları işləri sonrakı 
www.kitabxana.net  –  Milli Virtual Kitabxana 69 
 
mərhələlərdə tam şəkildə izləyə bilmirlər, iş onlara çatanda, çox vaxt haradan gəldiyindən 
xəbərləri olmur, sonra haraya getdiyi barədə də onlara məlumat verilmir. Beləliklə də, 
məhkəmənin gedişindən, çıxarılan hökmdən, belə bir hökmün nə üçün verildiyindən nəsə 
öyrənmək imkanını itirirlər. Onlar işin yalnız qanunun icazə verdiyi hissəsilə məşğul olur və çox 
vaxt onun sonrakı gedişi, gördükləri işin nəticəsi barədə, bir qayda olaraq, məhkəmənin axırına 
qədər müttəhimlə əlaqədə olan müdafiəçilərdən az bilirlər. Deməli, onlar bu istiqamətdə də, 
müdafiə vasitəsilə qiymətli məlumatlar əldə edə bilərlər. K. bütün bunları nəzərə alaraq, bəzən 
məmurların müştərilərlə necə əsəbi danışdıqlarına, xətirlərinə dəydiklərinə – bu, hamının başına 
gəlir – hələ çox təəccüblənəcək. Üzdən sakit görünsələr də, bütün məmurlar əsəbidir. Əlbəttə, 
bundan ən çox ziyan çəkən adi vəkilləridir. Məsələn, bütün bunların həqiqət olduğunu göstərən 
belə bir əhvalat danışırlar: sakit, yaxşı insan olan bir yaşlı məmurda vəkillərin öz 
vəkalətnamələrilə qarışdırdığı çətin bir məhkəmə işi olur. Kişi bir gün – bir gecə həmin işin 
üzərində çalışır – çalışqanlıqda heç kim bu məmurlara tay ola bilməz – səhərə yaxın, yəni iyirmi 
dörd saatdan sonra, güman ki, çox da yaxşı olmayan bir nəticə ilə giriş qapısına yaxınlaşır, onun 
arxasında dayanıb içəri girmək istəyən vəkilləri pilləkəndən bir-bir geri itələyir. Vəkillər pilləkən 
xanasına yığışıb, nə edəcəkləri barədə məsləhətləşirlər. Bir tərəfdən içəri keçməyə ixtiyarları 
olmadığından həmin məmura hüquqi cəhətdən heç nə eləyə bilməzlər və bayaq deyildiyi kimi, 
məmurları da özlərinə qarşı qaldırmaq olmaz, digər tərəfdən də məhkəmədə olmadıqları gün 
itirilmiş gün sayılır, ona görə də bir yol tapıb içəri girməyə çalışırlar. Axırda belə qərara gəlirlər 
ki, qoca məmuru yorub əldən salsınlar. Vəkillər bir-bir pilləkənlə yuxarı qalxır, “ciddi” 
müqavimət göstərsələr də, geri yıxılır, aşağıdakı yoldaşları da onu tutur. Bu, təxminən bir saat 
çəkir və onsuz da bütün gecəni işlədiyi üçün əldən düşmüş qoca məmur doğrudan da yorulur , 
otağına çəkilir. Aşağdakılar buna inanmır, əvvəlcə bir nəfər göndərirlər ki, onun doğrudan da 
qapının arxasında olub-olmadığını öyrənsin. Yalnız bundan sonra içəri doluşurlar və məlum 
məsələdir ki, orda cınqırlarının da çəkə bilmirlər. Cünki vəkillər – hətta ən adisinin də burdakı 
münasibətlərdən, qismən də olsa xəbəri var – məhkəmədə nəyisə dəyişməkdən, yaxşılaşdırmağa 
çalışmaqdan çox-çox uzaqdırlar, ancaq – buna ciddi fikir vermək lazımdır – hər bir müttəhim, 
hətta ən gicbəsəri də, məhkəməyə ayaq basan kimi nəsə bir dəyişiklik etmək üçün təkliflər 
vermək barədə düşünür, buna görə çoxlu vaxt, güc itirir, halbuki bunları daha yaxşı şeylərə sərf 
etmək olardı. Burda ən düzgün yol, mövcud vəziyyətlə barışmaqdır. Hətta bəzi xırda məsələləri 
düzəltmək mümkün olsa da, – bunun özü də mənasız bir xəyaldır – ən yaxşı halda, gələcək üçün 
nəsə qazansan da, kinli-küdurətli məmurların diqqətini cəlb etməklə özünə böyük ziyan vurmuş 
olursan. Diqqəti cəlb etmək olmaz! Lap ağlına batmayan şeylər də olsa, sakit dayanmalısan. 
Başa düşmək lazımdır ki, bu məhkəmə böyük bir orqanizm kimi həmişə müəyyən mənada 
göydən asılı vəziyyətdədir və əgər kimsə təkbaşına onun dayandığı yerdə nəyisə dəyişirsə, 
deməli, öz ayağının altını qazmış olur, ona görə də yıxılır, bu böyük orqanizm isə çox asanca 
başqa bir yerdə əvəz tapmaqla həmin xırda çatışmazlığın yerini doldurur, dəyişməz qalır, hətta 
bəlkə daha qapalı, daha diqqətli, daha ciddi, daha amansız olur. Yaxşı olar ki, vəkillərə mane 
olmaqdansa, bu işləri onların öhdəsinə buraxalar. İrad tutmaqla nəsə qazanmaq olmaz – ən çox 
da bu iradın səbəblərini açıqlaya bilməyəndə... Ancaq bununla belə, K.-ya deyilməlidir ki, 
dəftərxana müdirinə göstərdiyi o münasibətə görə öz işinə çox ziyan vurdu. Bu böyük mənsəb 
sahibinin adı, demək olar ki, K.-ya köməyi dəyə biləcək adamların siyahısından artıq silindi. 
Hətta o məhkəmənin adı ötəri çəkiləndə də, qəsdlə özünü eşitməzliyə vurur. Bəzi məsələlərdə bu 
məmurlar lap uşaq kimi olurlar. Bir də görürsən, adicə bir şeyin üstündə – təəssüf ki, K.-nın 
ondakı hərəkəti adi şey deyildi – elə inciyirlər ki, hətta ən yaxın dostları ilə də danışmırlar, 
www.kitabxana.net  –  Milli Virtual Kitabxana 70 
 
rastlaşanda üzlərini çevirirlər, imkan düşən kimi onların əleyhinə gedirlər. Ancaq sonra da 
gözlənilmədən, heç nədən adicə bir zarafata – adətən, adamın əli hər yerdən üzüləndə belə 
zarafata keçir – gülürlər və beləliklə də barışmış olurlar. Onlarla yola getmək həm çətindir, həm 
də asan və bunun da heç bir qayda-qanunu yoxdur. Bəzən adam lap təəccüb edir ki, orta bir insan 
ömrü burda, az da olsa, uğurla işləmək üçün bu qədər bilikləri əxz eləməyə necə çatır. Düzdür, 
hamı kimi onların da kədərli anları olur, elə bilirlər ki, indiyədək heç nəyə nail olmayıblar, elə 
düşünürlər ki, yalnız əvvəlində yaxşı sonluğu müəyyənləşdirilmiş məhkəmənin nəticəsi uğurlu 
alınıb, burda heç kəsin köməyinə ehtiyac olmayıb, qalanları uduzulub və deməli, bütün bu 
qaçhaqaçlar, əzab-əziyyətlər, o cüzi, yalançı uğurların böyük sevinci havayı imiş. Onda vəkil 
özünə əmin olmur və kimsə deyəndə ki, mahiyyət etibarı ilə yaxşı keçən məhkəmə onun 
“köməyindən” sonra başqa istiqamətə yönəlib, ona etiraz etməyə cəsarəti çatmır. Ancaq bu da 
özünəinamın bir növüdür və adama qalan da təkcə bu olur. Belə tutmalar – bəli, buna tutmadan 
başqa ad vermək olmaz – vəkilləri o vaxt haqlayır ki, xeyli müddət, kifayət qədər uğurla 
apardıqları işi qəflətən əllərindən alırlar. Bu, vəkilin başına gələn ən pis iş hesab olunur. Özü də 
müttəhimlərin vasitəsi ilə almırlar, heç vaxt belə olmur, müttəhim kimi özünə vəkil eləyibsə, o 
da işi axıra kimi aparmlıdır və həmişə də belə olub. Axı necə ola bilər ki, kiminsə köməyindən 
istifadə edəsən, sonra da hər şeyin öhdəsindən təkbaşına gəlməyə çalışasan? Deməli, bu mümkün 
deyil, ancaq bəzən məhkəmə elə bir istiqamətə yönəlir ki, vəkil daha orda iştirak edə bilməz. 
Sadəcə olaraq, vəkil məhkəmədən, müttəhimdən, ümumiyyətlə hər şeydən uzaqlaşdırılır. Belə 
hallarda məmurlarla çox yaxşı əlaqələrin də xeyri olmur, çünki onların özləri də heç nə bilmir. 
Məhkəmə onda elə bir mərhələyə çatmış olur ki, heç kimə kömək edə bilmirsən, onu əlçatmaz 
kollegiyalar aparır, vəkilin müttəhimə əli yetmir. Sonra da günlərin bir günü evə gələndə stolun 
üstündə böyük ciddi-cəhdlə, böyük ümidlərlə hazırladığın vəkalətnamələri görürsən, 
məhkəmənin yeni mərhələsində istifadə oluna bilmədikləri üçün hamısı rədd olunub, lazımsız 
kağız parçalarına çevrilib. Ancaq bu heç də məhkəmənin uduzulması demək deyil, yox, hələ 
uduzulmayıb, belə düşünmək üçün, ən azı, inandırıcı əsas yoxdur, sadəcə olaraq, məhkəmənin 
gedişindən xəbərdar olmursan və sonralar da heç nə öyrənə bilmirsən. Xoşbəxtlikdən, belə hallar 
istisnalıq təşkil edirlər və əgər K.-nın da məhkəməsində belə bir hal olacaqsa, eyib etməz, həmin 
mərhələyə hələ çox var. Burda müdafiə üçün çoxlu imkanlar var və K. əmin ola bilər ki, onların 
hamısından istifadə olunacaq. Deyildiyi kimi, vəkalətnamə hələ təqdim olunmayıb, heç tələsmək 
də lazım deyil, sözükeçən məmurlarla ilkin danışıqlar daha vacibdir və onlar da aparılıb. Düzünü 
desə, uğurlusu da olub, uğursuzu da... Ancaq yaxşısı budur, hələlik çox dərinə getməsin, çünki 
K.-ya pis təsir edə bilər – ya ümidlərini çox artırar, ya da qorxuya salar, indi bircə onu demək 
olar ki, bir neçəsi yaxşı danışıb, kömək etməyə hazır olduqlarını bildirib, bəziləri isə yaxşı 
danışmasalar da, köməkdən də imtina etməyiblər. Bütövlükdə götürəndə, nəticə çox 
sevindiricidir, ancaq nəticə şıxarmaq hələ tezdir, çünki ilkin danışıqların hamısı bir-birinə 
oxşayır, yalnız onların sonrakı gedişi bu danışıqların nə dərəcədə əhəmiyyətli olduğunu göstərir. 
Hər halda heç nə itirilməyib və bütün olub-keçənlərə baxmayaraq, dəftərxana müdirini öz 
tərəfinə çəkə bilsə – artıq bu istiqamətdə müəyyən işlər görülüb – hər şey, cərrahlar demiş, 
tərtəmiz yara olacaq, kəs götür, vəssalam... İndi sakitcə işin gedişini gözləmək lazımdır. 
Vəkil bu cür və ya buna bənzər nitqlərdən yorulmaq bilmirdi. Bunlar K.-nın hər gəlişində təkrar 
olunurdu. Həmişə irəliləyişdən danışırdı, ancaq heç vaxt onun nədən ibarət olduğu bilinmirdi. 
Elə hey ilkin vəkalətnamənin üzərində iş gedir, ancaq bitmirdi ki bitmirdi və eyni zamanda da 
bu, ən böyük üstünlük kimi qələmə verilirdi, çünki son zamanlar – heç kim bunu əvvəlcədən 
www.kitabxana.net  –  Milli Virtual Kitabxana 71 
 
deyə bilməzdi – təqdimat üçün əlverişli deyildi. Bəzən bu nitqlərdən yorulan K. deyirdi ki, bütün 
çətinliklər nəzərə alınsa da, işlər hər halda ləng gedir, vəkil də etiraz edirdi ki, xeyr, işlər heç də 
ləng getmir, ancaq o, vəkilə vaxtında müraciət etsəydi, irəliləyiş çox olardı. Təəssüf ki, K. 
gecikib və bu gecikmə hələ çox çətinliklər yaradacaq, özü də onlar yalnız zamanla bağlı 
olmayacaq... 
Bu gəlişlər zamanı yeknəsəqliyi yalnız Leni pozurdu, işini elə qururdu ki, K. vəkilin yanında 
olanda çay gətirirdi. Sonra da K.-nın arxa tərəfində dayanırdı və özünü elə göstərirdi ki, guya 
acgözlüklə fincana tərəf boylanan, özünə çay süzüb içən vəkilə tamaşa edir, ancaq əslində, K.-ya 
gizlincə şərait yaradırdı ki, onun əlindən tutsun. Araya sükut çökürdü. Vəkil çayını içirdi. K. 
Leninin əlini sıxırdı, qız da hərdən ürəklənib onun saçlarını nəvazişlə sığallayırdı. Vəkil çayını 
içib qurtaran kimi soruşurdu: 
 
– Sən hələ burdasan? 
 
– Gözləyirəm ki, qab-qacağı aparım, – deyə qız axırda kişinin əlini sıxırdı. Vəkil ağzını silib, 
təzədən coşurdu. 
Görəsən vəkil ona təsəlli vermək, yoxsa son ümidini də əlindən almaq istəyirdi? K. bunu 
bilmirdi, yalnız bircə onu bilirdi ki, müdafiəsi etibarlı əllərdə deyil. Ola bilsin, həmişə özünü ön 
plana çəkməyə çalışdığı lap aydın görünsə də, vəkilin dedikləri düz idi və çox güman ki, heç 
vaxt K.-nın məhkəməsi kimi böyük məhkəmə işi – özü bunu böyük iş hesab eləyirdi – 
aparmamışdı. Ancaq onun ardı-arası kəsilmədən məmurlarla əlaqələrini vurğulaması şübhəli idi. 
Məgər onların hamısı zorla K.-nın xeyrinə işləməli idilər? Vəkil söhbətin burda yalnız aşağı 
vəzifəli məmurlardan getdiyini onun nəzərinə çatdırmağı heç vaxt unutmurdu. Yəni onların 
hamısı kimlərdənsə asılı adamlar idi və məhkəmələrin gedişindəki hər hansı bir dönüş onların 
gələcəkləri üçün əhəəmiyyətli ola bilərdi. Bəlkə onlar vəkildən işin gedişində müttəhimin 
xeyirinə olmayan belə bir dönüş yaratmaq üçün istifadə edirdilər? Yoxsa bunu bütün 
məhkəmələrdə eləmirdilər? Əlbəttə, eləməzlər, bu inandırıcı deyil, yəqin elə məhkəmələr də olur 
ki, vəkilə yaxşı imkanlar yaradırlar, çünki onun ad-sanının qorunması özlərinin də maraq 
dairəsindədir. Əgər belə olarsa, bəs onlar, vəkilin deməyinə görə, K.-nın bu çətin, vacib, elə 
əvvəlindən böyük maraq doğuran məhkəməsinə necə qarışa biləcəklər? Onların nəsə eləyə 
biləcəkləri çox şübhəli idi. Şübhəli olduğu da ondan bilinirdi ki, məhkəmə neçə ay idi davam 
edirdi, ancaq ilkin vəkalətnamə hələ də təqdim olunmamışdı və vəkilin dediyinə görə də iş 
hazırda başlanğıc mərhələsində idi, başqa çür də ola bilməzdi, çünki müttəhimin başının altına 
yastıq qoymaq, əl-qolunu bağlamaq istəyirdilər ki, qəfildən hökmü oxusunlar, ya da ən azı 
istintaqın onun ziyanına başa çatıdığını, işin yuxarı instansiyalara göndərildiyini desinlər.  
K. mütləq özü işə qarışmalı idi. İndi bu qış günündə, özü də çox yorğun olduğu bir vaxtda, bütün 
bunların hamısını qeyri-ixtiyari xəyalından keçirdiyi bir anda əmin oldu ki, başqa cür 
alınmayacaq. Məhkəməyə qarşı əvvəlki nifrəti də artıq keçib getmişdi. Əgər özü bu dünyada tək 
olsaydı, məhkəməni heç vecinə almazdı və yeri gəlmişkən, belə məhkəmə, ümumiyyətlə, 
olmazdı. Ancaq indi əmisi gəlib onu vəkilin yanına aparmışdı, ailə söhbəti ortaya çıxmışdı. Artıq 
işdəki mövqeyi də hardasa məhkəmənin gedişindən asılı vəziyyətə düşmüşdü, özü ehtiyatsızlıq 
www.kitabxana.net  –  Milli Virtual Kitabxana 72 
 
eləyib tanışlarının yanında anlaşılmaz arxayınçılıqla məhkəmədən söz açmışdı, bəziləri də 
naməlum yollarla ondan xəbər tutmuşdular, məhkəmənin gedişinə uyğun olaraq, frölayn 
Bürstnerə münasibətində də tərəddüd edirdi – bir sözlə, daha məhkəməni qəbul və ya rədd etmək 
seçimi qalmamışdı, artıq işin içində idi və özünü müdafiə etməli idi. Yorulsa, daha pis olardı... 
Ancaq, əslində, bu narahatçılığı belə şişirtməyə də əsas yox idi. Qısa bir vaxt ərzində bankda 
yüksək vəzifəyə qalxa bilmişdi, hamı tərəfindən qəbul olnduğu üçün də vəzifəsində qalmışdı, 
indi isə onu bu mənsəbə çatdıran bilik-bacarıqlarını bir az məhkəməyə yönəltməli idi, onda 
şübhəsiz ki, hər şey yaxşı qurtaracaqdı. Burda nəsə əldə eləmək üçün, hər şeydən əvvəl, hansısa 
bir günah işlədib-işlətmədiyin haqqındakı bütün fikirləri bəri başdan rədd etmək lazımdır. Heç 
bir günah da yox idi. Məhkəmənin özü də böyük bir ticarət işindən başaqa bir şey deyildi və özü 
bank üçün üstün cəhətləri çox olan xeyli iş görmüşdü. Belə işlərdə, bir qayda olaraq, gözə 
görünməyən çoxlu təhlükələr yatır və ilk növbədə onların qarşısını almaq lazımdır. Bunun üçün 
də özündə nəsə yalandan bir qünah axtarmaq əvəzinə, üstün cəhətlər tapıb, imkan daxilində, 
onlardan bərk yapışmaq daha yaxşıdır. Bu baxımdan da vəkilin köməyindən tezliklə – yaxşı olar 
ki, elə bu axşam – imtina etmək qaçılmazdır. Düzdür, vəkilin dediyinə görə, indiyəcən belə şey 
olmayıb, bəlkə də ona böyük təhqir kimi baxacaqlar, ancaq K. da daha dözə bilməz ki, 
məhəkəmədə onun bütün səyləri bəlkə də öz vəkili tərəfindən yaradılan maneələrə rast gəlsin. 
Hakim bir dəfə yaxşıca silkələnsə, vəkalətnamə o dəqiqə təqdim olunacaq və imkan daxilində, 
hər gün gedib onun nəzərə alınmasını tələb etmək mümkün olacaq. Əlbəttə, bunun üçün K.-nın 
da başaqaları kimi papağını skamyanın altına qoyub dəhlizdə oturması kifayət etməyəcək. Gərək 
özü də, qadınlar da, başqa nümayəndələri də məmurlara rahatlıq verməsinlər, onları məcbur 
etsinlər ki, barmaqlıqlar arxasından dəhlizləri güdmək əvəzinə, stollarının arxasında otuurub K.-
nın vəkalətnaməsini oxusunlar. Bu cəhdlərə ara vermək olmaz, hər şey düzgün təşkil olunmalı və 
nəzarətdə saxlanılmalıdır, qoy məhkəmə görsün ki, öz hüququnu qorumağı bacaran müttəhim də 
var. 
K. bütün bunları həyata keçirə biləcəyinə nə qədər inanırdısa, vəkalətnamə hazırlayacağını 
düşünəndə də bir o qədər qorxurdu. Əvvəllər, təxminən bir həftə öncə nə vaxtsa belə bir 
vəkalətnaməni özü hazırlamalı olacağını ağlına gətirəndə untancaqlıq hissi onu bürüyürdü. 
Ancaq bunun necə çətin ola biləcəyi haqqında heç fikirləşmirdi. Yadına düşdü ki, bir dəfə 
günortadan əvvəl, işinin başından aşdığı bir vaxtda qəflətən qabağında olanların hamısını bir 
kənara çəkdi, qeyd dəftərçəsini götürdü ki, vəkalətnaməyə bənzər nəsə yazıb onu astagəl vəkilinə 
versin, ancaq elə həmin anda direktor müavinin qapısı açıldı və o ucadan gülə-gülə içəri girdi. 
Onda K.-nın kefi yaman pozuldu, halbuki dirketor müavini vəkalətnamə barədə heç nə bilmirdi 
və təbii ki, ona da gülmürdü. Əslində o, birja barədə yenicə eşitdiyi bir lətifəyə gülürdü, lətifəni 
başa düşmək üçün də nəsə çəkmək lazım idi və direktor müavini K.-nın əlindən aldığı karandaşla 
vəkalətnaməni yazmağa hazırlaşdığı qeyd dəftərçəsinə nəsə çəkdi... 
Bu gün K.-da o utancaqlıq hisslərindən əsər-əlamət qalmamışdı, vəkalətnamə mütləq yazılmalı 
idi. Əgər iş yerində buna vaxtı qalmasa – yəqin belə də olacaqdı – onda gecələr evdə yazardı. 
Əgər gecələr də bəs eləməsə, məzuniyyət götürməli idi. Yarı yolda qalmaq olmazdı! Bu yalnız 
işgüzar əlaqələrdə deyil, hər yerdə, hər zaman ən mənasız iş hesab olunurdu. Düzdür, 
vəkalətnamə yazmaq, demək olar ki, sonu-sonucu görünməyən bir iş idi. Ola bilsin, heç qorxaq 
adam olmayasan, ancaq cox asanca belə bir fikrə gələsən ki, onu heç vaxt yazıb qurtarmaq 
mümkün olmayacaq. Ona görə yox ki, ya tənbəllikdən, ya da məkrdən vəkili yazmağa 
www.kitabxana.net  –  Milli Virtual Kitabxana 73 
 
qoymursan... Ona görə ki, mövcud ittihamın nədən ibarət olduğunu, eləcə də sonra hansılarının 
qoşulacağını biməyə-bilməyə həyatında baş verən bütün hadisələri xırdalığına kimi yaddaşında 
canlandırmalı, təsvir etməli və onların hamısını da müxtəlif cəhətlərdən səciyyələndirməlisən. 
Üstəlik də, çox kədərli bir iş idi. Bəlkə də təqaüdə çıxandan sonra uşaqlaşmış qocalığını 
ovundurmaq, uzun çəkən günləri gödəltmək üçün yaxşı məşğuliyyət idi. Ancaq indi K. bütün 
fikrini-zikrini işə yönəltməli olduğu bir vaxtda, yel kimi uçub gedən hər saat ərzində yüksələ-
yüksələ artıq direktor müavininə əsas rəqib olduğu halda, cavan oğlan kimi bu qısa gecələrdən, 
gündüzlərdən zövq almalı olduğu bir zamanda oturub vəkalətnamə yazmalı idi. Yenə xəyalında 
özünə yazığı gəldi. Demək olar ki, qeyri-ixtiyari, bütün bunların hamısına son qoymaq üçün 
barmaqlarını elektrik zənginin düyməsində gəzdirdi. Sonra onu basıb saata baxdı. On bir idi. Düz 
iki saat qiymətli vaxtını bu xəyallara sərf eləmişdi və əvvəlkindən də çox yorulmuşdu. Ancaq 
bunlar itirilmiş saatlar deyildi, çıxardığı qərarlar nə vaxtsa xeyirli ola bilərdi. Xidmətçilər 
gündəlik poçtdan əlavə, K.-nı çoxdan gözləyən iki cənabın vizit kartını da gətirdilər. Bankın 
vacib müştərilərindən olduqları üçün onları çox gözlətmək olmazdı. Axı niyə belə pis vaxtda 
gəlmişdilər, nə üçün -bunu sanki bağlı qapının o tərəfində oturan cənablar soruşurdu – yorulmaq 
bilməyən K. işin bu qızğın çağında öz şəxsi məsələləri ilə məşğul olurdu? İndiyəcən olanlardan 
da, bundan sonra olacaqlardan da yorulan K. ilk gələni qəbul etmək üçün ayağa durdu. 
Gələn cənab balacaboy, gülərüz, K.-nın yaxşı tanıdığı bir fabrik sahibi idi. O, K.-nı vacib işindən 
ayırdığı üçün üzr istədi, öz növbəsində K. da onu çox gözlətdiyi üçün üzrxahlıq elədi. Ancaq bu 
üzrxahlığı elə qeyri-ixtiyari, elə qəlp səslə elədi ki, fabrik sahibinin başı öz işlərinə qarışmış 
olmasaydı, bunu hiss edərdi. Ancaq o, tələsik çiblərindəki haq-hesab kağızlarını, cədvəlləri 
çıxarıb K.-nın qarşısına düzdü, ayrı-ayrı bəndlərə izahat verdi, hətta bir ötəri baxışla gözünə 
sataşan xırda hesablama səhvini də düzəltdi, K.-ya bir il bundan əvvəl oxşar bir iş gördüklərini 
xatırlatdı, sözgəlişi onu da dedi ki, başqa bir bank çox böyük güzəştlərlə onunla bu işi görmək 
istəyir və nəhayət, susdu ki, K.-nın fikrini öyrənsin. K. doğrudan da əvvəlcə fabrik sahibinin 
dediklərinə diqqətlə qulaq asdı, işin vacibliyi onu da tutdu, ancaq bu çox çəkmədi, bir az 
keçəndən sonra daha qulaq asmadı, bir az da fabrik sahibinin ucadan dediklərinə başını 
tərpətməklə cavab verdi, axırda heç bunu da eləmədi və yalnız onun kağızlara tərəf əyilmiş daz 
başına baxmaqla kifayətləndi, eyni zamanda özü-özündən soruşdu ki, görəsən bu adam öz 
danışdıqlarının mənasız olduğunu nə vaxt anlayacaq. Fabrik sahibi nəhayət susdu və K.-ya 
doğrudan da elə gəldi ki, bu, özbaşına belə olmadı, kişi ona imkan yaratdı ki, qulaq asmaq 
iqtidarında olmadığını özü etiraf etsin. Yalnız təəssüf hissi ilə fabrik sahibiinin bütün etirazlara 
hazır olan gərgin baxışlarından duydu ki, bu işgüzar müzakirə davam etdirilməlidir. Əmrə tabe 
olan adam kimi başını aşağı əydi, karandaşın ucunu yavaş-yavaş kağızın üstündə gəzdirməyə 
başladı, hərdən onu saxladı, diqqətlə hansı rəqəməsə baxdı. Fabrik sahibi bunu nəyəsə etiraz 
əlaməti kimi qəbul etdi, bəlkə doğrudan da rəqəmlər düz deyildi, bəlkə də onlar heç nəyi 
dəyişnirdi, ancaq hər halda əlini kağızın üstünə qoraraq K.-ya bir az da yaxın dayandı, işin 
ümumi mahiyyətini təzədən izah etməyə başladı. 
– Çətindir, – deyən K. dodaqlarını büzdü, fabrik sahibi əli ilə kağızın üstünü örtdüyü üçün nə 
edəcəyini bilməyib geri söykəndi. Hətta direktorun qapısı açılıb, onun çöl tərəfində sanki tül 
pərdənin arxasında dayandığı üçün güclə seçilən direktor müavini görünəndə də başını tam 
qaldırmadı. Müavinin qapıda görünməsinə çox da fikir verməyən K. bu görüntünün yanındakına 
necə təsir etdiyini müşayiət etməklə kifayətləndi və sevindi. Çünki fabrik sahibi tez kreslosundan 
hoppanıb qalxdı, direktor müavininə tərəf tələsdi. K.-dan olsaydı, o lap qaça-qaça gedərdi, 
www.kitabxana.net  –  Milli Virtual Kitabxana 74 
 
qorxurdu ki, birdən ona çatmaz. Sən demə, qorxusu əbəs imiş, onlar üzbəüz gəldilər, əl verib 
görüşdülər və birlikdə K.-nın yazı stoluna tərəf gəldilər. Fabrik sahibi şikayətə başladı ki, onun 
təklif etdiyi işə prokurist o qədər də maraq göstərmədi və direktor müavinin baxışları altında 
başını kağızlara tərəf əyən K.-nı göstərdi. Sonra ikisi də yazı stoluna söykənəndə və fabrik sahibi 
direktor müavinini öz tərəfinə çəkmək istəyəndə, K.-ya elə gəldi ki, son dərəcə cüssəli görünən 
bu iki kişi başı üzərindən onun haqqında danışır. Yavaş-yavaş, ehtiyatla gözlərini qaldırdı ki, 
yuxarıda nələr baş verdiyini görsün, o tərəfə baxmadan stolun üstündəki kağızlardan birini 
götürdü, onu ovcunun içinə alıb özü də dikəldi. Həmin anda heç nə barədə düşünmürdü, 
beynində yalnız bircə fikir dolaşırdı: özünü elə aparmalıdır ki, guya vəkalətnaməni yazıb 
qurtarıb, tamanilə yüngülləşib. Fabrik sahibinə çox diqqətlə qulaq asan direktor müavini ötəri 
kağıza baxdı, orda yazılanı heç oxumadı, çünki prokurist üçün vacib olan şeylər onun üçün 
əhəmiyyətsiz idi və kağızı K.-nın əlindən alaraq dedi: 
– Təşəkkür edirəm, mən artıq hər şeyi bilirəm. – və onu sakitcə qaytarıb stolun üstünə qoydu. K. 
çəp nəzərlərlə onu süzdü, müavin isə bunu görmədi, görsə də vecinə almadı, tez-tez ucadan 
güldü, hətta bir dəfə öz hazırcavablığı ilə fabrik sahibini pərt elədi, elə o dəqiqə də könlünü alıb 
işi sona çatdırmaq üçün onu otağına dəvət etdi:  
– Vacib işdir, mən buna gərək yaxşı-yaxşı baxam. Bu işdən onu azad etsək, – əslində, bunu da 
fabrik sahibinə deyirdi – yəqin cənab prokuristin də ürəyincə olar. Elə işdir ki, ona gərək 
arxayınçılıqla baxasan. Ancaq, deyəsən, onun işi bu gün çoxdur, qözləmə otağında da bir neçə 
nəfər çoxdan oturub. 
K. üzünü ondan çevirib, öz mehriban, ancaq donuq təbəssümlə yalnız fabrik sahibinə baxmaqdan 
özünü güclə saxladı, onların işinə qarışmadı, bir az irəli əyilərək hər iki əli yazı stoluna söykəndi, 
bu iki cənabın danışa-danışa kağızları stolun üstündən necə götürdüklərinə, direktorun otağında 
gözdən itdiklərinə baxdı. Ancaq qapıya çatanda, fabrik sahibi geri döndü, dedi ki, hələ 
xudahafisləşmir, müzakirənin uğurlu nəticəsi barədə, əlbəttə, cənab prokuristə məlumat verəcək, 
bundan əlavə də, ona deyiləsi bir-iki sözü var. 
Nəhayət, K. tək qaldı. Daha kimisə qəbul etmək barədə düşünmürdü və qeyri-ixtiyari sevinirdi 
ki, nə yaxşı bayırdakılar onun hələ də fabrik sahibi ilə söhbət etdiyini düşünürlər və buna görə də 
heç kəs, hətta xidmətçi də içəri girə bilməz.  
Pəncərəyə tərəf gedib ona söykəndi, bir əli ilə onun dəstəyindən tutub meydana baxdı. Qar hələ 
də yağır, hava da açılmırdı ki açılmırdı. 
Niyə narahat olduğunu bilmədən, uzun zaman beləcə oturdu, yalnız hərdən geri dönərək çiyinləri 
üzərindən səksəkə ilə qəbul otağının qapısına baxdı, elə bildi, ordan səs gəlir. Ancaq heç kəsin 
gəlmədiyini görüb sakitləşdi, əlüzyuyana tərəf gedib soyuq su ilə yuyundu, ayıq başla təzədən 
pəncərənin önünə qayıtdı. Müdafiəsini öz üzərinə götürmək qərarı ona əvvəlkindən də 
məsuliyyətli göründü. Nə qədər ki müdafiəni vəkilin boynuna qoymuşdu, elə bil məhkəmənin 
ona aidiyyatı yox idi, onu uzaqdan müşahidə edirdi, birbaşa bağlılıq hiss eləmirdi , istəsəydi 
onun nə yerdə olduğu ilə maraqlana bilərdi, istəməsəydi də çəkilib bir kənarda durardı. Ancaq 
artıq müdafiəsini öz üzərinə götürdüyü üçün, ən azı, indiki vaxda özünü bütövlükdə məhkəməyə 
həsr etməli idi və burda qazanacağı uğurla gələcəkdə tamamilə, biryolluq azad olacaqdı, lakin 
buna nail olmaq üçün özünü hələlik əvvəlkindən də betər təhlükələrin qoynuna atmalı idi. Əgər 
www.kitabxana.net  –  Milli Virtual Kitabxana 75 
 
qərarına şübhəsi olsaydı da, direktor müavini və fabrik sahibi ilə keçirdiyi anlar bunun əksini 
deyəcəkdi. Hər şey bir yana, eləcə müdafiəsini öz üzərinə götürmək qərarına gələndən sonra 
onların yanında necə oturmuşdu?! Elə bil, hər şey qurtarıb getmişdi... Bəs sonrası necə olacaqdı? 
Onu daha nələr gözləyirdi? Bütün bu çətinliklərin arasından onu uğurlu sonluğa aparan yolu tapa 
biləcəkmi? Özünü istənilən şəkildə müdafiə etmək – qalanları boş şey idi – hə, özünü istənilən 
şəkildə müdafiə etmək həm də, imkan daxilində, bütün işlərindən əl çəkmək məcburiyyətində 
qalmaq demək deyildimi? Bunların öhdəsindən gələ biləcəkmi? Bankda işləyə-işləyə bunları 
bacara biləcəkmi? Axı söhbət burda yalnız vəkalətnamənin yazılmasından getmirdi ki, 
məzuniyyət götürəydi, halbuki məhz indi məzuniyyət istəməyin özü böyük risq idi – əslində, 
söhbət burda nə vaxt qurtaracağı bilinməyən bir məhkəmədən gedirdi! Gör K. qəfildən öz həyat 
yolunda hansı çətinliklə üz-üzə qaldı! 
Bütün bunlardan sonra indi bankın işlərini görməli idi? Yazı stolunun üstünə baxdı... İndi 
müştəriləri qəbul edib onlarla danışıglar aparmalı idi? Məhkəməsi getdiyi bir vaxtda, məmurların 
çardaqdakı otaqlarında oturub onun sənədlərini araşdırdığı bir zamanda özü bank üçün işləməli 
idi? Məgər bunun özü məhkəmənin icazəsilə elə bu məhəkəmə ilə bağlı ona verilən işgəncəyə 
oxşamırdımı?! Bəs görəsən bankdakı işinə qiymət verilərkən onun indiki vəziyyətini nəzərə alan 
olacaqmı? Yox, heç kim heç vaxt almayacaq! Demək olmazdı ki, onun məhkəməsindən heç 
kəsin xəbəri yox idi, aydın şəkildə olmasa da, bilirdilər, ancaq kimin bilməsi, nə dərəcədə 
bilməsi məlum deyildi. Güman ki, şayələr direktor müavininə qədər gedib çatmamışdı, yoxsa 
həmkarı olduğuna baxmazdı, ona yazığı gəlməzdi və bundan K.-nın əleyhinə necə istifadə etdiyi 
də aydınca görünərdi. Bəs direktor? Əlbəttə, o, K. haqqında yaxşı fikirdə idi, bəlkə də məhkəmə 
barədə eşitsə, onun işini yüngülləşdirmək üçün əlindən gələni edərdi, ancaq məlum məsələ idi ki, 
indi o da heç nə eləyə bilməzdi, çünki direktorun xəstəhal vəziyyətindən istifadə edərək öz 
hakimiyyətini möhkəmlətməyə çalışan müavinlə müqayisədə K.-nın indiyəcən olan üstünlüyü 
zəifləməyə başlamışdı. Bəs K. nəyə ümid edə bilərdi? Kim bilir, bəlkə də belə fikirlərlə özünün 
müqavimət gücünü azaldırdı, ancaq nəyəsə uyub aldanmaq da olmazdı, hazırkı anda hər şeyə 
bacardığı qədər ayıq nəzərlərlə baxması da vacib idi. 
Heç bir səbəb olmadan, yalnız yazı stoluna yaxınlaşmamaq xatirinə pəncərəni açmaq istədi. 
Ancaq çətin açıldığı üçün dəstəyi ikiəlli burmalı oldu. Elə həmin anda da otağa açıq yerin eni, 
uzunu boyda tüstü qarışıq duman doldu, yüngülcə yanıq iyi hiss olundu. Külək bir-neçə qar 
dənəciyini də içəri sovurdu.  
– Yaman pis payız oldu, – arxa tərəfdən Fabrik sahibinin səsi eşidildi. Direktor müavivinin 
otağından cıxaraq hiss olunmadan içəri girmişdi. K. başını tərpətdi və narahatlıqla onun 
qoltuğundakı qovuluğa baxdı: yəqin indi ordakı kağızları çıxarıb müavinlə apardığı danışıqların 
nəticəsi barədə məlumat verməyə başlayacaq! Fabrik sahibi onun baxışlarını tutdu, əlini 
qovuluğun üstünə vura-vura, onu açmadan dedi: 
– Siz indi danışıqların nəticəsini bilmək istəyirsiniz. Demək olar ki, imzalanmış müqavilə artıq 
cibimdədir. Sizin bu direktor müavini qiyamət adamdır, ancaq həm də təhlükəlidir... – o güldü, 
K.-nın əlini sıxaraq onu da güldürməyə çalışdı. Fabrik sahibinin kağızları göstərmək istəməməsi 
K.-nı şübhələndirdi və ona görə də burda gülməli heç nə görmədi. -Cənab prokurist, yəqin hava 
sizə pis təsir eləyir, bu gün çox qəmginsiniz... 
– Elədir, – deyən K. əlini gicgahına apardı. – Başım ağrıyır... Ailə qayğıları... 
www.kitabxana.net  –  Milli Virtual Kitabxana 76 
 
– Çox düz deyirsiniz! – hövsələsiz olduğu üçün heç kəsə sakitcə axıra qədər qulaq asa bilməyən 
fabrik sahibi dilləndi. -Hərənin öz dərdi var... 
K., qeyri-ixtiyari, qapıya tərəf yönləndi, sanki fabrik sahibini bayıracan ötürmək istəyirdi. O isə 
dedi: 
– Cənab prokurist, sizə deyiləsi bir sözüm də var. Bəlkə də bununla sizə bu gün çox əziyyət 
vermiş oluram, çünki son vaxtlar iki dəfə yanınıza gəlmişəm, ancaq ikisində də yadımdan çıxıb 
deməmişəm. Gələn dəfəyə də saxlasam, yəqin ki mənasını tamam itirmiş olacaq. Ola bilər, 
mənim indi deyəcəyim sözün sizə xeyiri dəyər, ona görə də sonradan təəssüflənməli olarıq... – K. 
cavab verməyə macal tapmamış fabrik sahibi ona bir az da yaxınlaşaraq yumruqladığı əlini 
yüngülcə onun sinəsinə toxundurdu və astadan dedi: – İşiniz məhkəmədədir, elə deyilmi? 
K. geri çəkilərək fikirləşmədən dedi: 
– Bunu sizə direktor müavini deyib! 
– Xeyr, xeyr, direktor müavini hardan bilərdi? 
– Bəs siz hardan bilirsiniz? – K. artıq sakitləşmişdi. 
– Hərdən mənə məhkəmə barədə bəzi xəbərlər çatır, sizə demək istədiyim də elə bu xəbərlərdən 
biridir. 
 
– Bu məhkəmə ilə nə yaman çox adamın əlaqəsi varmış... – Başını aşağı salmış fabrik sahibini 
yazı stoluna tərəf apardı. Onlar bvayaqkı kimi üzbəüz oturdular və fabrik sahibi dedi: 
– Təəssüf ki sizə çox şey deyə bilməyəcəm, ancaq belə məsələlərdə ən xırda şeyləri də nəzərdən 
qaçırmaq olmaz. Bundan əlavə, köməyi lap az da olsa, sizin üçün mütləq nəsə etmək istəyirəm. 
İndiyə qədər biz çox yaxşı tərəfdaş olmuşuq, elə deyilmi? Elə isə... – K. bu günki müzakirə 
zamanı etdiyi hərəkətə görə üzrxahlıq eləmək istədi, ancaq fabrik sahibi ona sözünü kəsməyə 
imkan vermədi. Govuluğu bərk-bərk qoltuğuna sıxmaqla tələsdiyini göstərdi və sözünə davam 
etdi: – Sizin məhkəməniz barədə Titorelli adlı bir nəfərdən eşitmişəm. Rəssamdır, Titorelli də 
ləqəbidir, əsil adını isə bilmirəm. İki ildir ki, hərdən mənim yanıma gəlir, xırda şəkillər gətirir, 
mən də əvəzində bir növ sədəqə verirəm, özü də, demək olar ki, dilənçi kökündədir. Ancaq 
şəkillər qəşəng olur: çəmənlik mənzərələri, buna bənzər təsvirlər... Alverimiz çox yaxşı gedirdi 
və ikimiz də buna öyrəşmişdik. Ancaq axır zamanlarda tez-tez gəlməyə başladı və mən də bunu 
ona irad tutdum, maraqlandım ki, təkcə rəssamlıqla necə dolana bilir. Eşidəndə ki, onun əsas 
gəlir mənbəyi portret çəkməkdəndir, çox təəccübləndim. Dedi ki, məhkəmə üçün işləyir. Hansı 
məhkəmə olduğunu soruşdum. Və o, məhkəmə barədə mənə xeyli danışdı. Eşitdiklərimə necə 
təəccübləndiyimi siz daha yaxşı təsəvvür edərsiniz. Həmin vaxtdan bəri hər dəfə gələndə 
məhkəmə barədə nəsə bir yenilik eşidirdim və beləliklə də onun haqqında müəyyən təsəvvürüm 
olurdu. Düzdür, Titorelli bir az boşboğazdır, onu tez-tez başdan eləməyim də yalnız yalan 
danışdığına görə deyil, ən çox da ona görədir ki, öz qayğıları içində itib-batan bir iş adamı kimi 
başqa şeylərlə maraqlanmağa vaxtım yoxdur. Bunu sözgəlişi dedim... Bəlkə – elə indi ağlıma 
gəldi – Titorellinin sizə nədəsə köməyi dəydi, hakimlərin çoxunu tanıyır... Özü elə sözükeçən 
adam olmasa da, nüfuzlu şəxslərlə əlaqə yaratmaq üçün məsləhətlər verər. Ola bilsin, bu 
www.kitabxana.net  –  Milli Virtual Kitabxana 77 
 
məsələhətlər heç nəyə yaramasın, ancaq zənnimcə, onları bilmək xeyrinizə olar. Axı sizin 
özünüz də, demək olar ki, vəkilsiniz. Mən həmişə deyirəm: prokurist K., demək olar ki, vəkildir. 
Məhkəməniz sarıdan da heç bir narahatçılığım yoxdur. Titorellinin yanına getmək istəyirsiniz? 
Mənim tövsiyəmlə əlindən gələni sizin üçün edəcək. Mənə doğrudan da elə gəlir ki, onun yanına 
getməlisiniz. Əlbəttə, elə vacib deyil ki, bu gün gedəsiniz... Başqa vaxt gedin... İmkan düşəndə... 
Ancaq onu da deyim ki, mən məsləhət bildiyimə görə Titorellinin yanına getməniz məcburi 
deyil. Xeyr, əgər sizə elə gəlirsə, Titorellisiz də keçinə bilərsiniz, bu daha yaxşı, onda getməyin. 
Bəlkə daha dəqiq planınız var, Titorelli maneçilik edər. Xeyr, elə isə, heç vaxt getməyin! 
Belələrindən məsləhət almağa da gərək özünü məcbur edəsən. Yaxşı, necə istəyirsiniz, elə də 
eləyin. Bax, bu tövsiyə məktubu, bu da onun ünvanı... 
Pərt olmuş K. məktubu alıb cibinə dürtdü. Bu məsləhət nə qədər xeyirli olsa da, ziyanı bundan 
çox idi və həmin ziyan da ondan ibarət idi ki, fabrik sahibi məhkəmədən xəbər tutmuşdu, rəssam 
da şayələri yaymaqda davam edirdi. Özünü güclə məcbur edib, artıq qapıya tərəf gedən fabrik 
sahibinə təşəkkür əlaməti kimi bir-iki xoş söz deyə bildi. 
– Onun yanına gedəcəm, – K. bu sözləri fabrik sahibi ilə qapının ağzında vidalaşanda dedi. – Ya 
da, indi işim çox olduğu üçün məktub yazacam ki, bura gəlsin. 
– Bilirdim ki, ən yaxşı çıxış yolunu özünüz tapacaqsınız. Ancaq mən elə fikirləşirdim ki, 
məhkəmə barədə danışmaq üçün siz Titorelli kimi adamları banka çağırmazsınız. Belələrinin 
əlinə məktub vermək də həmişə xeyir gətirmir. Ancaq siz yəqin ki hər şeyi ölçüb-biçmisiniz və 
yaxşı bilirsiniz ki, nəyi etmək olar, nəyi yox... 
K. başını tərpədərək fabrik sahibini qəbul otağından ötürdü. Zahirən sakit görünsə də, özü 
özündən qorxdu: Titorelliyə məktub yazacağını yalnız dildə demişdi ki, bu məsləhətini 
qiymətləndirdiyini, Titorelli ilə görüşmək üçün o dəqiqə yollar axtardığını fabrik sahibinə 
çatdırsın, ancaq onun köməyini doğrudan da dəyərli hesab edərdisə, tərəddüd etmədən həmin 
məktubu yazardı. Lakin bunun necə təhlükəli olduğunu fabrik sahibinin sözlərindən sonra başa 
düşdü. Doğrudanmı daha öz sağlam düşüncə tərzinə etibar eləyə bilməzdi? Məgər direktor 
müavini ilə aralarında bircə qapı ola-ola öz məhkəməsi barədə məsləhət almaq üçün üstəlik də 
məktub yazıb kimliyi bəlli olmayan bir adamı banka dəvət etmək bəlkə də bunun başqa 
təhlükələr yaradacağını görməmək, daha doğrusu, özünü həmin təhlükələrin qoynuna atması 
demək deyildimi? Axı onun yanında həmişə kimsə olmurdu ki, xəbərdar etsin. İşə bax ki, məhz 
indi, bütün gücünü toplayıb işə girişmək istədiyi bir anda öz sayıqlığına hələ indiyəcən 
görmədiyi-tanımadığı bir şübhə yaranmışdı! Doğrudanmı bank işlərində rastlaşdığı çətinliklər 
indi də məhkəmədə başlayırdı? Artıq indi heç özü də başa düşmürdü ki, Titorelliyə məktub yazıb 
onu banka dəvət etmək haradan ağlına gəlmişdi... 
Xidmətçi ona yaxınlaşaraq qəbul otağındakı skamyada oturan üç nəfəri göstərəndə, K. hələ də 
başını bulayırdı. Onlar burda çoxdan oturub nə vaxt K.-nın qəbuluna düşəcəklərini gözləyirdilər. 
İndi xidmətçi onunla danışanda, onlar ayağa durdular və üçü də fürsətdən istifadə edib K.– ya 
birinci yaxınlaşmaq istədi. Bank tərəfindən hörmətsizlik olunduğu və bu qədər vaxt itirdikləri 
üçün onlar da hörmət saxlamaq istəmirdilər. Hətta onlardan biri dilə gəldi: 
– Cənab prokurist! 
www.kitabxana.net  –  Milli Virtual Kitabxana 78 
 
Ancaq K. xidmətçiyə paltosunu gətirməyi tapşırmışdı və onun köməyilə geyinə-geyinə dedi: 
– Bağışlayın, cənablar, indi sizi qəbul etməyə vaxtım yoxdur. Sizdən çox-çox uzr istəyirəm, 
təcili işim var, getməliyəm. Özünüz də gördünüz ki, məni çox yubandırdılar. Lütfən sabah və ya 
başqa bir gün gələ bilməzsiniz? Bəlkə telefonla danışaq? Ya da, indi nə iş üçün gəldiyinizi mənə 
qısaca deyin, sizə yazılı şəkildə ətraflı cavab verim. Ancaq yaxşı olar ki, başqa vaxt gələsiniz. 
K.-nın təklifləri mənasız yerə gözlədiklərini anlamış cənabları elə təəccübləndirdi ki, söz 
tapmayıb bir-birinin üzünə baxdılar. 
– Deməli, razılaşdıq! – deyən K. şlyapasını gətirmiş xidmətçiyə tərəf döndü. K. otağının açıq 
qapısından bayırda qarın gücləndiyi görünürdü. Ona görə də K. paltosunun yaxalığını qaldırdı və 
onu boğazına qədər düymələdi.  
Elə həmin anda direktor müavini qonşu otaqdan çıxdı, K.-nın paltoda həmin cənablarla 
danışdığını görəndə təbəssümlə soruşdu: 
– Gedirsiniz, cənab prokurist? 
– Bəli, – K. qamətini düzəltdi, – iş dalınca gedirəm. 
Ancaq direktor müavini artıq müştərilərə tərəf dönmüşdü: 
– Bəs bu cənablar? Mənə elə gəlir, onlar çoxdan gözləyirlər. 
– Artıq biz razılığa gəlmişik, – dedi K. 
Ancaq kişilər daha özlərini saxlaya bilmədilər, K.-nı aralığa alıb izah etməyə başladılar ki, işləri 
çox vacib olmasaydı, bu qədər gözləməzdilər və ona görə də hər şeyi ətraflı, özü də təklikdə 
müzakirə etməlidirlər. Direktor müavini bir az onlara qulaq asdı, sonra əlindəki şlyapasının toz 
qonmuş yerlərini təmizləyən K.-ya baxıb dedi: 
– Cənablar, bunun çox sadə bir yolu var. Əgər rəva bilsəydiniz, cənab prokuristin əvəzinə özüm 
sizinlə söhbət edərdim. Əlbəttə, işiniz mütləq müzakirə olunmalıdır. Biz də sizin kimi iş 
adamlarıyıq və vaxtın iş adamı üçün nə demək olduğunu yaxşı bilirik. Bəlkə içəri buyurasınız? – 
və özünün qəbul otağının qapısını açdı. 
K.-nın məcburiyyət qarşısında qalıb əldən verdiklərini direktor müavini elə o dəqiqə də 
özününküləşdirirdi! Bəs K.-nın əldən verdikləri lazım olduğundan da çox deyildimi? İndi də çox 
qeyri-müəyyən, özü də etiraf eləməliydi ki, cüzi ümidlərlə tanımadığı-bilmədiyi bir rəssamın 
yanına gedə-gedə burdakı nüfuzuna sağalmaz yaralar vururdu. Bəlkə də ən yaxşısı bu olardı ki, 
paltosunu çıxarıb həmin adamlarla özü danışaydı. Bəlkə də həmin anda direktor müavinini öz 
otağında görməsəydi, bunu edərdi. Müavin sanki özünün iş otağındakı rəflərdə nəsə axtarırdı. 
Həyəcanlanmış K. qapıya tərəf gedəndə, o dedi: 
– Ah, siz hələ getməmisiniz! – üzünü K.-ya tərəf çevirəndə, sifətindəki çoxsaylı gərgin qırışlar 
yaş əlaməti kimi deyil, güc nişanəsi kimi göründü və o, yenidən axtarmağa başladı. – Müqaviləni 
axtarıram, firmanın nümayəndəsi deyir ki, sizdə olmalıdır. Bəlkə mənə kömək edəsiniz?! – K. bir 
addım da atdı, ancaq həmin anda müavin dedi: – Təşəkkür edirəm, tapdım... – və bir qalaq kağızı 
götürüb otağına qayıtdı. Yəqin ki orda müqavilədən əlavə başqa sənədlər də vardı. 
www.kitabxana.net  –  Milli Virtual Kitabxana 79 
 
“İndi ona gücüm çatmaz”, – K. ürəyindən keçirdi. – “Qoy bu şəxsi işlərimi həll edim... Onda 
bunu birinci hiss eləyən o olacaq. Özü də əməlli-başlı hiss eləyəcək, payını alacaq...” Bu fikirdən 
sonra bir az yüngülləşən K. dəhlizin qapısını çoxdan açıq saxlayan xidmətçiyə tapşırdı ki, imkan 
düşəndə, direktora onun iş dalınca getdiyini çatdırsın və müəyyən vaxt ərzində yalnız öz işi ilə 
məşğul ola biləciyinə sevinərək bankdan çıxdı.  
Elə o dəqiqə də məhkəmə dəftərxanaları olan yerdən tamamilə əks istiqamətdəki bir qəsəbədə 
yaşayan rəssamın yanına yollandı. Kasıb-kusublar yaşayan bir yer idi, evlər ordakından da 
bomboz görünürdü və küçələr ərimiş qarın ordan-burdan qabağına qatıb gətirdiyi zir-zibillə 
dolmuşdu. Rəssamın yaşadığı evin böyük alaqapısının bircə tayı açıq idi, bağlı tayının yanındakı 
divarda deşik vardı və K. yaxınlaşan anda oradan ürəkbulandıran sarı rəngli maye buğlana-
buğlana bayıra axdı, bir neçə siçovul qorxudan yaxındakı çirkarxa doluşdu. Pilləkənin ayağında 
bir uşaq ağzı üstə yıxılıb ağlayır, ancaq səsi qapının o biri tərəfindəki tənəkə sexindən gələn 
gurultudan eşidilmirdi. Sexin qapısı açıq idi və üç şəyird nəyisə dövrələyib çəkiclə döyəcləyirdi. 
Divardan asılmış ağ tənəkə lövhədən qopan ölgün işıq zolağı şəyirdlərdən ikisinin üstünə düşür, 
onların sifətlərini, önlüklərini parıldadırdı. K.-nın bütün bunlara uzun-uzadı tamaşa etməyə vaxtı 
yox idi, çünki burdakı işini tez qurtarmaq, rəssama bir-iki sual verib onu yoxlamaq və elə həmin 
dəqiqə də banka qayıtmaq istəyirdi. Burda kiçicik bir uğur qazana bilsə, bu gün bankdakı işləri 
də yaxşı gedəcəkdi. Dördüncü mərtəbədə addımlarını yavaşıtdı, nəfəsi kəsilirdi, pilləkənlər də, 
mərtəbələr də çox hündür idilər və rəssam da lap yuxarıda, çardaqda yaşayırdı. Burda hava 
çatmırdı, heç pilləkən duracaqları da yox idi, dar pilləkənlərin hər iki tərəfini divarlar tutmuşdu, 
yalnız hündürdə bir-iki balaca pəncərə qoyulmuşdu. K. yenicə dayanıb nəfəsini dərən anda, 
mənzillərin hansındansa balaca qız uşaqları çıxaraq gülüçə-gülüşə, tələsə-tələsə yuxarı qalxmağa 
başladılar. K. yavaş-yavaş onların arxasınca getdi, qızlardan biri büdrəyərək geri qaldığı üçün 
ona çatdı, pillələri yanaşı çıxanda soruşdu: 
– Rəssam Titorelli burda yaşayır? 
Təxminən on üç yaşında olan bu qız bir az da qozbel idi və cavab əvəzinə dirsəyi ilə K. toxundu, 
çəpəki nəzərlərlə onu süzdü. Nə yaşı, nə də fiziki çatışmazlığı qızı tamamilə pozulmaqdan xilas 
edə bilməmişdi. Heç gülümsəmir, yalnız ciddi, kəskin, gəl-gəl deyən baxışlarla K.-nı süzürdü. K. 
özünü elə göstərdi ki, guya onun özünü necə apardığını görmür və soruşdu: 
– Rəssam Titorellini tanıyırsan? 
Qız başını tərpədərək suala sualla cavab verdi: 
– Onunla nə işiniz var? 
K.-ya elə gəldi ki, bu tələsikdə də Titorelli barədə nəsə öyrənsə yaxşıdır. 
– Şəklimi çəkdirəcəm. 
– Şəklinizi çəkdirəcəksiniz? – ağzı açıla qalan qız əlini yüngülcə K.-ya toxundurdu, elə bil nəsə 
çox qeyri-adi, mənasız bir söz eşitdi, onsuz da qısa olan ətəyini əlləri ilə bir az da yuxarı 
dartaraq, bacardığı qədər sürətlə, artıq səsləri yuxarı mərtəbələrdə eşidilməz olan rəfiqələrinin 
arxasınca qaçdı. Pilləkənin növbəti dönəcəyində K. qızların hamısını təzədən gördü. Məlum 
məsələ idi ki, qozbeldən K.-nın nəyə gəldiyini öyrənmişdilər və onu gözləyirdilər. Onlar hər iki 
www.kitabxana.net  –  Milli Virtual Kitabxana 80 
 
tərəfdən divara qısılmışdılar ki, K. aralarından rahat keçə bilsin və əlləri ilə önlüklərini 
düzəldirdilər. Qızların sir-sifətləri, eləcə də divar boyu belə düzülmələri həm uşaq olmalarından, 
həm də baxımsız qaldıqlarından xəbər verirdi. İndi K.-nı dövrəyə almış qızların başında 
yolgöstərən qozbel dayanmışdı. K. elə onun sayəsində mənzili düz tapmışdı. Əslində, bir az da 
qalxmaq istəyirdi, ancaq qız ona göstərdi ki, Titorellinin yanına getmək üçün dönmək lazımdır. 
Rəssamın mənzilinə gedən pilləkən daha dar, uzun idi və qurtaracağı da görünürdü: Titorellinin 
qapısının ağzında sona çatırdı. Rəng vurulmamış taxtadan düzəldilmiş bu qapının qarşısı o 
birilərinə nisbətən daha işıqlı idi, çünki lap yuxarıda çəpinə qoyulmuş balaca bir pəncərə vardı və 
Titorellinin adı da qalın fırça ilə qırmızı rəngdə yazılmışdı. K. öz “dəstəsi” ilə pillənin ortasına 
çatmamış, yuxırıda qapı azacıq aralandı və orada gecə köynəyində bir kişi göründü, deyəsən hay-
küylü addım səslərini eşitmişdi. Dəstəni görəndə: 
– Oho! – deyərək gözdən itdi. 
Qozbel sevincindən əl çaldı, o biri qızlar da K.-nın arxasına düzülərək sanki onu tələsdirməyə 
çalışdılar. 
Onlar hələ çatmamış, rəssam qapını tam açdı və baş əyərək K.-nı içəri dəvət elədi. Qızları isə 
qoymadı, nə qədər minnət eləsələr də, zorla dürtülmək istəsələr də, heç birini içəri buraxmadı. 
Yalnız qozbel onun qolunun altından sivişib keçə bildi, ancaq rəssam tez onun ardınca cumdu, 
ətəyindən tutub fırlada-fırlada geri gətirdi, burda olmadığı anda belə içəri girməyə cəsarət 
etməyən qızların yanında yerə qoydu. K. heç bilmədi, bu gördüklərinə nə desin, sanki dostlar bir-
biri ilə zarafatlaşırdı. Qapının ağzına düzülmüş qızlar boyunlarını irəli uzadaraq bir neçə 
zarafatyana söz dedilər, ancaq K. heç birini başa düşmədi, hələ də qozbeli əlindən yerə 
qoymayan rəssam güldü. Sonra o, qapını örtüb, yenə də təzim etdi, əlini K.-ya uzadaraq özünü 
təqdim etdi: 
– Rəssam– heykəltaraş Titorelli! 
K. hələ də arxasından qızların pıçıltısı eşidilən qapıya işarə etdi: 
– Deyəsən bu binada sizi çox sevirlər... 
– Yaman dəcəldirlər, – deyə rəssam əbəs yerə gecə köynəyinin son düyməsini bağlamağa çalışdı. 
Ayaqları da yalın idi, əynində sarı rəngə çalan enli kətan şalvar vardı, belini kəmərlə bərk 
sıxmışdı, ayaq tərəfi isə yellənirdi. – Bu dəcəllərin əlindən mənə rahatlıq yoxdur, – deyə sözünə 
davam etdi, köynəyin sonuncu düyməsi düşdüyü üçün əlini aşağı saldı, gedib kreslo gətirdi, K.-
ya oturmağı təklif etdi. – Onlardan birinin – bu gün burda yoxdur – şəklini çəkmişəm, indi 
məndən əl çəkmirlər. Özüm evdə olanda, yalnız mənim icazəmlə içəri gəlirlər, evdə olmayanda 
isə, ən azı biri burda olur. Qapıya düşən açar düzəltdiriblər, bir-birinə ötürülər. Necə təngə 
gəldiyimi təsəvvür edə bilməzsiniz. Məsələn, şəklini çəkmək üçün bir qadınla evə gəlirəm, 
açarımla qapını açıram və görürəm ki, qozbel balaca stolun arxasında oturub fırça ilə dodaqlarını 
qırmızı boyayır, onun yanında qoyub getdikləri balaca bacı-qardaşları da ora-bura qaçışır, hər 
yeri töküb-dağıdırlar. Ya da gecəyarısı – bu, dünən başıma gəlib – evə qayıdıram, – xahiş edirəm 
bunları nəzərə alaraq burdakı səliqəsizliyə görə məni bağışlayasınız – hə, evə qayıdıram, yatağa 
girmək istəyirəm, ayağıma nəsə dəyir, əyilib çarpayının altına baxıram, birini ordan dartıb 
çıxarıram... Heç bilmirəm, məndən nə istəyirlər, özləri başa düşməlidir ki, onlardan xoşum 
www.kitabxana.net  –  Milli Virtual Kitabxana 81 
 
gəlmir. Əlbəttə, işimə də maneçilik törədirlər. Bu emalatxananı mənə mənə pulsuz vermiş 
olsaydılar, çoxdan köçüb getmişdim... 
Həmin anda qapının arxasından zərif, ürkək bir səs eşidildi: 
– Titorelli, indi gələ bilərik? 
– Yox! 
Həmin səs yenə eşidildi: 
– Tək mən də gələ bilmərəm? 
– Sən də gələ bilməzsən! – deyə rəssam qapıya tərəf gedib, onu arxadan bağladı. 
Bu aralıqda K. imkan tapıb otağa göz gəzdirmişdi və heç ağlına da gətirə bilməzdi ki, belə 
miskin balaca otağa emalatxana demək olar. Eni də, uzunu da heç iki addım olmazdı. Hər şey – 
döşəmə də, divarlar da, tavan da taxtadan idi və tirlərin arasında nazik şırımlar görünürdü. K. ilə 
üzbəüz divarın dibində üstünə rəngbərəng yataq dəsti salınmış çarpayı vardı. Otağın ortasındakı 
molbertin üstündə bir şəkil vardı və onun üzərinə qolları döşəməyə çatan köynək salınmışdı. 
Hava dumanlı olduğu üçün K.-nın arxasındakı pəncərədən yalnız qonşu binanın qarla örtülmüş 
damı görünürdü. 
Qapıdan gələn açar səsi K.-ya xatırlatdı ki, burdan tez getmək istəyirdi. Ona görə də fabrik 
sahibinin məktubunu cibindən çıxarıb rəssama verdi və dedi: 
– Haqqınızda bu cənabdan – tanışınızdan eşitmişəm və onun məsləhəti ilə gəlmişəm. 
Rəssam onu ötəri oxuyaraq çarpayının üstünə tulladı. Fabrik sahibi Titorellidən yaxın tanışı, 
onun sədəqəsinə möhtac olan kasıb bir adam kimi danışmamış olsaydı, doğrudan da elə bilərdin, 
rəssam fabrik sahibini heç tanımır və ya, ən azı, onu yadına sala bilmir. Hələ üstəlik də soruşdu: 
– Siz şəkil almaq, yoxsa şəklinizi çəkdirmək istəyirsiniz? 
K. heyrətlə rəssama baxdı. Görəsən məktubda nə yazılmışdı?  
K. elə bilmişdi ki, fabrik sahibi öz məktubunda onun məhkəmə barədə məlumat almaq istədiyini 
yazmışdı – başqa cür də ola bilməzdi! Çox tələsmiş, hər şeyi götür-qoy etmədən durub bura 
qaçmışdı! Ancaq indi rəssama nəsə cavab verməli idi və molbertə baxaraq dedi: 
– Hazırda şəkil üzərində işləyirsiniz? 
– Bəli, – deyə rəssam molbertin üzərinə çəkilmiş köynəyi götürüb çarpayının üstünə – məktubun 
yanına tulladı. – Portretdir, ancaq hələ tam hazır deyil.  
Göydəndüşmə bir təsadüf K.-ya məhkəmədən söz salmağa fürsət verdi, çünki bu, hansısa bir 
hakimin portreti olmalı idi. Yeri gəlmişkən, şəkil vəkilin iş otağında gördüyünə çox bənzəyirdi. 
Düzdür, burda tamamilə başqa bir hakim – kök, yanaqlarını görünməz edən qalın qara saqqallı 
bir kişi təsvir olunurdu, ancaq ordakı yağlı boya ilə işlənmişdi, bu isə rəngli karandaşlarla 
çəkildiyi üçün zəif, solğun çıxmışdı. Qalanlar isə eyni idi, çünki burda da hakim kreslosunun 
dirsəkaltından yapışaraq sanki qəzəblə ayağa qalxmaq istəyirdi. K. elə o dəqiqə “Bu ki 
www.kitabxana.net  –  Milli Virtual Kitabxana 82 
 
hakimdir!” – demək istədi, ancaq hələlik özünü saxladı, bütün xırdalıqlarına baxmaq üçün şəklə 
yaxınlaşdı. Kürsünün arxa söykənəcəyinin düz ortasında təsvir olunmuş iri fiqurun nə olduğunu 
başa düşmədi, rəssamdan soruşdu. Rəssam dedi ki, onun üzərində bir az işləmək lazımdır və 
stolun üstündən rəngli bir karandaş götürüb fiqurun kənarlarını bir az işlədi, ancaq K. yenə də 
heç nə başa düşmədi. Nahayət, rəssam dilləndi: 
– Bu,ədalətdir! 
 
– İndi tanıdım, – dedi K. – bax bu gözlərini bağlamaq üçün təziər, bu da tərəzidir. Ancaq niyə 
qanadları ayaqlarındadır və sanki qaçır?  
– Elədir, sifariş əsaında belə çəkmişəm. Əslində, Ədalət və Zəfər ilahələri bir yerdə təsvir 
olunub. 
– O qədər də yaxşı ittifaq deyil, – K. gülümsədi, – Ədalət yerindən tərpənməməlidir, yoxsa tərəzi 
pozular, qərar ədalətli olmaz. 
– Bu məsələdə mən sifarişçidən asılıyam... 
– Elədir, – deyən K. sanki bu iradı ilə heç kimin xətrinə dəymək istəmədiyini bildirdi. – Bu 
fiquru elə çəkmisiniz ki, sanki doğrudan da kreslonun söykənəcəyində dayanıb. 
– Xeyr, mən nə fiqur, nə də hakim kreslosu görmüşəm, bunların hamısı təxəyyülün məhsuludur, 
ancaq nə çəkəcəyimi mənə demişdilər. 
– Necə yəni demişdilər? – K. özünü elə göstərdi ki, guya rəssamı yaxşı başa düşmür. – Bu, 
kreslosunda oturan hakim deyil? 
– Elədir, ancaq baş hakim deyil və heç vaxt da belə kresloda oturmayıb. 
– Ancaq buna baxmayaraq, belə təntənəli görkəmdə şəklini çəkdirir? Lap Ali Məhkəmənin sədri 
kimi oturub. 
– Bəli, bu cənablar yaman şöhrətpərəstdirlər. Ancaq belə şəkil çəkdirməyə yuxarılardan icazələri 
var. Hamısına dəqiq deyilib ki, şəkillərini necə çəkdirə bilərlər. Təəssüf ki, bu şəklə görə onların 
mantiyaları, kresloları barədə heç nə demək olmaz, rəngli karandaş belə təsvirlər üçün yaramır. 
– Elədir, ancaq qəribədir ki, bu şəkil rəngli karandaşla çəkilib. 
– Hakim özü belə istədi, qadına bağışlayacaq. 
Deyəsən, şəklin görünüşü rəssamı həvəsə gətirdi, köynəyinin qollarını çırmalayaraq bir neçə 
karandaş götürdü və K. karandaşların dalğavari hərəkətləri ilə hakimin baş tərəfində qırmızıya 
çalan kölgənin necə yarandığına, həmin kölgənin parıltısının şəklin kənarına tərəf uzandığına 
tamaşa elədi. Bu oynaq kölgə tədricən başa vurulan bəzəyə və ya taca oxşamağa başladı. Yalnız 
Ədalət ilahəsinin fiquru güclə nəzərə çarpacaq dərəcədə işıqlı qaldı və fiqur bu işıqda daha 
qabarıq görünməyə başladı. İndi o nə Ədalət, nə də Zəfər iilahəsinə bənzəyir, daha çox Ovçuluq 
www.kitabxana.net  –  Milli Virtual Kitabxana 83 
 
ilahəsini xatırladırdı. Rəssamın necə işləməsi K.-nı istədiyindən də çox maraqlandırmışdı. Ancaq 
sonda özünü danladı ki, burda çox qaldı və öz işi üçün heç nə eləmədi. Qəflətən soruşdu: 
– Bu hakimin adı nədir? 
– Bunu deməyə ixtiyarım yoxdur, – deyən rəssam şəklə tərəf əyilmişdi, sanki bir az bundan 
əvvəl hörmətlə qarşıladığı qonağını indi tamam unutmuşdu. 
K. rəssamın bu hərəkətini şıltaqlıq hesab elədi və özünə acığı tutdu ki, niyə bu qədər vaxt itirdi. 
– Siz yəqin məhkəməyə mərhəm adamlardansınız, elə deyilmi? – deyə soruşdu. 
Rəssam o dəqiqə karandaşları yerinə qoydu, qəddini düzəldərək əllərini ovuşdurdu və 
təbəssümlə K.-ya baxdı: 
– Bəli, indi açıq danışmağın vaxtı yetib... Məktubda da yazıldığı kimi, siz məhkəmə barədə 
məlumat əldə eləmək istəyirsiniz və məni də öz tərəfinizə çəkmək üçün əvvəlcə şəkillər bardə 
söhbətə başalayırsınız... Ancaq incimirəm, axı siz hardan biləsiniz ki, bu yolla məni ələ almaq 
olmaz. Xahiş edirəm... – K.-nın etiraz etmək istədiyini görüb, ona aman vermədi və sözünə 
davam etdi: – Yeri gəlmişkən, tamamilə düz dediniz, mən məhkəməyə mərhəm adamam... – 
Sözünə ara verdi, sanki bununla K.-ya öz vəziyyətilə barışmağa imkan yaratdı. Qapının 
arxasından yenə də qızların səsi eşidildi. Çox güman ki, ora yığışıb ya açar deşiyindən, ya da 
aralı qalmış yerlərdən içəri baxırdılar. K. bu və ya digər şəkildə üzr istəmək fikrindən vaz keçdi, 
çünki onun fikrini mövzudan yayındırmaq istəmirdi və bir də ən çox onu istəmirdi ki, rəssam 
özünü çəkib dağın başına qoysun. Ona görə də soruşdu: 
– Siz orda rəsmi vəzifədəsiniz? 
– Xeyr! – rəssam qısa cavab verdi, sanki bu sual onu çox danışmağa qoymurdu. 
K. isə onun susmasını istəmirdi və ona görə dedi: 
– Ancaq çox vaxt qeyri-rəsmi vəzifədə olanların sözü rəsmi vəzifədə olanların sözlərindən 
keçərli olur. 
– Mənimki eləsindəndir, – deyə rəssam qaşlarını dartaraq başını tərpətdi. – Dünən fabrik sahibi 
ilə sizin işiniz barədə danışdıq. Məndən soruşdu ki, sizə kömək edə bilərəmmi. Dedim ki, həmin 
adam özü yanıma gəlsin və çox şadam ki, belə tez gəldiniz. Deyəsən, bu iş sizi çox narahat edir... 
Mən buna təəccüblənmirəm... Bəlkə əvvəlcə paltonuzu çıxarasınız? 
K. burda çox az qalmaq niyyətində olmasına baxmayaraq, rəssamın təklifi ürəyindən xəbər verdi. 
Otağın havası tədricən onu sıxmağa başlamışdı, tez-tez heyrətlə küncdəki balaca və şübhəsiz ki, 
yanmayan dəmir sobaya tərəf baxmışdı, ancaq içəridəki bürkünün hardan gəldiyini başa 
düşməmişdi. Paltosunu çıxarıb pencəyinin düymələrini açanda, rəssam üzrxahlıq elədi: 
– Bura gərək həmişə isti olsun. Ancaq çox rahatdır, elə deyilmi? Bu cəhətdən otaq çox yaxşı 
yerdədir. 
K. dillənmədi, çünki onu narahat edən isti yox, içərinin boğuq, az qala nəfəs almağı çətinləşdirən 
havası idi, yəqin otağın havası çoxdan dəyişdirilməmişdi. Rəssam ondan çarpayının üstündə 
www.kitabxana.net  –  Milli Virtual Kitabxana 84 
 
oturmasını xahiş edəndə, K.-nın narahatçılığı daha da artdı. O özü isə molbertin yanındakı 
yeganə stulda oturdu. Bundan əlavə də rəssam, deyəsən, K.-nın nə üçün çarpayının lap kənarında 
oturmasını başa düşmədi, tez-tez xahiş etdi ki, rahat əyləşsin və onun tərəddüd etdiyini görüb 
yerindən durdu, ona tərəf gəlib K.-nı çarpayının ortasına çəkdi. Sonra qayıdıb öz kreslosuna 
oturdu və nəhayət, işlə bağlı ilk sualını verdi, K. hər şeyi unutdu: 
– Heç bir günahınız yoxdur? 
– Yoxdur! 
Bu suala çox böyük bir sevinc hissi ilə cavab verdi, çünki cavab verdiyi mülki adam idi və onun 
qarşısında heç bir məsuliyyət daşımırdı. Hələ heç kəs bunu K.-dan belə açıq şəkildə 
soruşmamışdı. Bu sevincdən bir az da ləzzət almaq üçün əlavə etdi: 
– Mən tamamilə günahsızam! 
– Belə... – rəssam başını aşağı salaraq fikrə getdi, sonra qəflətən onu dikəldib dedi: – Əgər 
günahınız yoxdursa, iş asanlaşır. 
K.-nın baxışlarına yenə kədər qondu: guya məhkəməyə çox yaxın olan bu adam lap uşaq kimi 
danışırdı. 
– Mənim günahsızlığım işi asanlaşdırmır, – deyən K. buna baxmayaraq, qeyri-ixtiyari, 
gülümsədi və başını asta-asta buladı. – Elə incəliklər var ki, məhəkəmə orda uduzur. Ancaq 
sonradan hardansa nəsə tapır, o vaxt heç nə olan o şey indi böyük bir günaha çevrilir. 
– Bəli, bəli elədir... – rəssam özünü elə göstərdi ki, guya K. lazım olmadığı bir halda onun 
fikirləşməsinə mane oldu. – Axı siz günahsızsınız, elə deyilmi? 
– Elədir ki var! 
– Bu əsas məsələdir. 
Əks dəlillərlə ona təsir etmək mümkün deyildi, ancaq qətiyyətindən də bilinmirdi ki, dediklərinə 
innanır, yoxsa biganəlikdən belə deyir. K. ilk öncə bunu dəqiqləşdirmək istədi və ona görə də 
dedi: 
– Əlbəttə, siz məhkəməyə məndən yaxşı bələdsiniz, mənim bildiyim yalnız ondan-bundan 
eşitdiklərimdir, vəssalam. Ancaq bir məsələdə hamının fikri eynidir ki, boş yerdən ittiham irəli 
sürülmür, əgər məhkəmə ittiham irəli sürüsə, deməli müttəhimin günahkar olduğuna tam əmindir 
və onu bu inamından döndərmək çətin məsələdir. 
– Çətin məsələdir? – deyə qışqıran rəssam əlini göyə qaldırdı. – Məhkəməni bu inamından 
döndərmək, ümumiyyətlə, mümkün deyil. Əgər mən o hakimlərin hamısını bu kətana yığsam da, 
özlərini elə ordan müdafiə edəcəklər və əsil məhkəmədəkindən çox uğur qazanacaqlar. 
“Elədir ki var” – deyə öz-özünə fikirləşən K. unutdu ki, məqsədi yalnız rəssamın fikrini 
öyrənmək idi. 
Qızlardan biri yenə qapının arxasından soruşdu: 
www.kitabxana.net  –  Milli Virtual Kitabxana 85 
 
– Titorelli, bəs o çıxıb getmək istəmir? 
– Susun! -Titorelli qapıya tərəf qışqırdı. – Görmürsünüz onunla vacib söhbətim var? 
Ancaq qız bununla razılaşmayıb soruşdu: 
– Onun şəklini çəkəcəksən? – rəssamın cavab vermədiyini görüb əlavə etdi: – Xahiş edirəm 
çəkmə, çox pis adamdır. 
Bayırdan anlaşılmaz sözlər eşidildi, ancaq bilinirdi ki, hamısı deyiləni təsdiqləyir. Rəssam 
qapıya tərəf cumub onu bir az açdı – ordan içəri dürtülmək istəyən qızların əl-qolları göründü – 
və dedi: 
– Əgər sakit olmasanız, hamınızı pilləkəndən aşağı tullayacam. Pilləkəndə oturun, özünüzü sakit 
aparın. – Deyəsən, qızlar onun sözünə o dəqiqə əməl eləmədilər, ona görə də komanda səsi 
eşidildi: 
– Pilləkəndə oturmaq! 
Yalnız bundan sonra ətrafa sakitlik çökdü. 
– Bağışlayın! – geri qayıdan rəssam uzr istədi. Həmin anda K. heç qapı tərəfə baxmamış, onu 
qoruyub-qorumayacağını, necə qoruyacağını rəssamın ixtiyarına buraxmışdı. İndi rəssam bayırda 
eşidilməsin deyə ona tərəf əyilib qulağına nəsə pıçıldayanda da yerindən qımıldanmadı. 
– Bu qızlar da məhkəməyə işləyir... 
– Necə? – K. başını yana çəkərək rəssama baxdı. O isə təzədən kreslosuna oturaraq yarızarafat, 
yarıciddi dedi: 
– İndi hamı, hər şey məhkəməyə işləyir... 
– Bunu hələ hiss eləməmişəm, – K. çox qısa cavab verdi və eşitdiyi bu ümumi sözlərdən sonra 
rəssamın qızlar haqqında dediklərinə çox da fikir vermədi. Ancaq bunula belə, bir anlığa qızların 
arxasında sakitcə oturduğu qapıya tərəf baxdı. Yalnız qızlardan biri yarıqdan içəri saldığı saman 
çöpünü aşağı-yuxarı çəkirdi. 
– Deyəsən, siz bu məhkəməyə yaxşı bələd deyilsiniz, – deyən rəssam ayaqlarını geniş aralayaraq 
barmaqlarının ucu ilə döşəməni döyəcləyirdi. – Ancaq günahsız olduğunuza görə bu sizə lazım 
olmayacaq. Sizi ordan yalnız mən çıxara bilərəm. 
– Bunu necə edəcəksiniz? – K. soruşdu. – Axı bayaq özünüz dediniz ki, məhkəmə heç bir dəlil-
sübut qəbul etmir. 
– Yalnız məhkəməyə təqdim olunan dəlil-sübutları qəbul etmir! – rəssam şəhadət barmağını 
yuxarı qaldırdı, sanki bununla K.-nın hansısa bir incəliyi başa düşmədiyinə işarə etdi. – Bu 
baxımdan açıq məhkəmədən kənarda görülən işlər daha önəmli olur. Məsələn, müşavirə 
otaqlarında, dəhlizlərdə, ya da elə lap burda – emalatxanada... 
Rəssamın dedikləri K.– ya bu dəfə inandırıcı göründü, çünki başqalarından eşitdikləri ilə 
tamamilə üst-üstə düşürdü. Bəli, hətta çox ümidverici görünürdü. Əgər vəkilin dediyi kimi, şəxsi 
www.kitabxana.net  –  Milli Virtual Kitabxana 86 
 
münasibətlərlə hakimlərə təsir etmək mümkün idisə, deməli, rəssamın o şöhrətpərəst hakimlərlə 
əlaqələri çox vacib idi, bunu qiymətləndirməmək olmazdı. Belə olan halda o, K.-nın tədricən 
ətrafına topladığı köməkçilərə qoşulmuş olurdu. Bir dəfə bankda onun təşkilatçılıq qabiliyyətini 
çox tərifləmişdilər və indi özü ilə tək qaldığı bir anda bu istedadından yetərincə istifadə etməyə 
yaxşı fürsət yaranmışdı. Rəssam dediyi sözlərin K.-ya necə təsir etdiyini görəndə, deyəsən bir az 
qorxdu: 
– Sizə elə gəlmirmi ki, mən lap hüquqşünas kimi danışıram? Məhkəmədəki cənablarla çox 
oturub– durmağımdandır... Düzdür, mənə çox xeyiri dəyir, ancaq nitqin ifadəliliyini də az 
itirmir. 
– İlk dəfə hakimlərlə necə əlaqə yarada bildiniz? – K. onun xidmətindən istifadə etməmişdən 
əvvəl rəssamın etibarını qazanmaq istədi. 
– Çox sadə yolla! Bu əlaqələr mənə miras qalıb. Atam da məhkəmə rəssamı idi. Bu elə bir 
vəzifədir ki, irsən kiməsə keçir. Buraya həmişə təzə adam götürmək olmaz. Müxtəlif çinli 
məmurların şəkillərinin çəkilməsi üçün müxtəlif, həm də gizli qaydalar var və bunları da bəzi 
ailələrdən başqa heç kəs bilmir. Məsələn, o çəkməcədə atamın qeydləri var, onları heç kimə 
göstərmərəm. Yalız onlardan xəbəri olanlar hakimlərin şəklini çəkə bilərlər. Hətta onları itirsəm 
də, yaddaşımda gəzdirdiklərim bəs eləyər ki, heç kəsin mənə sözü ola bilməsin. Axı hakimlərin 
hamısı şəkillərini keçmişdəki böyük hakimlər kimi çəkdirmək istəyir və bunu da yalnız mən 
bacarıram. 
– Buna qibtə etmək olar! – deyən K. özünün bankdakı vəzifəsini xatırladı. – Belə çıxır ki, sizi 
yerinizdən tərpətmək olmaz. 
– Olmaz! – rəssam fəxrlə çiyinlərini çəkdi. – Ona görə də hərdən hansı bir yazığasa məhkəmədə 
kömək etməyə cəsarətim çatır. 
– Bəs bunu necə edirsiniz? – K. bunu elə soruşdu ki, deyərdin rəssamın indicə yazıq dediyi heç o 
deyil. Rəssam isə dediyindən dönmədi: 
– Məsələn, tamamilə günahsız olduğunuz üçün sizin işinizdə belə edəcəm... 
Tez-tez günahsız olmasının təkrarlanması K.-nı iyrəndirməyə başladı. Bəzən ona elə gəlirdi ki, 
rəssam belə sözlərlə məhkəmənin müsbət nəticəsini öz köməyi üçün əsas şərt hesab eləyir və 
belə olan halda da, həmin kömək mənasını itirirdi. Acaq bütün bu şübhələrə baxmayaraq, K. 
özünü zorla da olsa saxlayır, rəssamın sözünü kəsmirdi. Qəti qərara gəlmişdi ki, rəssamın 
köməyindən imtina etməsin, çünki ona elə gəlirdi ki, bu kömək vəkilin vəd etdiyi köməkdən də 
müəmmalı deyildi. K. rəssamın köməyini vəkilinkindən üstün hesab edirdi, çünki ziyansız idi, 
səmimi idi... 
Rəssam kreslosunu çarpayıya yaxın çəkərək boğuq səslə soruşdu: 
– İndiyəcən soruşmaq yadımdan çıxıb ki, siz necə bəraət istəyirsiniz? Onun üç növü var: tam 
bəraət, elüzəri bəraət və bir də süründürməçi bəraət. Əlbəttə, ən yaxşısı tam bəraətdir, ancaq 
məsələnin bu çür həllinə gücüm çatmaz. Yəqin ki burda əsas rolu müttəhimin günahsızlığı 
oynayır. Siz günahsız olduqları üçün, doğrudan da, yalnız öz günahsızlığınıza bel bağlaya 
bilərsiniz. Belə olan halda, sizə nə mənim, nə də başqasının köməyi lazım deyil. 
www.kitabxana.net  –  Milli Virtual Kitabxana 87 
 
Bu dəqiq təsvir əvvəlcə K.-nı çaş-baş saldı, ancaq sonra o da rəssam kimi alçaqdan dedi: 
– Mənə elə gəlir ki, dediyinizdə ziddiyyətlər var. 
– Hansı ziddiyyətlər? – səbrlə soruşan rəssam gülümsəyərək geri söykəndi.  
Bu təbəssüm K.-da elə təsəvvür yaratdı ki, sanki indi rəssamın sözlərində deyil, ümumiyyətlə 
bütün məhkəmə sistemində ziddiyyətlər axtarmalıdır. Ancaq buna baxmayaraq, geri çəkilmədi: 
– Əvvəlcə dediniz ki, məhkəmə heç bir dəlil-sübut qəbul etmir, sonra bunu yalnız açıq 
məhkəməyə aid etdiniz, indi isə deyirsiniz ki, günahsız adama heç bir kömək lazım deyil. Bu, 
ziddiyyətin biri... Bundan əlavə, əvvəlcə dediniz ki, hakimlərə şəxsən təsir etmək olur, ancaq indi 
bunu inkar edirsiniz ki, adına tam bəraət dediyiniz həmin azadlığı şəxsi təsirlə əldə eləmək heç 
cür mümkün deyil. Bu da ikinci ziddiyyət... 
– Bu ziddiyyətlərin çox asan bir izahı var. Söhbət burda iki müxtəlif məsələdən gedir, yəni 
qanunda yazılandan və bir də mənim öz təcrübəmdə gürdüklərimdən – bunları qarışdırmayın. 
Qanunda, əlbəttə, bir tərəfdən yazılır ki, – düzdür, mən onu özüm oxumamışam – müttəhimə 
bəraət vermək olar, digər tərəfdən də orda yazılmır ki, hakimlərə təsir etmək olar. Ancaq 
təcrübədə mən həmişə bunun əksini görmüşəm. Mən kiməsə tam bəraət verildiyini hələ 
eşitməmişəm, ancaq təsirlərin çox şahidi olmuşam. Əlbəttə, belə də ola bilər ki, mən şahid 
olduqlarımın heç birində günahsız adam olmayıb. Ancaq bu inandırıcı görünürmü? Bu qədər işdə 
bircə nəfər də günahsız adam olmadı? Uşaq vaxtı atam evdə məhkəmədən danışanda, ona çox 
diqqətlə qulaq asırdım. Onun emalatxanasına gələn hakimlər də çox vaxt ondan danışırdılar, 
ümumiyyətlə, bizim dairələrdə bütün söhbətlər yalnız məhkəmə barədə olur. Özümün 
məhkəmələrə getmək imkanım yarananda, onun hamısından istifadə etdim, saysız-hesabsız 
məhkəmələrin ən vacib mərhələlərini izlədim, onların açıq keçirilən iclaslarında iştirak etdim və 
etiraf etməliyəm ki, kiməsə bəraət verildiyinin şahidi olmadım. 
– Deməli, bircə dəfə də olsun bəraət verilmədi... – deyən K. sanki özü ilə, qəlbindəki ümidlərlə 
danışırdı. – Bu mənim məhkəmə haqqındakı düşüncələrimi bir daha təsdiqləyir. Deməli, bu 
nöqteyi-nəzərdən də onun heç bir mənası yoxdur. Bircə cəllad bütün bir məhkəməni əvəz edə 
bilər. 
– Belə ümumiləşdirmək olmaz, – rəssam narazılıqla dilləndi, – mən yalnız öz təcrübəmdən 
danışdım. 
 
– Elə bunun özü də kifayətdir... Yoxsa əvvəllər kiməsə bəraət verildiyi barədə eşidibsiniz? 
– Yəqin ki kimlərəsə nə vaxtsa bəraət verilib. Ancaq onları dəqiqləşdirmək çox çətindir. 
Məhkəmələrin qətnamələri heç vaxt çap olunmur, hətta onları hakimlərə də göstərmirlər, ona 
görə də o keçmiş məhkəmələrdən yalnız əfsanələr qalıb. Yeri gəlmişkən, bu əfsanlərdə çoxlarına 
tam bərat verildiyindən danışılır, onlara inanmaq olar, ancaq təsdiq etmək mümkün deyil. Bütün 
bunlara baxmayaraq, deyilənlərə heç məhəl qoymamaq da olmaz, çünki onlarda da müəyyən 
həqiqətlər var, özü də çox gözəldirlər, hətta mən özüm də həmin mözularda bir nebə şəkil 
çəkmişəm. 
www.kitabxana.net  –  Milli Virtual Kitabxana 88 
 
– Mənim fikrimi belə lətifələrlə dəyişmək olmaz! Yəqin heç məhkəmədə də bu lətifələrə 
əsaslanmaq olmaz, elə deyilmi? 
Rəssam güldü: 
– Xeyr, olmaz... 
– Elə isə, bu barədə danışmağa da dəyməz, – deyən K. hələlik onun dediklərinə inanmasa da, 
eşitdikləri bildiklərinin əksi olsa da, rəssamın nə fikirləşdiyinin hamısını öyrənmək istəyirdi. 
Onsuz da indi onun dediklərinin nə dərəcədə düzgün olub-olmadığını yoxlamağa, etiraz eləməyə 
vaxtı yox idi və əgər rəssamı, lap cüzi də olsa, nədəsə, hardasa kömək etməyə razı sala 
bilmişdisə, deməli, artıq istədiyinə nail olmuşdu. Ona görə də dedi: 
– Yaxşı, tam bəraəti bir kənara qoyaq, ancaq daha iki bəraət növünün adını çəkdiniz... 
– Elüzəri bəraət və bir də süründürməçi bəraət. Amma bunlar haqqında danışmamışdan əvvəl 
bəlkə pencəyinizi çıxarasınız? Yəqin istilənmiş olarsınız. 
– Elədir, – deyən K. indiyə qədər onun dediklərindən başqa heç nəyə fikir verməmişdi, ancaq 
rəssam bürkü adı çəkən kimi alnında iri bir tər damcısı düyünləndi. – Demək olar ki, 
dözülməzdir. 
Rəssam başını tərpətdi, sanki K.-nın nə çəkdiyini yaxşı başa düşürdü. 
– Pəncərəni açmaq olmaz? – K. soruşdu. 
– Xeyr, çərçivəyə bərkidilmış şüşədir, açmaq olmur. 
İndi K.-nın yadına düşdü ki, bütün vaxtı ya rəssamın ya da özünün pəncərəyə tərəf cumub onu 
taybatay açacaqlarına ümid edirdi. Hazırlaşmışdı ki, hətta içəri dolacaq dumanı da acgözlüklə 
içinə çəksin. Ona elə gəldi ki, artıq havası çatmır və başı hərləndi. Əlini yavaşca yanındakı tük 
döşəyə toxunduraraq zəif səslə dedi: 
– Burda heç dayanmaq olmur, cana da ziyandır... 
– Xeyr, xeyr, – rəssam öz pəncərəsinin müdafiəsinə qalxdı, – açılmadığı üçün, adicə təkqat şüşə 
olsa da, içərini ikiqat pəncərədən isti saxlayır. Havanı dəyişmək istəyəndə – taxtaların arasındaki 
yarıqlardan həmişə təmiz hava gəldiyi üçün bu heç lazım olmur – qapılardan birini, ya da ikisini 
də açıram. 
– Rəssamın dediklərindən, az da olsa, təsəlli tapan K. ikinci qapının yerini öyrənmək üçün yan-
yörəsinə baxdı. Bunu hiss edən rəssam dilləndi: 
– Arxanızdadır, çarpayı ilə qabağını kəsmişəm... 
K. divardakı balaca qapını yenicə gördü. 
– Emalatxana üçün balacadır, çox şey də artıqlıq eləyir, – rəssam sanki K.-nı qabaqlamaq istədi, 
– ancaq gərək bura yerləşəydim. Əlbəttə, qapının qabağındakı çarpayı çox pis yerdə durub... 
Məsələn, indi şəklini çəkdiyim hakim həmişə bu qapıdan gəlir və açarın birini də ona vermişəm 
ki, mən evdə olmayanda içəri girib gözləsin. Ancaq o da, adətən, səhər tezdən – mən yatanda 
www.kitabxana.net  –  Milli Virtual Kitabxana 89 
 
gəlir. Əlbəttə, nə qədər bərk yatsam da, çarpayının yanındakı qapı açılan kimi, ayılıram. Səhər-
səhər çarpayımın üstünə çıxanda ona necə lənətlər yağdırdığımı eçitsəydiniz, hakimlərə olan 
bütün hörmətinizi itirərdiniz. Düzdür, açarı geri ala bilərəm, ancaq pislikdən başqa qazancım 
olmayacaq. Burdakı qapıları heç bir əziyyət çəkmədən çərçivəsindən çıxarmaq olur... 
Rəssam danışan anda K. pencəyini çıxarıb-çıxarmayacağı barədə düşündü və axırda başa düşdü 
ki, bunu eləməsə, burda çox qala bilməyəcək, ona görə də çıxarıb dizinin üstünə qoydu ki, 
söhbəti qurtaran kimi geyinib gedə bilsin. Pencəyi çıxaran kimi qızlardan biri qışqırdı: 
– Artıq pencəyini çıxarıb! 
Və bu tamaşaya baxmaq üçün qızların qapıdakı yarıqların qabağına necə düzüldükləri eşidildi. 
– Qızlar elə bilir, şəklinizi çəkəcəm, ona görə soyundunuz. 
– Belə de... – K. rəssama fikir vermədi, çünki indi köynəkdə oturmasına baxmayaraq, hələ də 
özünü yaxşı hiss eləmirdi və demək olar ki, mızıltı ilə soruşdu: – O iki imkanın adı necə oldu? 
Həmin ifadələri yenə unutmuşdu... 
– Elüzəri bəraət, bir də süründürməçi bəraət. Hansını istəyirsiniz, onu da seçin. Hər ikisini 
mənim köməyimlə almaq olar. Əlbəttə, heç biri asan başa gəlməyəcək, fərq yalnız orda olacaq 
ki, elüzəri bəraət üçün az vaxt, ancaq gərgin əmək, süründürməçi bəraət üçünsə az əziyyət, lakin 
çox vaxt tələb olunacaq. Deməli, elüzəri bəraətdən başlayırıq. Əgər siz bunu istəsəniz, onda mən 
bir vərəq kağız götürüb, orda sizin günahsız olduğunuza zəmanət verirəm. Bu zəmanətin mətni 
mənə atamdan qalıb və ona əl gəzdirmək lazım deyil. Sonra onu götürüb tanış hakimlərin yanına 
gedirəm. Deməli, indi şəklini çəkdiyim hakimdən başlayıram, bu axşam iclasa gəlsə, ona 
verirəm. Verəndə də deyirəm ki, sizin heç bir günahınız yoxdur və günahsız olduğunuza zəmanət 
verirəm. Bu, elə-belə zəmanət deyil, əsil zəmanətdir, nəyisə boynuma götürürəm... – rəssam öz 
baxışları ilə sanki K.-nı məzəmmət etdi ki, ona görə bu ağır yükü öz boynuna götürür. 
– Siz çox böyük bir lütfkarlıq edirsiniz, – dedi K. – Deməli, hakim sizə inanacaq, ancaq bununla 
belə mənə tam bəraət verməyəcək? 
– Bayaq dediyim kimidir... Yeri gəlmişkən, bu hələ o demək deyil ki, hakimlərin hamısı mənə 
inanacaq, bəzisi deyəcək ki, sizi şəxsən onun yanına aparım. Deməli, onda mənimlə gedəsi 
olacaqsınız. Əlbəttə, belə olan halda, işin yarısını artıq udulmuş hesab etmək mümkündür, 
xüsusilə də həmin hakimin yanına getməmişdən əvvəl orda özünüzü necə aparacağınızı sizə 
dəqiq başa salandan sonra... Ancaq əvvəlcədən “yox” deyən – belə hallar da olacaq – hakimlərlə 
çətin alınacaq. Əlbəttə, mən müxtəlif vasitələrlə onları yola gətirməyə çalışacam, əgər alınmasa, 
bu hakimlərdən imtina etməli olacağıq və bunu edə də bilərik, çünki heç biri ayrılıqda qəti hökm 
verə bilməz. Mən kifayət qədər imza toplayandan sonra həmin zəmanəti götürüb sizin işi aparan 
hakimin yanına gedirəm. Bəlkə elə onun özünün də imzasını almış oldum, onda hər şey nisbətən 
tez həll olunacaq. Əslində, bütün bunlardan sonra elə böyük çətinliklər qalmır və müttəhim də 
artıq özünü inamlı hiss edə bilər. Qəribə də olsa, həqiqətdir ki, müttəhimlər bu vaxt ərzində 
bəraətdən sonrakından da inamlı olurlar. Daha elə bir çətin iş qalmır. Artıq hakimin əlində bir 
neçə hakimin də imzaladığı zəmanət olur və heç nədən çəkinmədən sizi azad bilir və məlum 
www.kitabxana.net  –  Milli Virtual Kitabxana 90 
 
məsələdir ki, mənə, eləcə də digər tanışlarına minnət qoyaraq bəzi formal işləri yerinə yetirəndən 
sonra bunu edir də... Siz məhkəmədən çıxırsınız və azad olursunuz! 
– Deməli, azad oluram... – K. tərəddüdlə dilləndi. 
– Bəli, ancaq yalnız elüzəri, daha dəqiq desək, müvəqqəti azad olursunuz. Mənim tanışlarımın da 
aid olduğu aşağı çinli hakimlərin kimisə tam azad etməyə hüquqları çatmır, bu hüquq yalnız Ali 
Məhkəmədə olur ki, ona da nə sizin, nə mənim, nə də başqalarının əli yetir. Orda işin necə 
aparıldığını biz bilmirik və yeri gəlmişkən, heç bilmək də istəmirik. Deməli, bizim hakimlərə 
kiminsə üzərindən ittihamı götürə bilmək kimi ali hüquq verilməyib, onlar yalnız onu rədd edə 
bilərlər. Bu isə o deməkdir ki, siz hələlik azad olunursunuz, üzərinizdən ittiham bir anlığa 
götürülür, ancaq o, başınızın üstündə fırlanır və yuxarıdan əmr gələrsə, təzədən qüvvəyə minir. 
Məhkəmə ilə əlaqələrim çox yaxşı olduğu üçün, tam bəraətlə elüzəri bəraətin dəftərxana 
sənədlərində zahirən seçildiklərini sizə deyə bilərəm. Tam bəraət zamanı məhkəmənin bütün 
sənədləri yoxa çıxır, bütün istintaq materialları, ittihamnamə, hətta tam bəraət haqqındakı 
qətnamənin özü də məhv edilir. Hər şey, hər şey məhv olunur... Elüzəri bəraətdə isə baçqa cür 
olur. Sənədlərdə heç bir dəyişiklik edilmir, qovluq yalnız günahsızlıq barədəki zəmanətin, bəraət 
və onu əsaslandıran qətnamənin hesabına bir az qalınlaşır. Ümumiyyətlə götürəndə, dəftərxana 
yazışmalarının tələbinə uyğun olaraq, məhkəmə hələ də davam edir, sənədlər yuxarı 
instansiyaların məhkəmələrinə göndərilir, sonra təzədən aşağı instansiyaya qayıdır və beləliklə, 
gah sürətlə, gah sürünə-sürünə, gah yerlərdə çox, gah da az qalmaqla gedib-gəlirlər. Bu get-gəlin 
də nə qədər çəkdiyi bilinmir. Kənardan baxanda, bəzən adama elə gəlir ki, hər şey unudulub, 
sənədlər itib, bəraət də qətiləşib. Ağlı başında olan adam buna inanmaz. Heç bir sənəd itmir, 
məhkəmə də heç nəyi unutmur. Günlərin bir günü, heç kimin gözləmədiyi bir halda, hansı 
hakimsə onu qaldırıb diqqətlə baxır və görür ki, ittiham hələ də öz qüvvəsindədir, elə o dəqiqə də 
həbs haqqında qərar çıxarır. Bununla demək istəyirəm ki, elüzəri bəraətlə yenidən həbs 
olunmağın arası çox çəkir. Ancaq bu belə ola bilər! Eyni zamanda belə də ola bilər ki, – bu cür 
hallar da görmüşəm – bəraət alan adam evə qayıdanda görür ki, məhkəmə icraçıları təzədən həbs 
etmək üçün onu gözləyirlər. Onda da azad həyata əlvida!  
– Məhkəmə də təzədən başlayır? – K. inamsızlıqla soruşdu. 
– Elədir, məhkəmə təzədən başlayır, ancaq yenə də əvvəlki kimi elüzəri bəraət qazanmaq 
mümkündür. Bütün gücünü toplayıb, təslim olmamaq lazımdır.  
Bəlkə də rəssam bu son sözləri K.-nın ruhdan düşdüyünü hiss edərək dedi. K. da sanki rəssamın 
hansısa bürüncəkli fikirlərini qabaqlamaq üçün dilləndi: 
– Bəs ikinci dəfə bəraət almaq birincidən çətin olmayacaq? 
– Bu barədə dəqiq fikir söyləmək olmaz. Yəqin demək istəyirsiniz ki, ikinci dəfə həbs 
olunmağınız hakimləri sizin əleyhinizə kökləyəcək? Belə şey ola bilməz. Hakimlər bəraət 
verəndə, bu həbsi artıq nəzərdə tutmuş olurlar. Deməli, bunun təsiri ola bilməz. Ancaq ola bilsin, 
digər saysız-hesabsız səbəblərdən hakimlərin ovqatı, işə verdikləri hüquqi qiymət dəyişər, ona 
görə də ikinci bəraət üçün görülən işlər dəyişmiş vəziyyətə uyğunlaşdırılmalıdır və ümumiyyətlə, 
birinci bəraətdə olduğu kimi var gücünü toplamalısan. 
– Ancaq bu ikinci bəraət də qəti olmayacaq, – K. narazılıqla başını geri çevirdi. 
www.kitabxana.net  –  Milli Virtual Kitabxana 91 
 
– Əlbəttə olmayacaq, çünki ikinci bəraətdən sonra üçüncü həbs gələcək, üçüncü bəraətdən sonra 
da dördüncü həbs... və beləcə də davam edəcək. Elüzəri bəraətin mahiyyəti belədir. 
K. susdu. 
– Deyəsən, elüzəri bəraət o qədər də xoşunuza gəlmədi, -rəssam sözünə davam etdi, – bəlkə də 
süründürməçi bəraət sizə daha çox uyğun gəlir. 
K. başını tərpətdi. Rəssam kresloya yayxanmışdı, gecə köynəyinin yaxası tam açıq idi və əlinin 
birini də içəri salmışdı, gah sinəsini, gah da böyrünü sığallayırdı. 
– Süründürməçi bəraət... – rəssam gözlərini bir nöqtəyə zilləyərək uyğun sözlər axtarırdı, – 
süründürməçi bəraətin mahiyyəti ondan ibarətdir ki, iş uzun zaman məhkəmənin ən aşağı 
mərhələsində saxlanılır. Buna nail olmaq üçün müttəhim və köməkçisinin, xüsusilə də 
köməkçinin, ara vermədən məhkəmə ilə əlaqədə olması vacibdir. Təkrar edirəm, burda elüzəri 
bəraətdə olduğu kimi çox güc sərf eləmək lazım gəlmir, ancaq bununla belə, son dərəcə diqqətli 
olmaq gərəkdir. Məhkəməni gözdən qoymaq olmaz, işi aparan hakimin yanına yalnız təyin 
olunmuş günlərdə deyil, fürsət düşən kimi də getmək, onunla mehribançılıq yaratmağa çalışmaq 
lazımdır. Hakimlə şəxsi tanışlığın yoxdursa, başqa tanış hakimlər vasitəsilə ona təsir etmək 
lazımdır, ancaq bununla bərabər, onun özü ilə birbaşa müzakirələr aparmaq cəhdindən də əl 
çəkmək olmaz. Yalnız bunların hamısını eləməklə kifayətə qədər əminliklə demək olar ki, 
məhkəmə ilkin mərhələsindən o yana gedə bilməyəcək. Düzdür, məhkəmə dayandırılmır, ancaq 
azadlıqda gəzən bir adam kimi müttəhimin haqqında heç bir hökm çıxarıla bilməz. Elüzəri 
bəraətlə müqayisədə süründürməçi bəraətin üstünlüyü ondadır ki, müttəhimin gələcək taleyində 
qeyri-müəyyənlik az olur, qəfil həbs edilmək təhlükəsi altında yaşamır və qorxmur ki, onun üçün 
çox namünasib bir vaxtda elüzəri bəraət qazanmaq üçün bütün gücünü sərf eləsin, 
həyəcanlansın... Ancaq bütün bunlarla bərabər, süründürməçi bəraətin də müttəhim üçün bəzi 
mənfi cəhətləri var və bununla da hesablaşmamaq olmaz. Burda mən heç də müttəhimin azad 
olmadığını nəzərdə tutmuram, elə elüzəri bəraət zamanı da o, sözün həqiqi mənasında azad 
olmur. Bu, ayrı bir çatışmayan cəhətdir. Orda, ən azı saxta dəlil– sübutlar olmalıdır ki, məhkəmə 
dayanmasın. Ona görə də məhkəməyə xaricdən müdaxilə lazımdır. Yəni hərdən nəsə bir 
göstərişin verilməsi, müttəhimin dindirilməsi, təhqiqat aparılması və sair işlərin görülməsi 
lazımdır. Məhkəmə həmişə onun üçün süni şəkildə yaradılmış çevrədə hərəkət etməlidir. Əlbəttə, 
bütün bunlar müttəhim üçün müəyyən narahatçılıqlar yaradır, ancaq onları çox şişirtmək də 
lazım deyil. Onlar yalnız zahirən belə görünürlər, ancaq, məsələn, dindirmələr az çəkir, vaxtın, 
ya da həvəsin olmayanda üzrxahlıq eləyib heç getmirsən, hətta bəzi hakimlərlə razılaşaraq 
gedəcəyiniz günlərin cədvəlini uzun müddət üçün əvvəlcədən tuta bilərsiniz. Əslində, burda 
söhbət yalnız ondan gedir ki, siz müttəhim kimi hərdən hakimlə görüşməlisiniz. 
Rəssam son sözləri deyəndə, K. artıq ayağa durub pencəyini qolunun üstünə aşırmışdı. 
– O durdu! – həmin dəqiqə bayrdan səs gəldi. 
– Getmək istəyirsiniz? – Rəssam da artıq ayaq üstə idi. – Yəqin havaya görə qala bilmirsiniz. 
Heç yaxşı olmadı... Sizə hələ bəzi şeyləri də demək istəyirdim. Qısa danışmalı oldum... Ancaq 
ümid edirəm ki, məni başa düşdünüz. 
– Əlbəttə! – özünü zorla ona qulaq asmağa məcbur etdiyi üçün K.-nın başı ağrıyırdı. 
www.kitabxana.net  –  Milli Virtual Kitabxana 92 
 
K. onu başa düşdüyünü təsdiq eləsə də, rəssam dediklərini yekunlaşdırdı, sanki bununla getməyə 
hazırlaşan K.-ya təsəlli vermək istədi: 
– Hər iki üsulun ümumi bir cəhəti var ki, müttəhim haqqında hökm çıxarılmasına yol vermirlər. 
– Həm də tam bəraət verilməyə qoymurlar, – K. yavaşdan dedi və sanki bunu başa düşdüyünə 
görə utandı. 
– Deməli, işin məğzini başa düşübsünüz, – rəssam tez dilləndi. 
K. əlini paltosuna tərəf apardı, ancaq bilmədi əvvəlcə pencəyini geysin, ya yox. Ondan olsa, 
hamısını bir yerə bükər, tez təmiz havaya çıxardı. Onun geyinməyə başladığını sevinclə bir-
birinə ötürən qızlar da onu geyinməyə məcbur edə bilmədi. Rəssam isə K.-nın burdan hansı 
ovqatla getdiyini bir təhər öyrənmək istəyirdi və ona görə də dedi: 
– Yəqin ki mənim təkliflərim haqqında qəti bir qərara gəlməmisiniz. Bunu özüm də alqışlayıram. 
Heç mən də qoymazdım ki, belə tez qərar çıxarasınız. Onların üstünlükləri ilə çatışmazlıqları 
arasındakı fərq iynənin ulduzu boydadır. Hər şeyi diqqətlə ölçüb-biçmək lazımdır. Ancaq çox 
gecikmək də olmaz. 
– Bu yaxınlarda yenə gələcəm, – deyən K. qəflətən nə fikirləşdisə, pencəyini geydi, paltosunu da 
qolunun üstünə aşırıb qapıya tərəf tələsdi. Qızlar artıq orda qışqırışmağa başlamışdılar və K.-ya 
elə gəldi ki, onları qapının arxasında görür. 
– Gərək sözünüzün üstündə durasınız, – rəssam da onun arxasınca qapıya tərəf gəldi, – yoxsa 
özüm durub banka gələcəm. 
– Qapını açsanız! – K. dəstəyi dartışdırdı və hiss etdi, qızlar da onu çöl tərəfdən bururlar. 
– İstəyirsiniz ki, qızlar zəhlənizi töksünlər? Yaxşısı budur, o biri qapıdan çıxasınız, – deyən 
rəssam çarpayının yanındakı qapını göstərdi. 
– K. razılaşaraq çarpayıya tərəf qayıtdı. Ancaq rəssam qapını açmaq əvəzinə çarpayının altına 
əyilərək elə ordan soruşdu: 
– Bircə dəqiqə... Bir şəklə də baxın, bəlkə alası oldunuz?! 
K. özünü nəzakətli adam kimi göstərmək istədi, bundan əlavə də rəssam onu qəbul etmişdi, 
kömək edəcəyinə söz vermişdi, yadından çıxdığı üçün köməyə görə nə verəcəyi barədə də söz 
açmamışdı, ona görə də yox deyə bilməzdi və bütün səbri tükəndiyi üçün titrədiyinə 
baxmayaraq, şəkli görmək istədiyini bildirdi. Rəssam çarpayının altından bir qalaq çərçivəsiz, 
toz basmış şəkil çıxardı, lap üstdəkini üfürdü, ordan qalxan toz K.-nın ağzına doldu, az qaldı, 
nəfəsini kəssin. 
– Səhra mənzərəsidir, – deyə rəssam şəkli K.-ya uzatdı. 
Orda yanıb-qaralmış otların üstündə bir-birindən çox uzaqda bitmiş iki ağac və arxa planda da 
qürub edən günəşin əlvan şəfəqləri təsvir olunmuşdu. 
– Gözəldir! Bunu alıram. 
www.kitabxana.net  –  Milli Virtual Kitabxana 93 
 
K. qeyri– ixtiyari belə tez və qısa cavab verdi və rəssamın bundan inciməyib ikinci şəkli 
döşəmədən qaldırdığını görəndə sevindi. 
– Bu isə həmin şəklin əksidir, – dedi rəssam. 
Ola bilsin, onun əksi kimi düşünülmüşdü, ancaq əslində, birincidən çox az fərqlənirdi: burda da 
ağaclar, ot, qürub edən günəş təsvir olunmuşdu. Ancaq bu, K.-nı maraqlandırmırdı və ona görə 
dedi: 
– Gözəl mənzərələrdir, ikisini də alıram, iş otağımdan asaram. 
– Deyəsən, mövzu xoşunuza gəlir, – deyə rəssam üçüncü şəkli çıxardı, – yaxşı ki, bunlara 
oxşayan bir şəkil də var. 
 
Ancaq burda oxşarlıqdan söhbət gedə bilməzdi, əslində eyni mənzərə idi. Rəssam fürsətdən 
yaxşıca istifadə edərək köhnə şəkillərini satırdı. 
– Yaxşı, bunu da götürürəm, – dedi K. – üçü bir yerdə neçə eləyir? 
– Bu barədə gələn dəfə danışarıq. İndi tələsirsiniz, ancaq biz onsuz da əlaqə saxlayacağıq. Yeri 
gəlmişkən, çox şadam ki, şəkillər xoşunuza gəldi. Çarpayının altındakı bütün şəkilləri verirəm, 
aparın. Hamısı çöl mənzərələridir, belələrini çox çəkmişəm. Bəzi adamlar belə şəkilləri xoşlamır 
və deyirlər ki, çox qəmli görünürlər, bəziləri də – siz də belələrindənsiniz – məhz qəmli 
mənzərələri xoşlayırlar. 
Ancaq K. dilənçi kökündə olan bir rəssamın “peşəkarlıq təcrübəsi” haqqındakı mühazirəsinə 
qulaq asmaq iqtidarında deyildi və ona görə də rəssamın sözünü kəsdi: 
– Şəkillərin hamısını qablaşdırın, sabah xidmətçim gəlib aparacaq. 
– Lazım deyil, indi bir hambal taparam, sizinlə birlikdə aparar. – rəssam bu sözləri deyəndən 
sonra, nəhayət, çarpayının üzərindən əyilərək qapını açdı. – Çəkinməyin, çarpayının üstünə 
çıxın, bura gələnlər hamısı belə edir. 
K. rəssam deməmiş də bunu edəcəkdi və artıq ayağının birini də tük döşəyin üstünə qoymuşdu, 
ancaq açıq qapıdan çölə baxan kimi onu tez geri çəkdi. 
– Bu nədir? – deyə rəssamdan soruşdu. 
– Niyə təəccüblənirsiniz? – deyən rəssamın özü də təəccübləndi, – məhkəmə dəftərxanalarıdır. 
Burda məhkəmə dəftərxanalarının olduğunu bilmirdiniz? Axı onlar, demək olar ki, bütün 
çardaqlarda var, burda niyə olmamalı idilər? Mənim emalatxanam da, əslində, bu dətərxanalara 
aiddir, onu mənə məhkəmə verib. 
K. burada məhkəmə dəftərxanalarına rast gəldiyinə görə çox da qorxmadı, onu ən çox qorxudan 
özü, məhkəmə işlərindən belə xəbərsizliyi oldu. Ona elə gəldi ki, müttəhim həmişə hər şeyə hazır 
olmalı, heç nəyə təəccüblənməməli, hakim solunda dura-dura küt-küt sağa baxmamalıdır və 
həmişə də elə bunlarda ilişirdi. Qarşısında uzun bir dəhliz görünürdü və ordan gələn hava ilə 
www.kitabxana.net  –  Milli Virtual Kitabxana 94 
 
müqayisədə emalatxananın havası tərtəmiz hava idi. Onun hər iki tərəfinə K.-nın getdiyi 
dəftərxananın gözləmə zalındakı kimi skamyalar düzülmüşdü. Deyəsən, bütün dəftərxanaların 
təchizatı müəyyən qaydalar əsasında aparılırdı. İndi burda müştəri az idi. Bir kişi skamyaya 
çöküb başını əlləri arasına almışdı və deyəsən yatırdı. Başqa biri də dəhlizin sonundakı 
yarımqaranlıqda dayanmışdı. Nəhayət, K. çarpayının üstünə çıxdı, rəssam da əlində şəkillər onun 
arxasınca gəldi. Onlar tezliklə bir məhkəmə xidmətçisinə rast gəldilər – K. indi bütün məhkəmə 
xidmətçilərini mülki paltarlarının adi düymələri arasında parıldayan qızılı düymədən tanıyırdı – 
və rəssam ona tapşırdı ki, şəkilləri götürüb K.-nın arxasınca getsin. K. isə artıq yerimir, 
səndələyirdi və cib yaylığını da ağzına tutmuşdu. Çıxış qapısına yaxınlaşanda, qızlar onlara tərəf 
cumdular və məlum oldu ki, K. hələ onlardan da canını qurtara bilməyibmiş. Yəqin o biri 
qapının açıldığını görərək yan tərəfdən fırlanıb bura gəlmişdilər. 
– Sizi bura qədər ötürə bilərəm, – qızların artıq dövrəyə aldığı rəssam güldü, – hələlik! Çox 
fikirləşməyin... 
K. heç ona tərəf baxmadı da. Küçəyə çatan kimi qarşısına çıxan ilk faytonu saxlatdırdı. İndi bircə 
istəyi vardı ki, qızılı düyməsi bəlkə də heç kəsin nəzərinə çarpmayan, ancaq K.-nın gözlərini 
deşən xidmətçidən birtəhər canını qurtarsın. Öz vəzifəsini axıracan yerinə yetirmək istəyən 
xidmətçi isə faytonun qozlasına oturdu, ancaq K. onu düşürtdü. O, banka çatanda, artıq 
günortadan keçmişdi. Şəkilləri faytonda qoyub getmək istədi, ancaq qorxdu ki, onları nə vaxtsa 
rəssama göstərəsi olar. Buna görə də onları otağına apartdırdı, yazı stolunun lap axırıncı 
çəkməcəsinə qoyub ağzını açarla bağladı ki, ən azı, yaxın günlərdə direktor müvininin gözünə 
sataşmasın. 
 
SƏKKİZİNCİ FƏSİL 
 
Tacir Blok. Vəkildən imtina 
 
Nəhayət K. qərara aldı ki, vəkilin xidmətindən imtina etsin. Düzdür, bu hərəkətin nə dərəcədə 
düzgün olması barədəki şübhələr ona rahatlıq vermədi, ancaq bununla belə, qəti inamı hamısını 
üstələdi. Qərarı vəkilin yanına gedəcəyi gün qəbul elədi və həmin gün də onu çox yordu, yavaş-
yavaş işlədi, otağında çox qaldı. Nəhayət, vəkilin qapısına çatanda, artıq saat onu keçmişdi. 
Zəngi basmamışdan əvvəl fikirləşdi ki, bəlkə də bunu telefonla, ya da məktubla bildirsəydi, daha 
yaxşı olardı, çünki üzbəüz oturub söhbət eləmək o qədər də ürəkaçan olmayacaqdı. Buna 
baxmayaraq, üzbəüz oturub demək istədi, başqa cür imtina etsəydi, ya sakitcə, ya da bir-iki quru 
sözlə qəbul olunacaqdı və Leni də bəzi şeyləri öyrənib deməsəydi, K. heç vaxt vəkilin bunu necə 
qəbul etdiyindən, eyni zamanda da, bu imtinanın özü üçün necə nəticələnəcəyindən xəbər tuta 
bilməyəcəkdi, halbuki vəkilin fikirləri də mənasız deyildi. Ancaq vəkil onunla üzbəüz otursaydı 
və hətta bu xəbərdən təəccüblənsə də, ondan çox şey qoparmaq mümkün olmasaydı da, üzünün 
ifadəsindən, rəftarından K. istədiyini asanca öyrənə bilərdi. Belə də ola bilərdi ki, müdafiəsinin 
vəkilə həvalə edilməsinin yaxşılığına inanırdı və ondan imtina etməzdi. 
www.kitabxana.net  –  Milli Virtual Kitabxana 95 
 
Həmişə olduğu kimi, bu dəfə də ilk zəng cavabsız qaldı. “Leni bir az cəld tərpənsə, yaxşı olardı” 
– K. ürəyindən keçirdi. Ancaq indinin bir üstünlüyü vardı ki, heç kim onun işinə qarışmırdı, 
yoxsa adətən, ya gecə köynəyində həmin kişi, ya da bir başqası çıxıb onun zəhləsini tökürdü. 
İkinci dəfə zəngi basanda, geri dönüb qonşu qapıya baxdı, ancaq indi o da açılmadı. Nəhayət, 
vəkilin qapısındakı deşikdə bir cüt göz göründü, amma Leninin gözləri deyildi. Kimsə qapının 
rəzəsini çəkdi, lakin arxasından tutub açılmağa qoymadı, içəri tərəfə dönüb, “Odur!” – deyə 
qışqırdı və sonra qapını tamamilə açdı. K. qapıya tərəf cumdu, çünki arxadakı qapıda açar tələsik 
buruldu. Ona görə də qapı açılan kimi, necə deyərlər, özünü içəri təpidi, hələ çatdırıb qapını açan 
adamın xəbərdarlığından sonra otaqların arasındakı dəhlizdə bircə köynəkdə qaçan Lenini də 
gördü. Onun arxasınca bir az baxandan sonra qapını açan adama tərəf döndü. Balaca, sısqa, 
topasaqqal bir kişi idi və əlində də şam tutmuşdu. 
– Burda işləyirsiniz? – K. soruşdu 
– Xeyr, qonağam, vəkil mənim nümayəndəmdir, bir işə görə məsləhət almağa gəlmişəm. 
– Pencəksiz gəlmisiniz? – K. əli ilə işarə etdi ki, paltarının yarısını çıxarıb. 
– Ah, bağışlayın, – kişi əlndəki şamla özünü işıqlandırdı və sanki nə kökdə olduğunu yenicə 
gördü. 
– Leni məşuqənizdir? – K.-nın sualı qısa oldu. Ayaqlarını bir az aralamış, şlyapasını saxlayan 
əllərini də arxasında çarpazlamışdı. Əynində belə bahalı palto olması, onun bu arıq kişidən çox 
üstün olduğunu göstərirdi. 
– İlahi! – Dəhşətə gələn kişi əlləri ilə üzünü örtdü, – xeyr, xeyr, nə danışırsınız?! 
– Yaxşı, inandım, – K. gülümsədi, – ancaq buna baxmayaraq, mənimlə gedəcəksiniz. – Şlyapası 
ilə işarə etdi ki, qabağa düşsün. 
– Bəs adınız nədir? – K. gedə-gedə soruşdu. 
– Blokdur... Tacir Blok – deyən balaca kişi K.-ya tərəf döndü və dayanmaq istədi, ancaq K. 
qoymadı. 
– Bu sizin əsil adınızdır? 
– Əlbəttə! Niyə şübhələnirsiniz ki? 
– Mənə elə gəldi ki, adınızı gizlətməyə əsasınız var...  
K. özünü o qədər sərbəst hiss edirdi ki, adam yalnız yad bir yerdə özündən səviyyəcə aşağı olan 
insanlarla danışanda, özünə aid olan şeylər barədə susaraq etinasızlıqla onların maraqlarından 
danışa-danışa həmsöhbətlərini öz gözlərində böyüdəndə, istədiyi anda da kiçildəndə, belə sərbəst 
ola bilərdi. Vəkilin iş otağının qapısına çatanda, K. dayanıb onu açdı, itaətkarlıqla qabağa qaçmış 
taciri geri çağırdı: 
– Tələsməyin! Buranı işıqlandırın! 
www.kitabxana.net  –  Milli Virtual Kitabxana 96 
 
K.-ya elə gəlirdi ki, Leni burda gizlənmiş olacaq və tacirə bütün künc-bucağı axtartdırdı, ancaq 
otaqda heç kəs yox idi. Hakimin şəklinin yanından keçəndə, K. tacirin çiyinbağından tutub 
saxladı: 
– Bunu tanıyırsınınz? – deyə şəhadət barmağını yuxarı tuşladı. 
Tacir şamı qaldıraraq gözlərini qıya-qıya yuxarı baxdı: 
– Hakimdir. 
– Baş hakimdir? – K. tacirlə böyür-böyürə dayanıb şəklin ona necə təsir etdiyini bilmək istədi. 
Tacir heyranlıqla yuxarı baxdı: 
– Baş hakimdir! – dedi. 
– Adamları o qədər də yaxşı tanımırsınız. Alçaq çinli istintaq hakimlərinin ən alçağıdır. 
– Bəli, indi yadıma düşdü... – tacir şamı aşağı saldı. – Bu barədə eşitmişəm də... 
– Əlbəttə! Yadımdan çıxmışdı, deyəm... Əlbəttə, eşitməli idiniz... 
– Axı niyə, niyə? 
K. onu itələyə-itələyə qapıya tərəf apardı, dəhlizə çıxanda soruşdu: 
– Leninin harada gizləndiyini bilməmiş olmazsınız?! 
– Gizləndiyini? Xeyr, indi yəqin mətbəxdədir, vəkilə şorba bişirir. 
– Niyə bunu o dəqiqə demədiniz? 
– Sizi elə ora aparırdım, özünüz geri çağırdınınz.. – tacir K.-nın gah belə, gah da onun əksini əmr 
eləməsindən çaş-baş qalmışdı.  
– Elə bilirsiniz ki, çox hiyləgərsiniz... Yaxşı, məni ora aparın! 
K. indiyəcən mətbəxdə olmamışdı: çox böyük idi və içində hər şey vardı. Elə soba adi 
sobalardan üç dəfə böyük idi, qalan şeyləri isə yaxşı seçmək olmurdu, çünki balaca lampa 
qapının girəcəyində asılmışdı, içəriyə işıq az düşürdü. Həmişəki kimi ağ önlük taxmış Leni 
sobanın qarşısında dayanıb xörəyə yumurta çırpırdı və yana çevrilərək dedi: 
– Axşamın xeyir, Yozef. 
– Axşamın xeyir, – deyən K. əli ilə tacirə işarə elədi ki, kənardakı kresloya otursun və o da 
oturdu. Özü isə Leniyə lap yaxınlaşaraq çiyinləri üzərindən boylana-boylana soruşdu: 
– Bu kişi kimdir? 
Bir əli ilə şorbanı qarışdıran Leni o biri əli ilə K.-nı qucaqlayaraq onu özünə tərəf çəkdi: 
– Yazığın biridir, kasıb tacirdir, adı da Blokdur... Sən bir ona bax! 
www.kitabxana.net  –  Milli Virtual Kitabxana 97 
 
İkisi də dönüb geri baxdı. Tacir K.-nın göstərdiyi kresloda oturmuşdu, daha lazım olmadığı üçün 
şamı üfürüb söndürmüşdü və indi də tüstünü kəsmək üçün onun başlığını əli ilə sıxırdı. 
– Sən bircə köynəkdə idin, – K. əli ilə qızın başını sobaya tərəf döndərdi. Leni isə susurdu. – 
Məşuqundur? 
Leni şorba qazanını götürmək istədi, ancaq K. onun hər iki əlindən yapışıb dedi: 
– Cavab ver! 
– İş otağına keçək, orda hər şeyi sənə başa salaram. 
– Xeyr, istəyirəm burda başa salasan. 
Qız ona sarılıb öpmək istədi, K. geri çəkildi. 
– İstəmirəm indi məni öpəsən. 
– Yozef! – Leni yalvarıcı, ancaq dik baxışlarla K.-nın gözlərinin içinə baxdı. – Sən məni cənab 
tacirə qısqana bilməzsən. Rudi, – deyə o tacirə tərəf döndü, – mənə kömək elə, görürsən ki, 
məndən şübhələnir, şamı at getsin... 
Fikirləşmək olardı ki, tacir ona fikir verməyəcək, ancaq, sən demə, qulağı onlarda imiş: 
– Heç mən də bilmirəm ki, niyə qısqanır... – tacir sanki kişilənmək istədi. 
– Heç mən özüm də bilmirəm! – K. təbəssümlə tacirə baxdı. 
Leni ucadan güldü, K.-nın bir az boşalmasından istifadə edərək onun qolları arasında yerini 
rahatlayaraq pıçıldadı: 
– Onda işin olmasın... özün görürsən ki, necə adamdır. Onunla bir az xoş rəftar etdim, çünki 
vəkilin daimi müştərisidir. Başqa səbəb yoxdur... Bəs sən? Bu gün vəkillə danışmaq istəyirsən? 
İndi çox ağrıyır, ancaq istəsən, gəldiyini deyərəm. Gecə də mənim yanımda qalarsan. Mütləq 
qalarsan... Çoxdan bura gəlmirsən, vəkil özü də səni soruşurdu. Məhkəməni yaddan çıxarma! 
Mənim də sənə sözüm var, bəzi şeylər öyrənmişəm. Ancaq əvvəlcə paltonu çıxar! 
Leni ona paltosunu soyunmağa kömək etdi, şlyapasını aldı, onları asmaq üçün girəcəyə tərəf 
tələsdi, tezcə də geri qayıtdı, şorbaya baxdı: 
– Əvvəlcə sənin gəldiyini xəbər verim, yoxsa şorbasını aparım? 
– Əvvəlcə gəldiyimi de! 
K. əsəbiləşmişdi. Gələndə fikrində tutmuşdu ki, Leni ilə öz işlərini, xüsusilə də hələlik sual 
altında olan imtina məsələsini yaxşı-yaxşı müzakirə etsin, ancaq tacirin burda olması onu 
həvəsdən saldı. Bununla belə, işini o dərəcədə vacib hesab edirdi ki, bu balaca kişinin burda 
olması ona təsir edə bilməzdi və artıq yolda olan Lenini geri çağırdı: 
– Əvvəlcə şorbasını apar, mənimlə söhbət etmək üçün özünə bir az güc toplasın, bu ona lazım 
olacaq. 
www.kitabxana.net  –  Milli Virtual Kitabxana 98 
 
– Aha, siz də vəkilin müştərisisiniz, – tacir oturduğu küncdən yavaşca dilləndi, elə bil bununla 
nəsə nəyisə demək istədi. Ancaq bu ordakıların xoşuna gəlmədi. 
– Bunun sizə nə dəxli var? – K. tez dilləndi və Leni də əlavə etdi: 
– Sən sus! – Sonra K.-ya tərəf döndü: – Deməli, əvvəlcə şorbanı aparıram... – şorbanı boşqaba 
tıkdü. – Bircə qorxusu var ki, yatar, adətən yeməyini qurtaran kimi yuxuya gedir. 
– Məndən eşitdikləri onu yatmağa qoymayacaq... – K. bununla bir daha nəzərə çarpdırmaq 
istəyirdi ki, vəkillə çox vacib bir məsələ haqqında danışmaq niyyətindədir və gözləyirdi ki, Leni 
nə barədə danıçacağını soruşsun, o da qızdan məsləhət istəsin. Ancaq Leni yalnız deyilənləri 
dəqiqliklə yerinə yetirirdi. Əlində boşqab K.-ın yanından keçəndə, qəsdlə ona toxundu və 
pıçıldadı: 
– Şorbasını yeyib qurtan kimi gəldiyini deyəcəm ki, bacardıqca tez yanıma qayıdasan. 
– Get, get! 
– Bir az nəzakətli olsan yaxşıdır, – deyə qız əlində boşdaq qapıya çatanda, yenə geri döndü. 
K. onun arxasınca baxdı. Artıq qəti qərara gəlmişdi: vəkildən imtina edəcək! Bəlkə də əvvəlcə 
Leni ilə bu barədə danışmaması daha yaxşı oldu. Onsuz da işə tam bələd deyildi, deyəcəkdi ki, 
lazım deyil və bəlkə onu doğrudan da bu dəfə fikrindən daşındıracaqdı, özü isə yenə də şübhə-
tərəddüdlər içində üzüləcək, axırda nə vaxtsa bu qərarını həyata keçirəcəkdi, çünki burda başqa 
yol yox idi. Bu işi nə qədər tez eləsə, ziyanı o qədər az olar... Yeri gəlmişkən, bəlkə elə tacir də 
bu barədə nəsə deyə bilər... 
K. ona tərəf çevrildi, tacir bunu hiss edən kimi ayağa qalxmaq istədi. 
– Oturun, – deyə K. öz kreslosunu ona yaxın çəkdi. – Siz çoxdan bu vəkilin müştərisisiniz? 
– Lap çoxdan müştərisiyəm... 
– Neçə ildir sizi təmsil edir? 
– Bilmirəm-nəyi nəzərdə tutursunuz?! Ticarət məsələlərində – mən taxıl işi ilə məşğul oluram – 
bu vəkil işə başladığım vaxtdan, yəni iyirmi ildir, məhkəmə işimdə də – yəqin siz buna işarə 
edirsiniz – lap əvvəlindən, yəni beş ildən çoxdur ki, məni təmsil edir. Bəli, beş ildən çoxdur... – 
deyə tacir cibindən köhnə bir pulqabı çıxartdı, – hamısını burda yazmışam, istəsəniz tarixləri də 
dəqiq deyə bilərəm. Hamısını yadda saxlamaq çətindir. Yəqin mənim məhkəməm hələ çox 
çəkəcək, arvadım öləndən azacıq sonra başlayıb, bu da beş il yarımdan çoxdur. 
K. ona bir az da yaxınlaşdı: 
– Bu vəkil adi mülki işlər də götürür? – Məhkəmələrin adi hüquq normalarına bağlı olması K.-nı 
əməlli-başlı sakitləşdirdi. 
– Əlbəttə! – deyən vəkil səsini bir az alçaltdı. – Hətta deyirlər ki, belə işlərdə daha yaxşıdır. – 
Ancaq, deyəsən, dediyinə peşman oldu, əlini K.-nın çiyninə qoydu. – Xahiş edirəm, məni 
satmayın. 
www.kitabxana.net  –  Milli Virtual Kitabxana 99 
 
K. sakitləşdirmək üçün əlini onun dizinin üstünə qoydu: 
– Mən satqın deyiləm! 
– Çox kinli adamdır... 
– Belə sadiq müştəriyə heç nə eləməz. 
– Eləyər, eləyər. Əsəbiləşəndə, heç kəsə fərq qoymur... Özü də mən ona, əslində, sadiq deyiləm. 
– Necə yəni sadiq deyilsiniz? 
– Sizə bel bağlamaq olar? – tacir şübhə ilə soruşdu. 
– Mənə elə gəlir ki, olar. 
– Yaxşı, onda bəzi məsələləri sizə etibar edərəm, ancaq siz də bir sirrinizi mənə açmalısınız ki, 
ikimiz də vəkilin qarşısında möhkəm dayana bilək. 
– Siz çox ehtiyatlı adamsınız. Ancaq sizə elə bir sirrimi açacam ki, tamamilə sakitləşəcəksiniz. 
Vəkilə sadiq olmadığınız özünü nədə göstərir? 
– Mənim... – tacir elə tərəddüd etdi ki, sanki alçaqlığını etraf edirdi. – Ondan başqa da vəkillərim 
var... 
– Burda nə pis iş var ki?! – K. bir az pərt oldu.  
– Burda yoxdur... – etirafından sonra ağaır-ağır nəfəs alan tacir K.-nın sözlərindən sonra bir az 
ürəkləndi. – Buna icazə verilmir. Uzaqbaşı, uzaqbaşı bir ara vəkili tutmaq olar. Mən də elə bunu 
eləmişəm, ondan əlavə də beş ara vəkili tutmuşam. 
– Be..e..ş! – bu rəqəm K.-nı heyrətə gətirdi. – Bundan əlavə beş vəkil? 
Tacir başını tərpətdi: 
 
– İndi də altıncısı ilə danışıqlar aparıram. 
– Bu qədər vəkil nəyinizə lazımdır ki? 
– Hamısı lazımdır. 
– Nəyə lazım olduğunu mənə başa sala bilərsiniz? 
– Məmnuniyyətlə. Hər şeydən əvvəl, məhkəməni uduzmaq istəmirəm... Bu, məlum məsələdir. 
Ona görə də xeyrimə nə varsa, hamısından istifadə etməyə çalışıram. Hətta nəyinsə xeyir 
gətirəcəyinə ümid lap az olanda da, onu əldən vermirəm. Buna görə də nəyim vardısa, hamısını 
məhkəməyə xərcləmişəm. Məsələn, bütün pullarımı dövriyyədən çıxarmışam, əvvəllər şirkətimin 
iş otaqları bir mərətəbəni tutmuşdu, ancaq indi lap arxa otaqların birində şəyirdlə oturub 
işləyirik. İşimin geriləməyi yalnız pulumun qurtarması ilə deyil, həm də iş qabiliyyətimin 
zəifləməsi ilə bağlıdır. Məhkəmə üçün nəsə eləmək istəyəndə, başqa işlərə vaxt qalmır. 
www.kitabxana.net  –  Milli Virtual Kitabxana 100 
 
– Deməli, siz özünüz də məhkəmədə işləyirsiniz? Bu mənim üçün çox maraqlıdır. 
– Bu barədə çox danışmaq olmaz. Əvvəllər, buna cəhd göstərdim, ancaq sonra özüm istəmədim. 
Çox yorucudur və elə böyük uğur da qazanmaq olmur. Ən azı, məlum oldu ki, mənim üçün həm 
orda işləmək, həm də danışıqlar aparmaq mümkün deyil. Elə orda oturub gözləməyin özü adamı 
yorur. Dəftərxanalarda havanın necə ağır olduğunu da özünüz yaxşı bilirsiniz. 
– Mənim orda olduğumu siz hardan bilirsiiniz? 
– Siz ordan keçəndə, gözləmə otağındaydım. 
– Təsadüfə bax! – K. elə həyəcanlandı ki, hətta tacirin əvvəlcə ona necə gülünc göründüyünü də 
unutdu. – Deməli, məni görmüsünüz! Mən ordan keçəndə, gözləmə otağındaymışsınız... Bəli, 
mən ordan bir dəfə keçmişəm... 
– Elə gözlənilməz təsadüf deyil, demək olar ki, mən hər gün ordayam. 
– Yəqin bundan sonra mən də oraya tez-tez gedəcəm və yəqin ki, əvvəlki təki hörmət-izzətlə 
qarşılanmayacam. Hamı ayağa durdu, elə bildilər hakiməm. 
– Xeyr, onda biz məhkəmə xidmətçisini salamlayırdıq. Sizin müttəhim olduğunuzu bilirdik. Belə 
xəbərlər çox tez yayılır. 
– Deməli, artıq bilirdiniz. Bəlkə də mənim özümü necə apardığımı yekəxanalıq hesab eləmisiniz. 
Bu barədə nəsə deyən oldu? 
– Xeyr, əksini dedilər. Ancaq bunların hamısı səfehlikdir... 
– Niyə səhehlik olur? 
– Siz niyə soruşursunuz? – tacir əsəbiləşdi. – Deyəsən, ordakıları hələ yaxşı tanımırsınız və ona 
görə də bəzi şeyləri düz başa düşmürsünüz. Nəzərə alın ki, belə bir şəraitdə heç bir ağıla 
sığmayan şeylər danışılır, adam, sadəcə olaraq, yorulur, şox şeyi anlamır, əvəzində 
mövhumatçılığa başlayır. Mən indi başqalarından danışıram, ancaq özüm onlardan da betərəm. 
Bu möhumatçılığa bir misal: çoxları müttəhimin üz-gözündən, ən çox da dodaqlarından 
məhkəmənin nəticəsini öyrənmək istəyir. Onlar deyirlər ki, müttəhimin dodaqlarına baxıb onun 
mütləq, özü də tezliklə məhkum olunacağını duyurlar. Təkrar edirəm, bütün bunlar gülünc 
mövhumatçılıqdır, çox vaxt da faktlar hamısını tamamilə inkar edir, ancaq elə bir cəmiyyətdə 
yaşayan adam onlardan çətin can qurtara bilir. İndi bu mövhumatçılığın adamlara necə təsir 
etdiyini təsəvvürünüzə gətirin! Siz orda birini danışdırdınız, elə deyilmi? Ancaq cavab verə 
bilmədi. Əlbəttə, orda çaşmaq üçün səbəb çoxdur və onlardan biri də sizin dodaqlarınız olub. 
Sonralar deyirdi ki, guya sizin dodaqlarınızda öz məhkumluğunun nişanəsini görüb. 
– Mənim dodaqlarımda? – K. cib güzgüsünü çıxarıb ona baxdı. – Mən öz dodaqlarımda elə 
xüsusi bir əlamət görmürəm. Siz görürsünüz? 
– Mən də görmürəm. Heçcə nə görünmür. 
– Adam nə qədər mövhumatçı olarmış! 
www.kitabxana.net  –  Milli Virtual Kitabxana 101 
 
– Bəs mən demədim?! Onlar öz aralarında yəni bu qədər söhbət edir, fikir mübadiləsi aparırlar? 
Mən indiyəcən onlardan kənar gəzmişəm. 
– Ümumiyyətlə götürəndə, bir-biri ilə görüşmürlər. Bu heç mümkün də deyil, çünki həddən artıq 
çoxdurlar. Ümumi maraqları da azdır. Bəzən hansısa bir dəstədə belə bir inam yaranır ki, 
maraqları eynidir, ancaq sonradan üzə çıxır ki, səhv edirlərmiş. Bir yerdə bu məhkəmədən heç nə 
qoparmaq olmaz. Ən dəqiq məhəkəmədir, bütün işləri ayrı-ayrılıqda yoxlayır. Bir yerdə heç nə 
əldə eləmək olmaz, yalnız bəzən kimsə ayrılıqda gizlincə nəsə edə bilir, qalanlar da nəsə əldə 
olub qurtarandan sonra ondan xəbər tuturlar. Heç kim də bunun necə alındığını bilmir. Deməli, 
orda birlik yoxdur, yalnız hərdən gözləmə otaqlarında rastlaşırlar ki, orda da çox şey müzakirə 
etmək olmur. Bu mövhumatçı fikirlər də lap çoxdan yaranıblar və öz-özünə çoxalırlar. 
– Mən həmin cənabları orda – gözləmə otağında görmüşəm. Onda mənə elə gəldi ki, mənasız 
yerə gözləyirlər. 
– Gözləmək mənasız olmur. Yalnız kiminsə özünün işə qarışması mənasız olur. Bayaq dedim ki, 
bundan əlavə beş vəkilim var. Fikirləşmək olardı ki, – ən əvvəl özüm belə fikirləşirdim – işi 
tamamilə onların öhdəsinə buraxmaq olar. Ancaq bu, böyük bir səhv olardı. Beş nəfər olsalar da, 
öhdələrinə buraxa bilmərəm. Yəqin niyəsini başa düşmədiniz? 
– Xeyr, – deyə K. çox sürətlə danışan taciri bir az sakitləşdirmək üçün əlini mehribanlıqla onun 
əlinin üstünə qoydu, – xahiş edirəm bir az yavaş danışın, dedikləriniz mənim üçün son dərəcə 
vacibdir, hamısını tuta bilmirəm... 
-Yaxşı ki, yadıma saldınız. Axı siz təzəsiniz, lap sütülsünüz. Məhkəməniz yarım ildir ki, gedir, 
elə deyilmi? Bəli, bu barədə eşitmişəm. Lap yeni başlayıb ki! Ancaq mən bu məsələləri o qədər 
götür-qoy etmişəm ki! İndi bu dünyada ən çox bildiyim şeylərdir... 
– Yəqin ki məhkəmənizin bu qədər uzandığına sevinirsiniz?! – K. ondan işinin indi hansı 
vəziyyətdə olduğunu birbaşa soruşmadı və ona görə aldığı cavab da bürüncəkli oldu. 
– Bəli, bu məhkəməni beş il uzada bilmişəm, – deyə tacir başını aşağı saldı, – balaca uğur deyil...  
Kişi bir anlığa susdu. K. qapını dinşədi: görəsən Leni gəlir, yoxsa yox... Bir tərəfdən gəlməsini 
istəmirdi, çünki soruşmağa hələ çox şey vardı və həm də qıızın onu tacirlə belə mərəhəm söhbət 
etdiyini görməsini istəmirdi, digər tərəfdən də K. burda olduğunu bilə-bilə vəkilin yanında belə 
çox qaldığına acığı tuturdu, axı şorba yedirtmək bu qədər çəkməzdi. 
– Vaxtı dəqiq yadımdadır, – vəkil yenə sözə, K. da diqqətlə ona qulaq asmağa başladı, – onda 
mənim məhkəməm də elə sizinki kimi yarım il olardı ki, başlamışdı. O vaxt vəkilim təkcə bu idi, 
ondan da çox razı deyildim...  
“Aha, indi hər şeyi öyrənəcəm”, – deyə K. ürəyindən keçirdi və razılıqla başını tərpətdi, sanki 
bununla taciri nəsə lzımlı bir şey deməyə həvəsləndirmək istədi. 
– Məhkəmə irəli getmirdi, – tacir sözünə davam etdi, – düzdür, istintaqlar olurdu və mən də 
hamısına gedirdim, sənədlər toplayırdım, haqq-hesab kağızlarının hamısını təqdim etmişdim, 
ancaq sonralar öyrəndim ki, bunlar heç lazım deyilmiş, tez-tez vəkilin yanına qaçmağa başladım, 
o da bir neçə vəkalətnamə yazdı... 
www.kitabxana.net  –  Milli Virtual Kitabxana 102 
 
– Bir neçə vəkalətnamə? 
– Əlbəttə! 
– Bu mənim üçün çox vacibdir. Mənim işimlə bağlı birinci vəkalətin üstündə hələ də işləyir. Heç 
nə eləməyib. İndi görürəm ki, məni necə rüsvay edib. 
– Vəkalətnamə bir neçə üzürlü səbəbdən hazır olmaya bilər. Yeri gəlmişkən, sonralar bilindi ki, 
mənimkilərin hamısı mənasız imiş. Hətta birini məhkəmə xidmətçisinin sayəsində özüm də 
oxudum. Düzdür, savadlı yazılmışdı, ancaq mənası yox idi. Hər şeydən əvvəl, çoxlu latın sözləri 
işlənmişdi, mən də onları başa düşmədim, sonra bir neçə səhifə məhkəmənin ünvanına yazılmış 
ümumi sözlər gəlirdi, sonra bir neçə məmur təriflənirdi, adları çəkilməsə də, bu ağıl sahiblərinin 
kimlər olduğu bilinirdi, sonra özünü tərifləyirdi, it kimi məhkəməyə şırvanırdı və axırda da 
mənim işimə bənzəyən keçmiş məhkəmə işlərindən söhbət açılırdı. Bu təhqiqatlar mən bildiyim 
qədər diqqətlə aparılmışdı. Əlbəttə, mən bu deyilənlərlə vəkilin işini heçə endirmək istəmirəm və 
mənim oxuduğum vəkalətnamə də çoxlu vəkalətnamələrdən biri idi, ancaq yalnız onu demək 
istəyirəm ki, o vaxt işimdə heç bir irəliləyiş hiss eləmədim. 
– Siz hansı irəliləyişi görmək istəyirdiniz ki? – K. soruşdu. 
– Çox ağıllı sualdır, – tacir gülümsədi, – bu məhkəmədə irəliləyişi nadir hallarda görmək olur. 
Ancaq onda bunu bilmirdim. Mən tacir adamam, onda da indikindən yaxşı tacir idim, 
gözəgörünən irəliləyiş istəyirdim, bütün bunlar sona çatmalı, ya da ən azı, əsil inkişaf olmalı idi. 
Bunun əvəzində, çox vaxt da eyni məzmunda dindirmələr olurdu. Hamısının cavabını da dua 
kimi əzbər bilirdim. Məhkəmə xidmətçiləri həftədə bir neçə dəfə işə, evə, ya da məni tapa 
biləcəkləri yerə gəlirdilər. Əlbəttə, bu mənə heç əl vermirdi (indi heç olmasa bu baxımdan 
vəziyyət xeyli yaxşılaşıb, telefonla çağırılmaq adama az mane olur), iş qurduğum dostlarım, 
xüsusilə də qohumlarım arasında məhkəmə barədə şayiələr yayılmağa başladı, hər tərəfdən 
ziyana düşdüm, ancaq bunula belə, yaxın günlərdə ilk məhkəmə dinləmələrinin başlanacağını 
göstərən heç bir əlamət görünmürdü. Belə olan halda vəkilin yanına gəlib şikayət etdim. Düzdür, 
uzun-uzadı izahat verdi, ancaq mənim istədiyim istiqamətdə hər hansı bir addımın atılmasını 
qətiyyətlə rədd etdi, dedi ki, heç kəs məhkəmənin gedişinə təsir edə bilməz və mənim 
vəkalətnamə ilə çıxış etmək tələbimi də ağılasığmaz hesab elədi ki, ikimizi də məhv edər. Elə 
onda fikirləşdim ki, bu vəkilin istəmədiyi, bacarmadığı bir işi başqası istəyər də, bacarar da... 
Beləliklə, başqa vəkillər axtarmağa başladım. Elə bəri başdan deyim ki, heç biri əsas dinləmənin 
başlanmasını tələb etmədi və buna da nail ola bilmədi. Yeri gəmişkən, bir məsələ nəzərə 
alınmazsa, – bu barədə sonra danışacam – doğrudan da, bu mümkün olan iş deyil, deməli, bu 
məsələdə vəkil məni aldatmayıb. Ancaq bununla belə, başqa vəkillərə müraciət etdiyimə görə də 
peşman deyiləm. Yəqin ki, ara vəkilləri barədə doktor Hulddan eşitmiş olarsınız və məlum 
məsələdir ki, onlardan nifrətlə danışıb. Onlar doğrudan da nifrətə layiqdirlər. Ancaq onların 
haqqında danışanda, öz həmkarlarını onlarla müqayisə edəndə, kiçicik bir səhvə yol verir və mən 
də, yeri gəlmişkən, sizin diqqətinizi həmin səhvə yönəltmək istəyirəm. O öz dairəsindəki 
hakimləri fərqləndirmək üçün onları həmişə “böyük hakimlər” adlandırır. Bu səhvdir, çünki 
kimin könlündən keçirsə, özünə “böyük” deyə bilər, ancaq bu yalnız məhkəmə qaydası ilə 
müəyyənləşdirilə bilər. Bu qaydalara görə ara vəkillərindən başqa balaca və böyük vəkillər var. 
Bu vəkil və onun həmkarları. əslində, balaca vəkillərdir, ancaq bizim haqqında eşidib üzünü 
www.kitabxana.net  –  Milli Virtual Kitabxana 103 
 
görmədiyimiz o böyük vəkillər bunlarla nifrətəlayiq ara vəkilləri arasındakı müqayisədən qat-qat 
yüksəkdə dayanırlar.  
– Böyük vəkillər? Onlar kimlərdir? Onların yanına necə getmək olar? 
– Deməli, siz onların haqqında hələ eşitməmisiniz. Elə müttəhim tapılmaz ki, onların haqqında 
eşidəndən sonra şirin xəyallara dalmamış olsun. Ancaq yaxşısı budur, belə şeylərə uymayın. Bu 
böyük vəkillərin kim olduğunu heç mən də bilmirəm və onların yanına getmək mümkün də 
deyil. Mən elə bir hala rast gəlməmişəm ki, onlar kimisə dəqiq müdafiə etmiş olsunlar. Əlbəttə, 
kimisə müdafiə edirlər, ancaq bu, həmin adamın istəyi ilə olmur, onlar yalnız öz istədiklərini 
müdafiə edirlər. Ancaq onların götürdükləri iş yəqin ki, aşağı instansiyaları adlamış olmalıdır. 
Yaxşısı budur, bu barədə heç fikirləməyəsən, yoxsa başqa vəkillərlə elədiyin söhbətlər, onların 
məsləhətləri, köməkləri gözündən düşür, hamısına nifrət eləyirsən. Mən öz təcrübəmdə 
görmüşəm, adam istəyir hər şeyə tüpürsün, gedib evdə uzansın, heç nə görməsin, heç nə 
eşitməsin. Ancaq bunun özü də ən böyük səfehlikdir, çünki heç evdə də rahat uzana bilmirsən... 
– Belə çıxır ki, siz o vaxtlar böyük vəkillər haqqında düşünməyibsiniz? 
– Çox düşünməmişəm, – tacir yenə də gülümsədi, – ancaq təəssüf ki, onları tamam unutmaq 
olmur. Xüsusilə də gecələr yatanda... Ancaq mən onda tez uğur qazanmaq istəyirdim, ona görə 
də ara vəkillərinin yanına getdim. 
– Nə yaxşı belə mehriban oturubsunuz! – Əlində fincan qapının ağzında dayanmış Leninin səsi 
gəldi. Doğrudan da bir-birinə çox yaxın oturmuşdular, başlarını azacıq geri döndərsəydilər, 
toqquşardılar. Onsuz da balaca olan tacir çiyinlərini bir az da qısmışdı və K. da onu yaxşı 
eşitmək üçün ikiqat əyilməyə məcbur olmuşdu. 
– Bircə dəqiqə! – K. Leniyə işarə etdi ki, gəlməsin və hələ də tacirin əlinin üstündə olan əlini 
səbirsizliklə tərpətdi. 
– İstəyir mən ona məhkəməmdən danışım, – tacir Leniyə baxdı. 
– Yaxşı, danış, danış! – Leni tacirlə yumşaq danışsa da, ona yuxarıdan aşağı baxdığı hiss 
olunurdu. Bu, K.-nın xoşuna gəlmədi. İndi görmüşdü ki, tacir o qədər mənasız adam deyil, ən azı 
təcrübəli idi və öz təcrübəsindən də danışmağı bacarırdı. Leni onun haqqında düz fikirləşmirdi. 
Və indi də o, tacirin bütün vaxtı əlində bərk-bərk saxladığı şamı alanda, önlüyü ilə onun əlin 
siləndə, yanında diz cökərək şalvarına damcılamış piyi təmizləyəndə, acıqla qıza baxdı. 
– Siz mənə ara vəkillərindən danışmaq istəyirdiniz, – deyə K. özünə heç nə demədən Leninin 
əlini geri itələdi. 
– Sən məndən nə istəyirsən? – Leni əlini yavaşca K.-ya toxundurdu və işinı davam etdi. 
– Bəli, ara vəkillərindən... – tacir alnını ovuşdurdu, sanki fikrə getdi. 
K. ona kömək etmək istədi: 
– Siz tez uğur qazanmaq istəyirdiniz və ona görə də ara vəkillərinin yanına getdiniz... 
– Tamamilə düzdür... – deyən tacir sözünə davam etmədi. 
www.kitabxana.net  –  Milli Virtual Kitabxana 104 
 
“Bəlkə də Leninin yanında bu barədə danışmaq istəmir” – deyə ürəyindən keçirən K. indi tacirə 
qulaq asmaq həvəsində olsa da, səbrini basa bildi, çox dərinə getmədi. 
– Gəldiyimi ona dedin? – Lenidən soruşdu. 
– Əlbəttə! İndi səni gözləyir. Blokla sonra da danışarsan, o hələ burdadır. 
K. tərəddüd etdi: 
– Hələ burdasınız? – Tacirin özündən cavab eşitmək istəyirdi. İstəmirdi ki, Leni onun haqqında 
burda olmayan adam kimi danışsın, onsuz da bu bu gün, üzə vurmasa da, qıza çox acığı 
tutmuşdu. Ancaq yenə də cavab verən Leni oldu: 
– O tez-tez burda yatır. 
– Burda yatır? – K. elə bilmişdi ki, tacir yalnız oturub onu gözləyəcək, özü də vəkillə söhbəti tez 
qurtaracaq, sonra ikisi də bir yerdə çıxacaq, bütün məsələləri arxayınca hərtərəfli müzakirə 
edəcəklər. 
– Elədir, – Leni dilləndi, – hamı sənin kimi deyil, Yozef, istədiyin vaxt vəkilin yanına gəlirsən. 
Deyəsən, heç buna da təəccüblənmirsən ki, nə yaxşı vəkil xəstə ola-ola gecə saat on birdə səni 
qəbul edir. Dostlarının sənin üçün gördükləri işi onların borcu hesab eləyirsən. Ancaq dostların, 
ən azı mən, bu işləri məmnuniyyətlə görürük. Mənə təşəkkür lazım deyil, heç nə də istəmirəm, 
bircə onu istəyirəm ki, məni sevəsən. 
“Səni sevmək?” – K. o dəqiqə ürəyindən keçirdi, ancaq sonra da özlüyündə bununla razılaşdı: 
“Elədir, mən onu sevirəm...”. Buna baxmayaraq, heç nəyə fikir vermədən dedi: 
– Məni ona görə qəbul edir ki, müştərisiyəm. Bunun üçün mənə başqasının köməyi lazımdırsa, 
deməli, addımbaşı həm dilənçilik, həm də təşəkkür etməliyəm. 
– Görürsən, o bu gün necə pis adamdır, düz demirəm? – Leni tacirə baxdı. 
“ İndi burda olmayan mənəm!” – K. ürəyindən keçirdi və hətta tacirə acığı tutdu ki, o da Leni 
kimi nəzakətsizliyə başladı: 
– Vəkil onu başqa səbəblərə görə qəbul edir. Yəqin onun işi mənimkindən maraqlıdır. Bundan 
əlavə də, bu iş hələ başlanğıc mərhələsindədir və ona görə də çox qarışıq deyil, vəkil də 
məmnuniyyətlə onunla məşğul olur. Sonralar başqa cür olacaq. 
– Bəli, bəli, – Leni gülə-gülə tacirə baxdı, – gör nə yaxşı çərənləyir! – Sonra K.-ya tərəf döndü: – 
Sən ona inanma... Nə qədər mehriban adam olsa da, bir o qədər də çərənçidir. Bəlkə də elə buna 
görə vəkilin ondan xoşu gəlmir. Yalnız kefi yuxarı olanda, qəbul edir. Çox çalışmışam ki, bunu 
dəyişim, ancaq mümkün olmayıb. Təsəvvür elə ki, Blokun gəldiyini deyirəm, ancaq iki gündən 
sonra onu qəbul edir. Yanına çağıran anda Blok yerində olmasa, hamısı heçə dönür, təzədən 
qəbula gəlməlidir. Ona görə də Bloka burda yatmağa icazə vermişəm, çünki elə olub ki, onu 
gecə yanına çağırıb. Deməli, Blok indi gecələr də hazır vəziyyətdə olur. Bu gün də həmişəki 
kimi olacaq: Blokun burda olduğunu hiss etsə, çağırmayacaq. 
www.kitabxana.net  –  Milli Virtual Kitabxana 105 
 
K. sualedici nəzərlərlə tacirə baxdı. O da başını tərpətdi, bayaqkı kimi açıq danışmağa başladı, 
sanki untandığından özünü itirmişdi: 
– Bəli, bir az keçəndən sonra adam öz vəkilindən çox asılı olur. 
– Üzdə belə şikayətlənir, – Leni sözə qarışdı, – mənə neçə dəfə deyib ki, burda məmnuniyyətlə 
yatır. – o, balaca qapıya tərəf gedib, onu açdı. – Onun yataq otağına baxmaq istəmirsən? 
K. ora yaxınlaşıb astanadan pəncərəsiz alçaq otağa baxdı: ensiz bir çarpayı içərini tamam 
tutmuşdu. Yatağa girmək üçün çarpayının başından aşmaq lazım idi. Çarpayının baş tərəfindəki 
divarda bir oyuq vardı və oraya da pinti şəkildə şam, mürəkkəbqabı, qələm düzülmüşdü. Orda bir 
bağlama kağız da vardı – yəqin ki məhkəmə sənədləri idi. 
– Siz qulluqçu qızın otağında yatırsınız? – deyə K. tacirə tərəf döndü. 
– Oranı mənim üçün Leni düzəldib, şox rahatdır. 
K. taciri uzun-uzadı süzdü. Deyəsən, taciri ilk dəfə görəndə yaranmış təəssürat özünü 
doğruldurdu. Düzdür, təcrübəsi vardı, çünki məhkəməsi çoxdan davam edirdi, ancaq bu təcrübə 
ona çox baha başa gəlmişdi. Qəflətən K. tacirin bu görünüşünə dözə bilmədi, Leniyə tərəf 
qışqırdı: 
– Onu yatırt! 
Qız, deyəsən, heç nə başa düşmədi. K. isə indi vəkilin yanına getmək, ondan imtina etməklə 
təkcə vəkildən deyil, həm də Lenidən, tacirdən canını qurtarmaq istəyirdi. Ancaq o, qapıya çatar-
çatmaz tacir pıçıldadı: 
 
– Cənab prokurist... – K. qəzəblə geri döndü. – Verdiyiniz sözü unutdunuz, – tacir oturduğu 
yerdən dilək dolu nəzərlərlə K.-ya tərəf meylləndi, – bir sirrinizi mənə açmalı idiniz... 
– Düzdür! – K. diqqətlə ona baxan Leniyə ötəri bir nəzər saldı: – Elə isə qulaq asın! Əslində, bu, 
demək olar ki, artıq sirr deyil. İndi vəkilin yanına gedirəm ki, ondan imtina edim. 
– Ondan imtina edir! – deyə tacir oturduğu yerdən sıçrayıb qalxdı, əllərini göyə qaldıraraq 
mətbəxdə dövrə vurmağa başladı. Elə hey də qışqırırdı: “Vəkildən imtina edir!” Leni o dəqiqə 
K.-ya tərəf cumdu, ancaq tacir onun yolunu kəsdi, qız yumruğu ilə onun sinəsindən vurub geri 
itələdi və elə yumruqları düyünlənmiş halda da K.-nın arxasınca qaçdı. K. isə cəld tərpənmişdi 
və Leni ona çatanda, artıq vəkilin otağında idi. Qapını arxasınca tam bağlaya bilmədi, Leni 
ayağını onun arasına qoydu, K.-nın qolundan tutub geri çəkmək istədi. Ancaq K. dəstəkdən elə 
bərk çəkdi ki, Leni ufuldayıb əlini geri çəkdi və onun arxasınca içəri girməyə cəsarət etmədi, K. 
isə qapını içəridən açarla bağladı. 
– Sizi çoxdan gözləyirəm, – deyə vəkil çarpayıda uzanaraq şam işığında oxuduğu kağızı 
tumbanın üstünə qoydu, eynəyini taxaraq K.-nı kəskin nəzərlərlə süzdü. K. üzr istəmək əvəzinə 
dedi: 
– İndi gedirəm... 
www.kitabxana.net  –  Milli Virtual Kitabxana 106 
 
Vəkil üzrxahlıq olmadığına görə K.-nın dediklərinə fikir vermədi: 
– Gələn dəfə də belə gec gəlsəniz, qəbul etməyəcəm. 
– Elə bu niyyətlə gəlmişəm... 
Vəkil sualedici nəzərlərlə ona baxdı: 
– Oturun, – dedi. 
– Siz istədiyinizə görə otururam, – deyən K. kreslolardan birini tumbaya yaxın çəkib oturdu. 
– Mənə elə gəldi ki, qapını açarla bağladınız. 
– Bəli, Leniyə görə bağladım. – İndi heç kəsə yazığı gəlmirdi. 
– Yenə də sizə girişmişdi? 
– Girişmişdi? 
– Bəli, – vəkil güldü, öskürək onu boğdu, hər şey keçib gedəndən sonra yenə güldü. – Yəqin 
özünüz də hiss eləmiş olarsınız ki, adama yaman girişir. – vəkil bu sözləri deyib əlini K.-nın 
tumbaya söykədiyi əlinə toxundurdu, K. tez əlini geri çəkdi. – Yaxşı ki ona çox fikir vermirsiniz, 
– K.-nın susduğunu görən vəkil sözünə davam etdi, – yoxsa mən özüm bəlkə də sizdən üzr 
istəməli olacaqdım. Yeri gəlmişkən, bu qəribəliyini ona çoxdan bağışlamışam və əgər qapını 
içəridən bağlamasaydınız, bu haqda danışmazdım. Əslində, bu qəribəlik haqqında heç bu qədər 
danışmalı deyildim, ancaq mənə elə pərt halda baxırsınız ki, danışmalıyam: bu qəribəlik ondan 
ibarətdir ki, müttəhimlərin çoxu Leninin xoşuna gəlir. Hamısına vurulur, hamısını sevir və yeri 
gəmişkən, deyəsən, hamı tərəfindən də sevilir. Sonra da məni əyləndirmək üçün – əlbəttə, icazə 
verəndə – onlardan danışır. Mən bunların heç birinə sizin kimi təəccüblənmirəm. Doğrudan da, 
bir az diqqətlə baxanda, onlar çox vaxt gözəl görünür. Yeri gəlmişkən, çox qəribə, müəyyən 
mənada da təbii bir olaydır. Əlbəttə, ittiham olunmaqla adamın zahiri görkəmində elə bir aydın, 
nəzərəçarpacaq dəyişiklik yaranmır. Burda başqa məhkəmə işlərindən fərqli olaraq, 
müttəhimlərin çoxu öz adi həyat tərzini davam etdirir, əgər yaxşı vəkilləri varsa, bütün işləri 
boyunlarına götürürlərsə, onda məhkəmə onların işlərinə mane olmur. Ancaq bununla belə, 
təcrübəli adamlar böyük bir dəstənin içindən müttəhimləri bircə-bircə seçə bilir. Soruşacaqsınız 
ki, nədən bilirlər? Cavabım sizi təmin etməyəcək. Müttəhimlər onların arasında ən gözəlləri 
olurlar. Onları gözəlləşdirən günahları ola bilməz, çünki – mən indi, ən azı, vəkil kimi 
danışmalıyam – hamısı cünahkar deyil və onları gözəlləşdirən aldıqları layiqli cəza da deyil, 
çünki hamısı cəzalandırılmır, deməli, belə çıxır ki, bunun sirri onların barəsində qaldırılan 
işdədir. Yeri gəlmişkən, bu gözəllərin arasında daha çox gözəl olanlar da var. Ancaq hamısı 
gözəldir, hətta Blokun özü də... O iyrənc soxulcan da... 
Vəkil danışıb qurtaranda, K. artıq hər şeyə hazır idi, hətta onun son sözlərini başını tərpətməklə 
təsdiqlədi, sanki bununla özünün o vaxtdan gəldiyi bir fikri təsdiqləyirdi ki, vəkil həmişə olduğu 
kimi yenə də işə heç bir dəxli olmayan ümumi şeylərdən danışaraq onu azdırır, K.-nın 
məhkəməsilə bağlı konkret hansı işlərin görüldüyünü deməkdən yayınır. Yəqin vəkil də hiss 
eləmişdi ki, K. bu dəfə həmişəkindən çox narazıdır və buna görə susdu, özü dilə gəlmək üçün 
K.-ya şərait yaratdı, onun dinmədiyini görüb soruşdu: 
www.kitabxana.net  –  Milli Virtual Kitabxana 107 
 
– Bu gün gəlməkdə nəsə bir niyyətiniz var? 
– Var, deyə K. vəkili daha yaxşı görmək üçün əlini şamın qarşısına tutdu, – gəldim deyəm ki, 
sizin vəkilliyinizdən imtina edirəm. 
– Sizi düz başa düşdüm? – Vəkil yatağında bir az dikələrək bir əlini yastığa dayadı.  
– Mənə elə gəlir, düz başa düşdünüz... – K. kresloda elə dimdik oturmuşdu ki, sanki marıta 
yatmışdı. 
– Olsun... Biz bu planı da müzakirə edə bilərik. 
– Bu, artıq plan deyil! 
– Ola bilər... Ancaq biz gərək tələsməyək. 
“Biz” sözünü işlətməklə sanki ondan əl çəkmək niyyətində olmadığını, əgər vəkili olmayacaqsa, 
ən azı, məsləhətçisi kimi qalmaq niyyətində olduğunu demək istədi. 
– Burda tələsiklik yoxdur, – K. yavaş-yavaş yerindən durub kreslonun arxasına keçdi, – yaxşı-
yaxşı götür-qoy edilib... Bəlkə də həddən artıq götür-qoy olunub... Qərar qətidir! 
– Elə isə icazə verin sizə bir neçə söz deyim... – Vəkil tük yorğanı kənara çəkərək çarpayının 
kənarında oturdu. Çılpaq, ağ tük basmış qıçları soyuqdan titrəyirdi. K.-dan xahiş etdi ki, divanın 
üstündəki örtüyü ona versin. K. örtüyü gətirib ona uzatdı və dedi: 
– Siz boş yerə özünüzü soyuğa verirsiniz. 
– Boş yerə deyil! – deyə vəkil yorğana büründü, örtüyü də ayağının üstünə saldı. – Əminiz 
dostumdur, özünüz də bu vaxt ərzində mənim üçün doğma oldunuz. Mən bunu açıq etiraf 
edirəm. Özü də utanmıram... 
Qocanın bu riqqətli sözləri K.-nın xoşuna gəlmədi, indi gərək ona geniş izahat verəydi, halbuki 
bunu heç istəmirdi və bundan əlavə də, çaş-baş qalırdı, ancaq onu da dəqiq bilirdi ki, bu sözlər 
onu qərarından döndərə bilməz. 
– Bu xoş sözlərə görə təşəkkür edirəm, – dedi, – özüm də bilirəm ki, imkanınız daxilində, mənim 
üçün çox çalışdınız, mənim üçün xeyirli hesab elədiyiniz bütün işləri gördünüz . Ancaq mən son 
anda belə qərara gəldim ki, bunlar kifayət etmir. Əlbəttə, mən heç vaxt sizin kimi yaşlı, təcrübəli 
bir adamı bu qərarın doğruluğuna inandırmağa çalışmayacam. Əgər nə vaxtsa buna qeyri-ixtiyari 
çalışmısamsa, məni bağışlayın, ancaq məsələ, özünüzün də dediyi kimi, kifayət qədər ciddidir və 
mənim fikrimcə, məhkəməyə indiyə qədər olduğundan çox müdaxilə etmək lazımdır. 
– Sizi başa düşürəm... Ancaq səbirsizsiniz... 
– Səbirsiz deyiləm! – K. bir qədər əsəbiləşdi, bundan sonra dediyi sözlərə çox da fikir vermədi. – 
Axı, əmimlə birinci dəfə buraya gələndə dediniz ki, mən bu məhkəməyə ciddi yanaşmıram, necə 
deyərlər, kimsə zorla yadıma salmasa, onu tamamilə unuduram. Onda əmim dedi ki, siz mütləq 
mənim vəkilim olmalısınız, mən də onun xətrini xoş eləmək üçün buna razılıq verdim. Gözləmək 
olardı ki, işim əvvəlkinə nisbətən yüngülləşəcək, axı vəkili ona görə tutursan ki, məhkəmənin 
www.kitabxana.net  –  Milli Virtual Kitabxana 108 
 
yükündən bir az azad olasan. Ancaq bunun əksi alındı! Əvvəllər belə deyildi, yalnız siz mənə 
vəkillik eləməyə başlayandan sonra məhkəmə sarıdan narahatçılığım artdı. Tək olanda, 
məhkəməm üçün heç bir iş görməsəm də, elə bir narahatçılıq keçirmirdim, ancaq indi əksinə, 
vəkilim oldu və hər şey də buna hesablanmışdı ki, nəsə bir irəliləyiş olacaq, bütün vaxtı gərginlik 
içində sizin işə qarışacağınızı gözlədim, ancaq qarışmadınız. Düzdür, məhkəmə barədə sizdən 
elə məlumatlar aldım ki, bunları başqasından ala bilməzdim, ancaq məhkəmənin məni gizli-gizli, 
yavaş-yavaş öz caynağına keçirdiyi bir anda bunlar kifayət etmir.  
K. kreslonu bir az özündən aralayaraq əli pencəyinin cibində vəkilin qabağında dimdik 
dayanmışdı. Vəkil isə sakitcə, astadan dedi: 
– Təcrübə göstərir ki, məhkəmənin müəyyən mərhələsində eyni şeylər baş verir. Çoxlu müştərim 
məhkəmənin təxminən eyni mərhələsində sizin kimi qarşımda dayanıb eyni sözləri deyiblər. 
– Deməli, o müştərilər də mənim kimi haqlı imişlər. Sizin bu sözləriniz məni yolumdan döndərə 
bilməz! 
– Mən bu sözlərlə sizi yolunuzdan döndərmək istəmirdim, yalnız onu demək istəyirdim ki, o 
birilərə nisbətən sizdən daha yaxşı mühakimə qabiliyyəti gözləyirdim, çünki məhkəmə sistemi, 
mənim ordakı fəaliyyətim barədə o biri müştərilərə demədiklərimi sizə demişdim. İndi görürəm 
ki, bütün bunlara baxmayaraq, mənə etibar eləmirsiniz. Bununla da işimi çətinə salırsınız... 
Gör vəkil onun qarşısında özünü necə alçaldırdı! Axı öz peşəsinin şərəfini məhz indi qorumalı 
idi! Görəsən niyə belə eləyirdi? Hiss olunurdu ki, işi çoxdur, üstəlik də varlıdır, işin birini 
itirməsi, müştərilərindən birinin əldən çıxması ona bu qədər təsir etməməli idi. Bundan əlavə də, 
xəstəhal idi, gərək özü bu işdən imtina edəydi. Ancaq yenə də K.-dan əl çəkmək istəmirdi! Axı 
niyə? Bəlkə əmisinə görə? Yoxsa K.-nın məhkəməsində nəsə bir qeyri-adilik görür, burda uğur 
qazanacağına ümid edərək özünü K.-ya, ya da elə – bu da istisna deyildi – məhkəmədəki 
dostlarına göstərmək istəyirdi? K. onu sınayıcı nəzərlərlə nə qədər süzsə də, üz-gözündən heç nə 
oxuya bilmədi. Adama elə gəlirdi ki, vəkil qəsdlə üzünün ifadəsini gizlədir ki, sözlərinin təsirini 
öyrənsin. Və K.-nın susmasını əlverişli fürsət hesab edərək yenidən sözə başladı: 
– Yəqin görmüş olarsınız, mənim böyük bir dəftərxanam var, ancaq orda heç kəsi işlətmirəm. 
Əvvəllər başqa cür idi, onda mənə bir neçə hüquqşünas kömək edirdi, indi isə tək işləyirəm. Bu, 
bir tərəfdən iş təcrübəmin dəyişməsilə bağlıdır, belə ki, son vaxtlar yalnız sizin iş kimi işləri 
götürürəm, digər tərəfdən də bu cür işlərə daha yaxşı bələd olmuşam, öyrənmişəm. Fikirləşdim 
ki, əgər müştərilərim, eləcə də boynuma götürdüyüm vəzifə qarşısında pis vəziyyətə düşmək 
istəmirəmsə, onda bu işi başqasına etibar etmək olmaz. Bütün işləri öz boynuma götürməyim də 
axırda öz təbii nəticəsini verdi: demək olar ki, işlərin çoxundan imtina etdim, yalnız ürəyimcə 
olanları saxladım. Qalanları da... Böyür-başda nə qədər desən alçaq var, mən tulladığım qır-
qırıntıları göydəcə qapırlar. Üstəlik də gərginlikdən xəstələndim. Bütün bunlara baxmayaraq, 
qərarımdan peşman deyiləm, ola bilsin, gördüyüm işlərin çoxundan imtina etməli idim, ancaq 
məlum oldu ki, özümü bütünlüklə boynuma götürdüyüm işə həsr etməyim vacib imiş və 
qazandığım uğur da bunun mükafatı oldu. Nə vaxtsa yazıların birində adi işlərə vəkillik etməklə 
belə işlərə vəkillik etməyin fərqi barədə gözəl bir fikir oxumuşam. Orda yazılmışdı: birinci halda 
vəkil öz müştərisini tükdən də nazik bir iplə məhkəmənin hökmünə qədər aparır, ikinci halda isə 
çiyninə alıb düşürtmədən hökm oxunana qədər, hələ ondan o yana da aparır. Doğrudan da 
www.kitabxana.net  –  Milli Virtual Kitabxana 109 
 
elədir... Ancaq bayaq söyləyəndə ki, gördüyüm böyük işlərin heç vaxt peşmançılığını 
çəkməmişəm, düz demirdim. Məsələn, sizin kimi başqaları da onun qədrini bilməyəndə, demək 
olar ki, peşmançılıq çəkirəm... 
Vəkilin bu cür danışmağı K.-nı inandırmaq əvəzinə daha da hövsələdən çıxardı. Dediyi sözlərin 
ahəngindən hiss elədi ki, təslim olsa, onu nə gözləyə bilər: yenə o təsəllilər, vəkalətnamə 
üzərində işin uğurla davam etdirilməsi, məhkəmə məmurlarının ona münasibətinin yaxşılaşması 
və əlbəttə, qarşıya şıxan böyük çətinliklər... Sözün qısası, K.-nı yenə də yalançı ümidlərlə 
çaşdırmaq, qeyri-müəyyən hədə-qorxularla incitmək üçün o məlum iyrənc nağıllar... Bütün 
bunlara qəti şəkildə son qoymaq lazım idi və ona görə də dedi: 
-Vəkillikdə qalsanız, mənim işimlə bağlı nələri edəcəksiniz? 
Vəkil hətta bu sualdakı təhqiramiz ahəngə də dözərək cavab verdi: 
– İndiyəcən elədiklərimi davam etdirəcəm. 
– Belə də bilirdim... Əlavə sözə ehtiyac yoxdur. 
– Mən yenə də sizi başa salmağa çalışacam... – Vəkil elə danışırdı ki, sanki K.-nı 
həyəcanlandıran bütün bu işlər müştərisinin deyil, onun öz başına gəlib. – Mənə elə gəlir ki, 
hüquqi cəhətdən göstərdiyim köməkləri düzgün qiyməyətləndirə bilmədiyiniz, özünüzü belə 
aparmağınız, müttəhim olmağınıza baxmayaraq, sizinlə yaxşı rəftar edilməsinin, daha doğrusu, 
işinizə süni şəkildə başdansovdu yanaşılmasının nəticəsidir. Başdansovdu yanaşmanın da öz 
səbəbi var: çox vaxt qandalda olmaq azadlıqda olmaqdan qat-qat yaxşıdır. Ancaq mən indi sizə 
başqa müttəhimlərlə necə rəftar olunduğunu göstərərəm, özünüz nəticə çıxararsınız. Daha 
doğrusu, indi Bloku bura çağıracam, qapını açın, özünüz də tumbanın yanında oturun! 
– Məmnuniyyətlə, – deyə K. vəkilin istədiklərini elədi. Öyrənməyə həmişə hazır idi! Ancaq 
özünü hər təsadüfə qarşı sığortalamaq üçün, yenə də soruşdu: 
– Vəkilliyinizdən imtina etdiyimi nəzərə almısınız? 
– Bəli, ancaq siz elə bu gün qərarınızı dəyişə bilərsiniz, – deyə vəkil təzədən yerinə girdi, 
yorğanı çənəsinə qədər çəkdi, üzünü divara çevirdi. Sonra zəngi çaldı. 
Zəngin səslənməsi ilə Leninin qapıda görünməsi bir oldu, baxışları ilə burda nə baş verdiyini 
öyrənmək istədi. K.-nın sakitcə vəkilin çarpayısının yanında oturması onu sakitləşdirdi. Qız K.-
nın diqqətlə ona baxdığını görüb təbəssümlə başını tərpətdi. 
Vəkilin səsi eşidildi: 
– Bloku bura gətir! 
Leni gedib onu gətirmək əvəzinə qapıya yaxınlaşaraq qışqırdı: 
– Blok, vəkilin yanına! – Və sonra da vəkil hələ də üzü divara olduğu üçün ona fikir vermədiyini 
görüb, səssiz addımlarla K.-nın oturduğu kreslonun arxasına keçdi. Bundan sonra ona rahatlıq 
vermədi, gah başını kreslonun söykənəcəyindən irəli uzatdı, gah da əlləri ilə ehtiyatla, nəvazişlə 
www.kitabxana.net  –  Milli Virtual Kitabxana 110 
 
onun saçlarını, yanaqlarını sığalladı. K. axırda ona mane olmaq üçün bir əlindən yapışdı, qız onu 
onu çıxarmağa çalışdı, ancaq alınmadığını görüb sakitləşdi. 
Blok qızın səsini eşidən kimi qapıya gəldi, ancaq çatan kimi dayandı, deyəsən fikirləşdi ki, içəri 
girsin, ya girməsin. Qaşlarını dartaraq başını aşağı əydi, sanki “Vəkilin yanına” – əmrinin bir də 
təkrar olunmasını gözlədi. K. istəsə, onu içəri keçməyə ürəkləndirərdi, ancaq qərara almışdı ki, 
bu evdə yalnız vəkillə deyil, hamı ilə biryolluq qurtarsın və buna görə də yerindən qımıldanmadı. 
Leni də susurdu. Blok hiss etdi ki, ən azı, onu burdan qovan olmayacaq və ayaqlarının ucunda 
içəri girdi. Üz-gözündən gərginlik yağırdı, əllərini arxasında çarpazlamışdı. Qapını da açıq 
qoydu ki, birdən geri qayıdası olar. O, K.-ya tərəf baxmırdı, gözlərini yorğana zilləmişdi, onun 
altında uzanıb divara qısılmış vəkil isə görünmürdü. Birdən onun səsi eşidildi: 
– Blok gəldi? 
Bu sual çarpayıdan xeyli aralıda dayanmış Blokun sinəsinə, sonra da kürəklərinə sanki bir 
yumruq kimi dəydi, o səndələdi, ikiqat olaraq dedi: 
– Mənə görə qulluğunuz?! 
– Nə istəyirsən? Gəlişin yerinə düşmür. 
– Məni çağırtdırmayıbsınız? – Blok bu sualı sanki vəkilə deyil, özünə verdi və əllərini qaldıraraq 
getməyə hazırlaşdı. 
– Çağırtdırmışam! – Vəkilin səsi eşidildi. – Buna baxmayaraq, gəlişin yerinə düşmür. – bir az 
fasilə verib əlavə etdi: – Sənin gəlişin heç vaxt yerinə düşmür. 
Vəkil danışmağa başlayan andan Blok çarpayıya tərəf baxmırdı, gözlərini evin küncündə bir 
nöqtəyə zilləmişdi, sanki vəkilin sözlərindən gözləri qamaşırdı, buna dözə bilmirdi. Vəkil üzü 
divara tərəf, özü də alçaqdan, tez-tez danışdığı üçün nə dediyini başa düşmək olmurdu. 
– Getməyimi istəyirsininz? – Blok soruşdu. 
– Artıq gəlibsən, – dedi vəkil, – qal! 
Görən deyərdi ki, vəkil onun qalmaq arzusunu yerinə yetirmək əvəzinə Bloku döyməklə hədələdi 
və o, doğrudan da titrəməyə başladı. 
– Dünən üçüncü hakimin – dostumun yanındaydım, – vəkil sözə başladı, – söhbəti yavaş-yavaş 
sənin üstünə gətirdim. Onun nə dediyini bilmək istəyirsən? 
– Əlbəttə! Xahiş edirəm... 
Vəkil bir az gec cavab verdiyi üçün Blok xahişini bir neçə dəfə təkrar etdi və o qədər əyildi ki, 
sanki diz çökmək istədi. Həmin anda K. onun üstünə qışqırdı: 
– Neyləyirsən? 
Leni əli ilə onun ağzını tutmağa çalışdı ki, qışqıra bilməsin, ancaq K. qızın bu əlindən də yapışıb 
sıxdı. Ancaq bu sıxmaq istəkdən deyildi və ona görə də qız tez-tez ah çəkərək əllərini çıxarmağa 
çalışdı. K.-nın qışqırdığına görə Blok cəzalandırıldı. Vəkil ondan soruşdu: 
www.kitabxana.net  –  Milli Virtual Kitabxana 111 
 
– Sənin vəkilin kimdir? 
– Siz! 
– Məndən başqa kimdir? 
– Sizdən başqa heç kəs! 
 
– Onda heş kəsə qulaq asma! 
Vəkilin dedikləri ilə razılaşan Blok acıqla K.-ya baxdı, əsəbi halda başını yellətdi. Onun bu 
hərəkətlərini sözlərə çevirsəydin, kobud söyüşlər alınardı. K. da belə bir adamla dostcasına öz işi 
barədə danışmaq istəyirdi... 
– Daha sənə heç nə deyən deyiləm, – K. kresloya söykəndi, – istəyirsən diz çök, istəyirsən də 
iməklə, öz işindir. Daha heç nəyi vecimə alan deyiləm. 
Ancaq Blokun da öz mənliyi vardı, ən azı K.-dan çəkinəcəyi yox idi və ona görə də əl-qolunu 
ölçə-ölçə ona tərəf yeridi, vəkilin yanında olduğu üçün çox da ucadan qışqıra bilmədi: 
– Mənimlə belə danışa bilməzsiniz, buna haqqınız yoxdur! Niyə məni təhqir edirsiniz? Üstəlik 
də cənab vəkilin – ikimizə də, sənə də, mənə də mərhəmət göstərən bir adamın yanında? Məndən 
üstün adam deyilsiniz, çünki siz də nədəsə ittiham olunursunuz, məhkəməniz gedir. Bundan 
əlavə, əgər özünüzü cənab hesab edirsinizsə, elə mən də cənabam, bəlkə də sizdən yaxşı 
cənabam. İstəyirəm, siz də mənə cənab kimi müraciət edəsiniz. Sizin burda sakitcə oturub qulaq 
asmağınızı, mənimsə, bayaq dediyiniz kimi, iməkləməyimi öz üstünlüyünüz hesab edirsinizsə, 
onda yadıma köhnə bir məhkəmə məsəli düşür: müttəhim üçün hərəkət etmək sakit 
dayanmaqdan sərfəlidir, çünki kim sakit dayanırsa, özü də bilmədən tərəzinin gözündə oturmuş 
olur və onun bütün günahları ölçülür. 
K. dinmədi, sakitcə nə danışdığını bilməyən bu adama baxıb heyrətə gəldi. Bu son saatda o nə 
qədər dəyişmişdi! Yoxsa onu bir yerdə qərar tutmağa, dostunu, düşmənini tanımağa qoymayan 
da məhkəmə idi? Məgər görmürdü ki, vəkil onu qəsdlə alçaldır və indi də yeganə məqsədi K.-ya 
öz gücünü göstərmək, bəlkə bu yolla onu da özünə tabe etdirmək istəməsidir? Əgər Blok bunu 
görməyi bacarmırdısa və ya vəkildən belə qorxurdusa, onda necə olurdu ki, hiyləgərlik edirdi, 
vəkili aldatmağa cəsarəti çatırdı, başqa vəkilləri ola-ola, bunu vəkildən gizlədirdi? Bəs buna necə 
cəsarəti çatırdı ki, K.-nın bu sirri elə indicə aça biləcəyindən qorxmayıb ona hücum çəkirdi? 
Hələ bütün bunlar az imiş kimi, vəkilin çarpayısına yaxınlaşıb orda da K.-dan şikayətə başladı: 
– Cənab vəkil, bu kişinin mənimlə necə danışdığını eşitdiniz? Onun məhkəməsinin saatlarını da 
saymaq olar, ancaq indi durub mənə – məhkəməsi beş ildir davam edən bir adama yaxşıca dərs 
verir. Hətta məni söyür də! Özünün heç nədən başı çıxmır, ancaq məni söyür! Mən isə bu zəif 
gücümün çatdığı qədər ədəb-ərkanın, vəzifə borcunun, məhkəmə qaydalarının adamdan tələb 
etdiyi hər şeyi dəqiq öyrənmişəm.  
– Heç kəsə fikir vermə, – vəkil dilləndi, – nəyi düzgün hesab edirsənsə, onu da elə! 
www.kitabxana.net  –  Milli Virtual Kitabxana 112 
 
– Əlbəttə! – Blok sanki bunula özünə ürək-dirək verdi və K.-ya qıyqacı bir bir nəzər salıb 
çarpayının önündə diz çökdü. 
– Hüzurunuzda diz çökürəm, mənim vəkilim! -dedi. 
Vəkil isə susurdu. Blok bir əli ilə yorğanı ehtiyatla sığalladı. Araya sükut çökdü və bu zaman K.-
nın əlindən qurtarmış Leninin səsi eşidildi: 
– Ağrıdır... Burax... Blokun yanına gedirəm. 
Qız ona tərəf gedib çarpayının kənarında oturdu. Blok Leninin gəlişinə çox sevindi və 
coşqunluqla, ancaq lal bir işarə ilə xahiş etdi ki, vəkilin yanında onun tərəfini saxlasın. Görünür, 
vəkilin deyəcəyi xəbərlər onun üçün çox vacib idi, bəlkə də onları o biri vəkillərinə tez 
çatdırmaq istəyirdi. Yəqin ki Leni vəkilə necə yaxınlaşmağın çəmini yaşı bilirdi və onun əlini 
göstərərək dodaqlarını yumruladı, sanki öpməyə hazırlaşırdı. Blok o dəqiqə vəkilin əlindən öpdü 
və Leninin təhriki ilə bunu iki dəfə də təkrarladı. Ancaq vəkil hələ də susurdu. Onda Leni özü 
çarpayının üstündən vəkilə tərəf əyildi və həmin anda şux qamətinin bütün gözəlliyi göründü. 
Başını vəkilin sifətinə lap yaxınlaşdıraraq onun dümağ uzun saçlarını sığalladı. O nəsə deməyə 
məcbur oldu: 
– Bunu deməyə tərəddüd edirəm, – deyə vəkil başını bir az tərpətdi, sanki bununla qızın əlinin 
təmasını daha yaxşı hiss etmək istədi. Blok başını aşağı salıb onlara elə qulaq asırdı ki, deyərdin 
bu da ona yasaq olunub. 
– Niyə tərəddüd edirsən ki? – Leni soruşdu. 
K.-ya elə gəldi ki, əvvəlcədən hazırlanmış bir söhbətə qulaq asır. Bu söhbət həmişə təkrar 
olunmuşdu, bundan sonra da olunacaqdı və Blok üçün də həmişə təzə qalacaqdı. 
– Bu gün özünü necə aparıb? – Vəkil cavab vermək əvəzinə soruşdu. 
– Leni onun sualına cavab verməmişdən əvvəl yuxarıdan aşağı Bloka, onun yalvarış əlaməti kimi 
əllərini necə yuxarı qaldıraraq bir-birinə çarpazladığına baxdı, sonra ciddiləşərək başını tərpətdi 
və dedi: 
– Sakit, çalışqan idi! 
İşə bax, yaşlı bir tacir, uzun saqqallı bir kişi gənc qızdan imdad diləyirdi! Bəlkə də burda nəsə bir 
gizli məqsədi vardı, ancaq heç nə onun bu hərəkətinə haqq qazandıra bilməzdi! K. heç cür ağlına 
sığışdıra bilmirdi ki, vəkil bu tamaşa ilə onu öz tərəfinə çəkmək fikrinə düşər. Əgər bundan əvvəl 
K. ondan imtina etməmiş olsaydı, bu səhnə ilə bəlkə də arzusuna çatardı. İndi, demək olar ki, 
tamaşaçısını da alçaldırdı. Deməli, bu vəkilin iş üsulu belə imiş, müştərini elə bir vəziyyətə 
salırmış ki, o, hər şeyi unudurmuş, çaşqınlıq içində sürünə-sürünə məhkəmənin sonuna qədər 
gedib çıxacağına ümid bəsləyirmiş və xoşbəxtlikdən, K. bu vəziyyətə düşməmişdi, çünki vaxt az 
olmuşdu. Həmin adam onda vəkilin müştərisi yox, iti olurdu. Əgər vəkil ona əmr etsəydi ki, 
koması kimi çarpayının altına girib orda hürsün, bunu məmnuniyyətlə edərdi. Sanki K.-ya 
tapşırıq verilmişdi ki, burda danışılanların hamısını yadda saxlasın, sonra da yüksək 
instansiyaların birinə bu barədə yazılı məlumat versin, ona görə də çox diqqətlə qulaq asır, heç 
nəyi buraxmaq istəmirdi. 
www.kitabxana.net  –  Milli Virtual Kitabxana 113 
 
– Bütün günü nə işlə məşğul olub? – deyə vəkil soruşdu. 
– Qulluqçunun otağına salıb qapını bağlamışdım ki, mənə mane olmasın. Çox vaxt orda qalır. 
Hərdən də pəncərədən nə ilə məşğul olduğuna baxırdım. Çarpayının üstündə dizi üstə çöküb 
sənin verdiyin sənədləri pəncərənin qabağına sərmişdi, onları oxuyurdu. Bu, mənim xoşuma 
gəldi. Əslində, pəncərə hava gələn şaxtaya açılır və ordan, demək olar ki, işıq düşmür. Buna 
baxmayaraq, Blokun oxuması göstərdi ki, üzüyola adamdır. 
– Bunu eşitdiyimə çox şadam, – vəkil dilləndi, – ancaq görəsən başa düşə-düşə oxuyurdu? 
Bütün bu söhbət əsnasında Blokun dodaqları dayanmadan tərpənirdi, yəqin ki Lenidən gözlədiyi 
cavabları öz-özünə pıçıldayırdı. 
– Əlbəttə, mən bu suala dəqiq cavab verə bilmərəm. Ancaq görürdüm ki, çox diqqətlə oxuyur. 
Bütün günü bir səhifənin üstündə qalıb və oxuya-oxuya da barmağını sətirlərin üstündə gəzdirib. 
Hər dəfə baxanda görürdüm ki, ah-uf edir, sanki oxumağa çətinlik çəkirdi. Yəqin ona verdiyin 
sənədlər çətin başa düşülür. 
– Bəli, doğrudan da elədir. İnanmıram ki, nəsə başa düşmüş olsun. Bu sənədələr yalnız ondan 
ötrüdür ki, onun müdafiəsi üçün necə çətin mübarizə apardığımı başa düşsün. Ancaq mən bu 
çətin mübarizəni kimin üçün aparıram? Adam deməyə də utanır – Blok üçün! Bunun da nə 
demək olduğunu başa düşməlidir. Ara vermədən oxuyub? 
– Demək olar ki, ara verməyib. Yalnız bircə dəfə su istəyib. Pəncərədən bir fincan su vermişəm. 
Saat səkkizdə çölə buraxmış və bir az yemək vermişəm. 
– Blok qıyqacı baxışlarla K.-nı süzdü, sanki onun qəhrəmanlığından danışırdılar və o da bunu 
nəzərə almalı idi. Deyəsən, qəlbində yeni ümidlər baş qaldırmışdı, indi özünü bir az sərbəst 
aparırdı, hətta dizi üstə döşəmədə o tərəf-bu tərəfə gedirdi. Ancaq vəkilin sözlərindən sonra necə 
daşa döndüyü də aydınca göründü. Vəkil dedi: 
– Sən onu tərifləyirsən, mən də elə ona görə danışa bilmirəm. Əslində, hakim Blokun özü haqda 
da, məhkəməsi barədə də yaxşı danışmadı. 
– Yaxşı danışmadı? Bu necə ola bilər? 
Blok qıza elə gərginliklə baxdı ki, sanki hakimin dediklərini onun xeyirinə yozacağına inanırdı. 
– Yaxşı danışmadı, – vəkil sözünə davam etdi, – Blokdan söhbət salmağım heç xoşuna gəlmədi. 
“Blok barədə danışmayın!” – dedi. Dedim ki, o mənim müştərimdir. “O sizdən sui-istifadə edir,” 
– dedi. Dedim ki, onun işini ümidsiz hesab etmirəm. “ O sizdən sui-istifadə edir”, – deyə təkrar 
etdi. Dedim ki, mən buna inanmıram, Blok çox fəaldır, işini boş buraxmır, demək olar ki, həmişə 
mənim yanımda qalır, hazır dayanır, bu cür canfəşanlıq hamıda olmur. Düzdür, bir insan kimi 
xoşagələn deyil, özünü aparmağı bilmir, pintidir, ancaq məhkəmə məsələlərində nöqsansızdır. 
Nöqsansızdır deyəndə, özüm qəsdlə şişirtdim. Hakim isə dedi: “Blok bicdir. Çoxlu təcrübə 
toplayıb, məhkəməni uzatmağın yolunu tapıb. Ancaq kütlüyü bicliyindən çoxdur. Görəsən xəbər 
tutsa ki, məhkəməsi hələ heç başlamayıb, onun başlanması ünün hələ zəng çalınmayıb, onda 
sözü nə olacaq?! – Bu anda Blok tərəddüdlə qalxmaq istədi və yəqin xahiş edəcəkdi ki, bunların 
nə demək olduğunu ona başa salsın. İlk dəfə idi ki, vəkil birbaşa Blokun özünə müraciət edirdi. 
www.kitabxana.net  –  Milli Virtual Kitabxana 114 
 
Yorğun baxışları gah Bloka, gah da uzaqlara zillənirdi və Blok da bu baxışlar altında təzədən 
dizi üstə çökdü. – Sakit ol, Blok! Hakimin nə dediyinə fikir vermə. Hər sözdən qorxma. Bir də 
belə eləsən, sənə heç nə deyən deyiləm. Adam ağzını açan kimi elə baxırsan ki, elə bil hökm 
oxunur. Heç olmasa, mənim müştərimdən utan! Onun mənə olan inamını da qırırsan. Hələ 
yaşayırsan, mənim himayəmdəsən, özgə nə istəyirsən? Mənasız yerə qorxursan! Özün də hardasa 
oxuyubsan ki, bəzi hallarda son hökmü kimsə nə vaxtsa gözlənilmədən oxuyur. Bir çox hallar 
nəzərə alınmasa, yazılanlar düzdür, ancaq bu da bir həqiqətdir ki, sənin bu cür qorxmağın məni 
artıq iyrəndirir, eyni zamanda, mənə lazım olan qədər inanmadığından xəbər verir. Axı nə dedim 
ki? Yalnız bir hakimin fikirlərini çatdırdım. Özün də bilirsən ki, iş haqqında müxtəlif fikirlər 
söylənilir, onların hamısından baş açmaq olmur. Məsələn, bu hakim məndən fərqli olaraq, 
məhkəmənin başlanğıcını başqa vaxtdan götürür. Bu, fikir ayrılığıdır, vəssalam! Köhnə qaydaya 
görə məhkəmənin müəyyən mərhələsində zəng çalınır və bu hakimin fikrincə məhkəmə yalnız 
onda başlayır. Mən indi bunun belə olmadığını sübut edən dəlillərin hamısını sadalamaq fikrində 
deyiləm, sən onları başa düşən də deyilsən, yalnız bunu bilməyin kifayətdir ki, belə dəlillər 
çoxdur.  
Blok pərt halda çarpayının yanındakı ayaqaltının tüklərini didişdirirdi. Hakimin dedikləri onu elə 
qorxutmuşdu ki, vəkilə qarşı olan itaətkarlığını tədricən unutmuşdu və indi yalnız özü barədə 
düşünür, hakimin sözlərini müxtəlif tərəflərə yozurdu. 
– Blok! – Leni onun pencəyinin yaxalığından bir az dartaraq onu xəbərdar etdi: – Dəri ilə 
oynama, vəkilə qulaq as! 
Bu fəsil tamamlanmayıb 
 
DOQQUZUNCU FƏSİL 
 
Kilsədə 
 
K.-ya tapşırmışdılar ki, onlarla həm əməkdaşlıq, həm də dostluq edən, bank üçün çox vacib olan, 
eyni zamanda, bu şəhərə birinci dəfə gələn italiyalıya bir neçə incəsənət abidəsi göstərsin. Başqa 
vaxt olsaydı, bu tapşırığı özü üçün şərəf hesab edərdi, ancaq indi, bankdakı nüfuzunu böyük 
çətinliklər hesabına qorumağa çalışdığı bir zamanda, buna həvəssiz razılıq verdi. İş otağından 
kənarda keçirdiyi hər saat onun üçün dərdə-qəmə çevrilirdi. Düzdür, işdə olanda da həmişəki 
kimi məhsuldar işləyə bilmirdi, saatlarla vacib bir işlə məşğul olurmuş kimi içəridə qurdalanırdı, 
ancaq kənarda narahatçılığı daha da artırdı. K.-ya elə gəlirdi ki, marıta yatmış direktor müavini 
hərdən onun otağına girir, iş stolunun arxasında oturub sənədlərə baxır, illərdən bəri işlədiyi 
üçün artıq dostlaşmış olduğu müştəriləri qəbul edir, onları K.-ya qarşı kökləyir, hətta bəlkə 
işində səhvlər də tapır. Onsuz da işləyəndə elə bilirdi ki, hər tərəfdən səhvlər onu hədələyir, nə 
qədər çalışsa da onlardan canını qurtara bilmir. Ona görə hətta mükafat kimi də ezamiyyətə və ya 
qısamüddətli səfərlərə – təsadüfən də son vaxtlar belə tapşırıqların sayı çoxalmışdı – 
göndəriləndə, az qala fikirləşirdi ki, onu bir az otağından ayırmaq, işlərini yoxlamaq, ya da ən 
www.kitabxana.net  –  Milli Virtual Kitabxana 115 
 
azı, onsuz da keçinməyin mümkünlüyünü göstərmək istəyirlər. Heç bir çətinlik çəkmədən bu 
işlərin çoxundan imtina edə bilərdi, ancaq buna cəsarət eləmirdi, çünki indi nədənsə çəkindiyi bir 
o qədər də hiss olunmurdu, ancaq tapşırıqdan imtina eləmək nədənsə qorxduğunu etiraf etməsi 
demək olardı. Ona görə də bu tapşırıqları zahiri bir soyuqqanlılıqla qəbul edirdi. Hətta işlə bağlı 
iki günlük üzücü səfərə göndəriləndə də soyuqladığını gizlətdi ki, birdən belə yağışlı payız 
havasında onu getməyə qoymazlar. Həmin səfərdən dəhşətli baş ağrısı ilə qayıdan günü xəbər 
tutdu ki, sabah İtaliyadan gələn qonağı müşayiət edəcək. Çox istəyirdi ki, heç olmasa, bu dəfə 
“yox” desin, çünki bu tapşırıq, hər şeydən əvvəl, onun vəzifə borcu ilə birbaşa bağlı deyildi, 
ancaq bununla belə, əcnəbi tərəfdaşla bağlı olan bu ictimai tapşırıq da şübhəsiz ki, vacib idi. K. 
onu da yaxşı bilirdi ki, yalnız işində qazandığı uğurlara görə vəzifəsində qala bilər və əgər bu 
olmasa, italiyalını lap valeh eləsə də, xeyri yox idi. Bircə günlüyə də olsa, işindən kənarda 
qalmasını istəmirdi, çünki təzədən yerinə qayıtmamaq qorxusu çox böyük idi. Düzdür, bu 
qorxunu çox şişirtdiyini də bilirdi, ancaq bununla belə, əl-qolu bağlanırdı. İndiki halda ağılabatan 
bir bəhanə tapmaq da, demək olar ki, mümkün deyildi. Düzdür, italyan dilini o qədər də yaxşı 
bilmirdi, ancaq bildikləri kifayət edərdi. Burda əsas məsələ o idi ki, K.-nın tarixi sənət 
əsərlərindən başı çıxırdı və onun bir vaxtlar, ticarət yönümlü olsa da, Şəhər Tarixi Abidələrin 
Qorunması Cəmiyyətinin üzvü olması da bankda həddən artıq şişirdilmişdi. Deyilənə görə, 
italiyalı da incəsənət vurğunu idi və onu şəhərdə gəzdirmək üçün K.-nın seçilməsi çox təbii 
görünürdü. 
Onu ağır bir gün gözlədiyindən əsəbiləşən K. səhər saat yeddidə banka gələndə, yağışlı, tufanlı 
bir hava idi. İstəyirdi ki, qonaq gəlib onun başını qarışdırana qədər, heç olmasa, bir işini görüb 
qurtarsın. Çox yorğun idi, çünki bir az hazırlaşmaq üçün gecənin yarısına kimi italyan dilinin 
qrammatikası ilə məşğul olmuşdu. Son vaxtlar tez-tez qarşısında oturduğu pəncərə onu yazı 
stolundan çox özünə tərəf çəkirdi, ancaq özünü saxlaya bildi və oturub işləməyə başladı. Heyif ki 
elə həmin anda da xidmətçi içəri girib dedi ki, cənab direktor onu cənab prokuristin gəlib-
gəlmədiyini öyrənmək üçün göndərib; əgər gəlibsə, onda zəhmət çəkib qəbul otağına buyursun, 
italiyalı qonaq artıq gəlib. 
 
– Gəlirəm, – deyən K. balaca lüğəti cibinə qoydu, şəhərin görməli yerləri haqqındakı kitabçanı – 
bunu əvvəlcədən qonaq üçün hazırlamışdı – qoltuğuna vurdu, müavinin otağından keçərək 
direktorun kabinetinə girdi. Heç kəsin gözləmədiyi halda işə belə tez gəldiyinə, direktor çağıran 
kimi hazır olduğuna çox sevindi. Məlum məsələ idi ki, direktor müavininin otağı boş idi, elə bil 
hələ sabah açılmamışdı, yəqin xidmətçi onu da direktorun otağına çağırmaq istəmiş, ancaq 
yerində tapmamışdı. K. qəbul otağına girəndə, iki cənab dərin kreslolardan qalxdılar. Direktor 
mehribanlıqla gülümsədi, hiss olundu ki, K.-nın gəlişinə sevindi və həmin dəqiqə də onu təqdim 
etdi, italiyalı K.-nın əlini bərk-bərk silkələdi, təbəssümlə hansı tez yuxudan duran adamınsa adını 
çəkdi. K. onun kimi nəzərdə tutduğunu başa düşmədi, üstəlik də çox qəribə söz idi, onun 
mənasını xeyli sonra anladı. Bir-iki sığallı cümlələrlə ona cavab verdi, italiyalı yenə də gülə-
gülə, eyni zamanda da titrəyən əlini çallaşmış qalın bığlarına çəkə-çəkə ona qulaq asdı. Hiss 
olunurdu ki, bığlarına ətir vurub, adam az qalırdı ona yaxınlaşıb iyləsin. Üçü də oturub qısa giriş 
söhbətinə başlayanda, K. gördü ki, italiyalını yalnız hərdən başa düşə bilir və bundan çox narahat 
oldu. O, sakit danışanda, demək olar ki, hamısını başa düşürdü, ancaq bu hərdən belə olurdu, 
qalan vaxtlarda sözlər sanki ağzından daşıb tökülürdü, üstəlik də bundan ləzzət alırmış kimi 
www.kitabxana.net  –  Milli Virtual Kitabxana 116 
 
başını yellədirdi. Belə danışanda, tez-tez hansı dialektəsə keçirdi və bu da artıq K. üçün italyan 
dili olmurdu. Ancaq direktor nəinki onu başa düşür, hətta özü də həmin dialektdə danışırdı. 
Əslində, K. bunun səbəbini bilməli idi: qonaq Cənubi İtaliyadan idi və direktor da orda bir neçə 
il yaşamışdı. Hər halda, K. anladı ki, italiyalı ilə ünsiyyət yaratmaq imkanları xeyli azaldı, çünki 
onun fransızcası da güclə başa düşülürdü. Fransızca danışanda da bığları dodaqlarını görünməyə 
qoymurdu, yoxsa onların tərpənişindən nəsə tutmaq olardı. K. hiss etdi ki, onu bu gün çoxlu 
xoşagəlməz hadisələr gözləyir, ancaq hələlik italiyalını başa düşmək cəhdindən vaz keçdi – onu 
yaxşı başa düşən direktorun yanında özünə havayı əziyyət verməyə dəyməzdi – və qaşqabaqla 
onun dərin kresloya necə rahatca yayxandığına, tez-tez qısa, sadə biçimli pencəyinin yaxasını 
dartışdırdığına, bir dəfə də əlini yuxarı qaldıraraq dirsəkdən yellədə-yellədə nəyisə izah etməyə 
çalışdığına tamaşa etməklə kifayətləndi. Özü də bir az qabağa əyilərək onun əllərinin hərəkətini 
nə qədər izləsə də, heç nə başa düşmədi. Axırda bekarçılıqdan, gah onun gah da bunun ağzına 
baxmaqdan əvvəlki yorğunluğu təzədən qayıtdı və bir də onda özünə gəldi ki, – nə yaxşı ki, bunu 
vaxtında hiss elədi! – fikri tamam dağılıb, ayağa durmaq, geri dönüb getmək istəyir. Nəhayət, 
italiyalı saatına baxıb ayağa durdu. Direktorla vidalaşandan sonra K.-ya yaxınlaşdı və o qədər 
yaxın gəldi ki, o, tərpənmək üçün kreslosunu bir az geri itələməli oldu. Direktor yəqin ki K.-nın 
gözlərindən onun necə çətinə düşdüyünü oxumuşdu və ona görə də söhbətə qarışdı, ağıllı, həssas 
adam olduğu üçün özünü elə göstərdi ki, guya ayaqüstü məsləhət verir, ancaq əsil həqiqətdə 
italiyalı nə qədər onun sözünün arasına girsə də, hər şeyi qısa şəkildə K.-ya başa saldı. K. 
direktordan öyrəndi ki, italiyalının bəzi işləri var, təəssüf ki, vaxtı da azdır, bütün görməli yerlərə 
də belə tələsik baxmaq istəmir, ona görə də qərara alıb ki, – əlbəttə, K. buna razı olsa, çünki son 
qərarı o verəcək – yalnız kilsəyə getmək, ancaq ona yaxşı-yaxşı baxmaq istəyir. Çox sevinir ki, 
belə mehriban, alim adamın müşayiətilə kilsəyə baxacaq – o, K.-nı nəzərdə tuturdu, K. isə ona 
qulaq asmır, daha çox direktorun dediklərinə fikir verirdi – və xahiş edir ki, əgər mümkündürsə, 
iki saatdan sonra, yəni təxminən saat onda orda görüşsünlər. Ümid edir ki, özü həmin vaxt 
mütləq orda ola biləcək. K. ona lazım olan cavabları verdi, italiyalı əvvəlcə direktorun, sonra da 
K.-nın, daha sonra bir də direktorun əlini sıxdı, hər ikisinin müşayiəti ilə gah ona, gah da buna 
tərəf dönərək danışa-danışa qapıya doğru getdi. Sonra K. bu gün daha çox xəstəhal görünən 
direktorla bir yerdə qaldı. Direktora elə gəldi ki, nə üçünsə K.-ya üzrxahlıq eləməlidir – onlar 
bir-birinə mərhəm adamlar kimi çox yaxın dayanmışdılar – və dedi ki, əvvəlcə özü italiyalı ilə 
getmək istəyirmiş, sonra fikirləşib ki, – ancaq səbəbini demədi – K. getsə yaxşıdır. O, italiyalını 
əvvəlcə başa düşməsə, özünü itirməsin, bir az keçəndən sonra başa düşəcək. Ancaq hamısını 
başa düşməsə də olar, eyib etməz, çünki italiyalı üçün onun başa düşülməsi çox da vacib deyil. 
Yeri gəlmişkən, K.-nın italyancasına söz ola bilməz və bu işin öhdəsindən lap yaxşı gələ biləcək. 
Bunu deyib K. ilə xudahafisləşdi. K. ona qalan boş vaxtı kilsədə izahat verərkən ona lazım 
olacaq çətin sözləri lüğətdən seçib yazmaqla məşğul oldu. Çox zəhlətökən iş idi, üstəlik də 
xidmətçi poçtu gətirdi, işçilər müxtəlif suallarla gəldilər, onun məşğul olduğunu görüb qapının 
ağzındaca dayanıb durdular, sözlərini deməmiş getmədilər, direktor müavini də mane olmaq 
fürsətini əldən vermədi, tez-tez içəri girdi, lüğəti ondan alıb mənasız yerə vərəqlədi, hər dəfə 
qapı açılanda yarıqaranlıq qəbul otağında müştərilər göründü, onlar tərəddüdlə təzim etdilər – 
bununla K.-nın diqqətini özlərinə cəlb etmək istəyir, ancaq görünüb– görünmədiklərini dəqiq 
bilmirdilər – ... və K. bütün bu işlərin mərkəzində dayana-dayana ona lazım sözləri seçir, onları 
lüğətdə tapıb mənalarını yazır, tələffüzünü məşq edir, axırda da əzbərləməyə çalışırdı. Deyəsən, 
əvvəlki yaxşı yaddaşı yox olub getmişdi, hərdən onu belə əziyyətə salan italiyalıya elə acığı 
tuturdu ki, lüğəti kağız-kuğuzun arasına atırdı, qəti qərara gəlirdi ki, daha hazırlaşmayacaq, sonra 
www.kitabxana.net  –  Milli Virtual Kitabxana 117 
 
da fikirləşirdi ki, italiyalı ilə kilsədəki sənət əsərlərinin qarşısından lal-dinməz keçib gedə bilməz 
və bayaqkından betər hirslənərək lüğəti təzədən götürürdü. 
Düz saat onun yarısında – durub getmək istəyəndə, telefon zəng çaldı, Leni ona “Sabahın xeyir!” 
– deyib, əhvalını soruşdu. K. tələsik təşəkkür edərək dedi ki, indi onunla çox danışa bilməyəcək, 
çünki kilsəyə getməlidir. 
– Kilsəyə? – Leni təəccübləndi. 
– Bəli, kilsəyə... 
– Kilsədə nə işin var? 
K. hər şeyi ona qısa şəkildə başa salmaq istədi, ancaq çatdıra bilmədi, çünki Leni qəfildən dedi: 
– Onlar səni qızışdırır! 
Diləmədiyi, gözləmədiyi bu halıyananlıq K.-nın xoşuna gəlmədi, ona görə də bir-iki sözlə 
vidalaşdı, ancaq dəstəyi yerinə qoyanda, yarı özünə, yarı da uzaqda olan qıza – o bunu heç 
eşitmədi – dedi: 
– Bəli, məni qızışdırırlar... 
Artıq gec idi, gecikmək təhlükəsi vardı. Taksi ilə getdi, yalnız son anda yadına düşmüşdü ki, 
səhər-səhər imkan tapıb kitabçanı qonağa verə bilməmişdi və onu da özü ilə götürmüşdü. İndi 
onu dizinin üstünə qoymuşdu və bütün yol boyu da əsəbi halda əli onu döyəcləyirdi. Yağış 
səngimişdi, ancaq hava sərin və tutqun idi, nəm iyi verirdi. Belə havada kilsədə çox şeyə baxmaq 
mümkün deyildi, ancaq orda soyuq kaşının üstündə çox dayanmaq K.-nın soyuqdəyməsini daha 
da mürəkkəbləşdirəcəkdi. Kilsə meydanı bomboş idi və K.-nın yadına düşdü ki, hələ uşaq vaxtı 
bu dar meydanın ətrafındakı evlərin pəncərələrində pərdələrin həmişə salınması onun diqqətini 
cəlb etmişdi. Ancaq belə havada bu başadüşülən idi. Deyəsən, kilsə da boş idi, çünki belə havada 
heç kim bura gəlməzdi. K. hər iki köndələn tağları gəzdi, yalnız isti şala bürünüb Müqəddəs 
Məryəmin əksi önündə diz çökərək ona baxan yaşlı qadına rast gəldi. Sonra uzaqdan axsaya-
axsaya yan qapıda gözdən itən itən bir xidmətçini gördü. K. vaxtında gəlmişdi, içəri girən kimi 
saat onu vurdu, ancaq italiyalı hələ görünmürdü. K. əsas girişə tərəf qayıtdı, nə edəcəyini 
bilməyib orda bir az dayandı, yağış başından tökə-tökə kilsənin ətrafına dolandı ki, bəlkə qonaq 
səhvən yan qapıların birinin ağzında gözləyir. Ancaq onu heç yerdə tapa bilmədi. Bəlkə direktor 
vaxtı düz başa düşməmişdi? Məgər bu adamın özünü düz başa düşmək olurdu? Hər necə olsa da, 
K., onu yarım saat gözləməli idi. Yorulduğu üçün oturmaq istədi, təzədən kilsəyə girdi, 
pillələrdən birində xalçaya bənzəyən palaz çırığı gördü, onu ayağının ucu ilə yaxındakı 
skamyanın önünə çəkdi, bərk-bərk paltosuna büründü, onun yaxalığını yuxarı qaldırıb oturdu. 
Fikrini dağıtmaq üçün kitabçanı açdı, onu bir az vərəqlədi, ancaq tez də dayanmalı oldu, çünki 
ətraf birdən elə qaranlıqlaşdı ki, başını qaldıranda, yaxındakı köndələn tağlarda belə heç nəyi 
seçə bilmədi.  
Uzaqda – baş mehrabın üstündə üçbucaq şəklində şamlar yanırdı. K. bunları əvvəlcə görüb-
görmədiyini deyə bilməzdi. Bəlkə də yenicə yandırmışdılar. Axı kilsə xidmətçiləri elə bil 
ayaqyalın gəzirlər, onları görmək olmur. K. təsadüfən geri dönəndə, arxa tərəfindəki sütuna 
bərkidilmiş uzun, qalın bir şamın da yandığını gördü. Gözəl idi, ancaq qaranlıqdakı yan 
www.kitabxana.net  –  Milli Virtual Kitabxana 118 
 
mehrablardan asılmış şəkilləri işıqlandırmağa bəs eləmirdi, qaranlığı daha da dərinləşdirirdi. 
İtaliyalı gəlməməklə nəzakətsizlik eləmiş olsa da, ağıllı tərpənmişdi, onsuz da heç nəyi görmək 
olmurdu, uzaqbaşı K.-nın elektrik cib fanarının işığında gömrük işçisi kimi nəyəsə baxa bilərdi. 
K. bunu yoxlamaq üçün yan tərəfdəki yaxın kapellalardan birinə yaxınlaşdı, bir-iki pillə qalxaraq 
ən aşağıdakı mərmər sürahiyə çatanda dayandı, onun üstündən bir az qabağa əyilərək 
mehrabdakı şəkli fənərlə işıqlandırdı. K.-nın ilk gözünə sataşan, qismən də tanış gələn şəklin lap 
qurtaracağında təsvir olunmuş zirehli cəngavər oldu. O qarşısındakı qupquru torpağa – yalnız 
orda-burda qurumuş ot saplaqları görünürdü – sancdığı qılıncına söykənmişdi və deyəsən, 
qarşısında baş verənləri diqqətlə izləyirdi. Qəribə idi ki, o dayanıb qalmışdı və oraya 
yaxınlaşmırdı. Ola bilsin, onu keşik çəkməyə qoymuşdular. Çoxdan şəklə baxmayan K. 
lampanın yaşıl işığı gözlərini qamaşdırsa da, uzun-uzadı cəngavərə tamaşa elədi. Sonra işığı 
şəkilin başqa tərəfinə döndərəndə Isanın sərdabəyə qoyulması mərasimini gördü. Bu səhnə burda 
da bütün başqalarında olduğu kimi təsvir edilmişdi və şəkil də lap təzə idi. O, lampanı cibinə 
qoyub bayaq oturduğu yerə qayıtdı. 
Yəqin ki daha italiyalını gözləməyə dəyməzdi, bayırda da yağış leysana çevrilmişdi və burda 
gözlədiyi qədər də soyuq olmadığı üçün K. qərara aldı ki, hələlik içəridə qalsın. Yaxınlığında 
böyük bir kafedra vardı, onun balaca, yumru damına da bir-birinə tərəf əyilmiş iki qızıl xaç 
bərkidilmişdi və onlar da lap son nöqtələrində kəsişirdilər. Sürahinin çöl divarı və əsas sütuna 
keçid yaşıl yarpaqlardan düzəldilmiş, uçan və uçmayan balaca mələklər də onlardan 
yapışmışdılar. K. kafedranın qabağına gəlib onu hər tərəfdən yoxladı: daş çox diqqətlə 
işlənmişdi, onun arxa tərəfi ilə yaşıl yarpaqlar arasındakı qatı qaranlığı sanki aldadıb oraya 
salmış, ağzını da bağlamışdılar. K. əvvəlcə əlini həmin boşluğa saldı, sonra da onu ehtiyatla 
daşın üstündə gəzdirdi. İndiyə qədər burda kafedranın olduğunu bilməmişdi. Həmin anda 
təsadüfən o biri cərgədəki skamyaların arasında bir kilsə xidmətçisinin dayandığını gördü. Onun 
çiynində qasıglı qara cübbə var idi, sol əlində burunotu qabı tutmuşdu və özü də K.-ya tərəf 
baxırdı. “O nə istəyir?” – deyə K. ürəyindən keşirdi. -“Yoxsa məndən şübhələnir? Bəlkə çaypulu 
istəyir?” Xidmətçi K.-nın onu gördüyünü hiss edən kimi sağ əli ilə – onun iki barmağı arasında 
bir çimdik tütün vardı – qeyri-müəyyən bir istiqaməti göstərdi. K. onun hərəkətlərindən heç nə 
anlamadı, bir az da gözlədi, ancaq xidmətçi dayanmırdı, əli ilə nəyisə göstərirdi, üstəlik də təsdiq 
əlaməti kimi başını tərpədirdi. “O nə istəyir?” – deyə K. astadan soruşdu, çünki burda bərkdən 
danışmağa cəsarət etmirdi. Sonra pulqabını çıxarıb o biri cərgəyə keçdi ki, ona yaxınlaşa bilsin. 
Kişi o dəqiqə əlini yellədərək onu rədd etdi, çiyinlərini çəkdi və axsaya-axsaya ordan uzaqlaşdı. 
Belə yerişi – hoppana-hoppana axsamağı – K. uşaq vaxtı çox yeriyir, guya at çapırdı. “ 
Qocalığında uşaqlaşıb” – K. ürəyindən keçirdi – “Ağlı indi yalnız kilsə xidmətçisi olmağa çatır. 
Mən dayanan kimi o da durur, pusur ki, mən nə vaxt yerimdən tərpənəcəm!” K. gülə-gülə bütün 
yan tağları keçib qocanı baş mehraba qədər izlədi. Qoca hələ də dayanmadan nəyisə göstərirdi, 
ancaq K. qəsdlə o tərəfə baxmırdı, bilirdi ki, onu azdırmaq üçün belə eləyir. Axırda doğrudan da 
qocadan əl çəkdi, çünki onu çox da qorxutmaq istəmirdi, üstəlik də onu çox ürkütmək olmazdı, 
italyalı gəlib çıxsa, bunu da görərdi. 
Əsas yolla geri qayıdıb kitabçanı qoyduğu yeri axtaranda, sütunların birinin yanında, mehrab 
xoru üçün qoyulmuş skamyaların lap yaxınlığında balaca, sadə, çılpaq, bomboz bir daşdan 
yonulmuş kafedra gördü. Kafedra o qədər balaca idi ki, uzaqdan hansı Müqəddəsinsə 
heykəlciyini qoymaq üçün düzəldilmiş divar oyuğuna oxşayırdı. Vaiz sürahidən bircə addım da 
geri ata bilməzdi. Bundan əlavə də onun naxışsız daş qübbəsi o qədər alçaqda tağlanırdı ki, orta 
www.kitabxana.net  –  Milli Virtual Kitabxana 119 
 
boylu bir adam orda düz dayana bilməz, sürahiyə tərəf əyilməli olardı. Bütün bunlar vaizə əzab 
vermək üçün idi və başa düşmək olmurdu ki, içəridə bu qədər böyük, naxışlı-bəzəkli kafedralar 
ola-ola, bu kimə və nəyə lazımdır... 
Əgər yuxarısında lampa asılmış olmasaydı, bu balaca kafedra, şübhəsiz ki, K.-nın diqqətini belə 
cəlb etməzdi. Lampanı ibadət başlamağa az qalanda ora qoyurdular. İndi ibadət olmalı idi? Özü 
də bomboş kilsədə? K. sütuna söykənə-söykənə kafedraya qalxan pillələrə baxdı. Bu pilləkən o 
qədər ensiz idi ki, deyərdin adamlar üçün deyil, sütuna vurulmuş naxışdır. Ancaq onun ayağnda 
– K. onu görəndə heyrətdən gülümsədi – doğrudan da bir keşiş dayanmışdı, bir əli ilə sürahidən 
yapışaraq yuxarı qalxmağa hazırlaşır və K.-ya tərəf baxırdı. Keşiş başını yüngülcə tərpətdi, buna 
cavab olaraq K. da xaç çəkərək baş əydi, halbuki bunu əvvəlcədən etməli idi. Keşiş özünə 
yüngül bir təkan verib qısa, ancaq cəld addımlarla kafedraya qalxmağa başladı. Doğrudan ibadət 
başlayırdı? Bəlkə kilsə xidmətçisi hələ ağlını tamam itirməmişdi, onu vaizin yanına gətirmək 
istəyirdi? Bəlkə kilsənin belə boş olduğu bir vaxtda bu çox vacib idi? Yeri gəlmişkın, hardasa 
Müqəddəs Məryəmin əksi önündə dayanmış bir qoca qadın da vardı, o da gələ bilərdi. Əgər bu 
ibadət idisə, bəs niyə orqan musiqisi yox idi? Orqan sakitcə dayanmışdı, qaranlıqda zəif parıltısı 
güclə sezilirdi. 
K. fikirləşdi ki, bəlkə burdan tez uzaqlaşsın, əgər indi getməsə, ibadət başlayandan sonra bunu 
edə bilməyəcək, onda gərək axıra kimi qalaydı. Onsuz da işdə italyalını gözləyəndə, çox vaxt 
itirmişdi, bundan artıq gözləməyə də borclu deyildi. Saatına baxdı: on bir idi. Doğrudan indi 
ibadət başlayırdı? Bəs o bütün ibadətçiləri əvəz edə bilərdi? Bəs o da kilsəyə baxmağa gəlmiş 
əcnəbi olsaydı necə? Əslində, belə idi. İndi ibadət olacağını fikirləşmək mənasız idi: saat on bir, 
iş günü. Belə pis hava... Yəqin keşiş – şübhəsiz ki, cavan keşiş idi, hamar, tutqun sifəti vardı – 
səhvən yandırılmış lampanı söndürmək üçün yuxarı qalxırdı. 
Ancaq belə deyildi. Keşiş lampanı bir neçə dəfə yoxladı, işığını bir az artırdı, sonra yavaş-yavaş 
sürahiyə tərəf döndü, hər iki əlini onun üstünə qoydu. Xeyli beləcə dayandı, başını tərpətmədən 
içəriyə göz gəzdirdi. K. xeyli geri çəkilərək dirsəyi ilə lap öndəki skamyaya söykənmişdi. Ona 
gəldi ki, bayaqkı beli bükülmüş xidmətçi hardasa gözünə dəydi, vəzifəsini yerinə yetirəndən 
sonra bir kənarda rahatca büzüşüb oturmuşdu, ancaq hara olduğunu dəqiq bilmədi. Kilsəyə elə 
sakitlik çökmüşdü ki! K. bu sakitliyi pozmalı idi, burda qalmaq istəmirdi. Əgər keşiş müəyyən 
saatda şəraiti nəzərə almayıb moizə etməli idisə, qoy eləsin, onsuz da K-nın burda olub-olmamsı 
heç nəyi dəyişmirdi. Yavaş-yavaş yerindən tərpəndi, ayağının ucu ilə skamyaya toxuna-toxuna 
geniş orta yola çıxdı, heç bir maneəyə rast gəlmədən irəliləməyə başladı. Yalnız daş döşəmə 
üzərindəki sakit addım səsləri eşidilir və bu səs də arasıkəsilmədən ahəngdar şəkildə qübbələrdə 
əks-səda verirdi. K. bəlkə də keşişin baxışları altında bomboş skamyaların arası ilə gedə-gedə 
özünü bir az tənha hiss elədi, üstəlik də ona elə gəldi ki, kilsə yaman böyükdür, adam buna dözə 
bilməz. Bayaqkı yerə çatanda, dayanmadan əlini uzadıb kitabçanı götürdü. Demək olar, 
skamyalar qurtarmışdı, onlarla çıxış qapısı arasındakı boş yerə yaxınlaşırdı ki, ilk dəfə keşişin 
səsini eşitdi. Uca, ötkəm bir səs! Bu böyük kilsəyə necə də yayıldı! Yox, keşiş ibadətçilərə 
müraciət etmirdi, kimə müraciət etdiyi qəqiq bilinirdi, ondan qaçmaq olmazdı: 
-Yozef K.! 
Dayanıb yerə baxdı. Hələlik azad idi, gedə bilərdi, yaxınlıqdakı üç balaca qapının birindən çıxıb 
qaça bilərdi. Özünü elə göstərə bilərdi ki, başa düşməyib, ya da başa düşüb, ancaq vecinə almır. 
www.kitabxana.net  –  Milli Virtual Kitabxana 120 
 
Geri dönməyi ilə yerində mıxlanıb qalmağı bir oldu, çünki bunula etiraf etmiş oldu ki, hər şeyi 
yaxşı başa düşüb, çağırılan odur və elə özü bu çağırışa doğru getmək istəyir. Keşiş bir də çağırsa, 
yəqin ki çıxıb gedərdi, ancaq sakitlik olduğundan və özü də dayandığı üçün keşişin nə etdiyini 
bilmək məqsədilə başını azacıq geri döndərdi. O bayaqkı kimi sakitcə kafedrada dayanmışdı və 
aydınca hiss olunurdu ki, K.-nın başını geri döndərdiyini görüb. K. indi tamamilə geri 
dönməsəydi, bu, uşaq kimi gizlənpaç oynamağa bənzəyərdi. Belə də elədi, keşiş əlinin işarəsilə 
onu yanına çağırdı. Artıq hər şey göz qabağında idi və K. həm onu bürüyən maraqdan, həm də 
məsələni tez həll eləyib qurtamaq üçün iri, sürətli addımlarla kafedraya tərəf qayıtdı. 
Skamyaların birinci cərgəsinə çatanda dayandı, ancaq bu məsafə keşişə çox uzaq göründü, əlini 
irəli uzadaraq şəhadət barmağı ilə kəskin şəkildə kafedranın yaxınlığını göstərdi. K. göstərilən 
yerə gəldi, ancaq onu görmək üçün başını geri atmalı oldu. 
– Sən Yozef K.-san, – deyə keşiş sürahiyə qoyduğu əlini qeyri-müəyyən tərzdə yuxarı qaldırdı. 
– Bəli! 
Fikirləşdi ki, əvvəllər çəkinmədən adını deyirdi, ancaq neçə vaxt idi ki, adını demək onun üçün 
ağır yükə çevrilmişdi, indi birinci dəfə gördüyü adamlar da onun adını bilirdi. Ah, özünü təqdim 
edərək adını söyləmək necə də gözəl imiş! 
– Sən ittiham olunursan! – Keşiş bu sözləri lap alçaqdan dedi. 
– Bəli, bunu mənə artıq deyiblər. 
– Elə isə, sən axtardığım adamsan. Mən türmənin keşişiyəm. 
– Belə de... 
– Səni bura çağırtdırmışam ki, söhbət eləyim. 
– Bunu bilmirdim. Bura ona görə gəlmişdim ki, kilsəni italiyalı qonağa göstərim. 
– İkinci dərəcəli şeylərdən danışma! Əlindəki nədir? Dua kitabıdır? 
– Xeyr, şəhərin görməli yerləri haqqında kitabçadır. 
– Tulla getsin! 
K. kitabçanı elə bərk tulladı ki, o, göydə açıldı və vərəqləri yellənə-yellənə döşəmənin üstü ilə 
bir az sürüşdü. 
– Bilirsənmi məhəkəmədə işlərin pis gedir? 
– Mənə də elə gəlir. Çox çalışdım, ancaq indiyə qədər bir şey çıxmadı.Yeri gəlmişkən, heç 
vəkalətnamə də hazır deyil. 
– Bəs işin sonunu necə təsəvvür edirsən? 
– Əvvəllər fikirləşirdim ki, hər şey yaxşı qurtaracaq. Ancaq indi özüm də buna bəzən şübhə 
edirəm. Bilmirəm necə qurtaracaq... Sən bilirsən? 
 
www.kitabxana.net  –  Milli Virtual Kitabxana 121 
 
– Xeyr! Ancaq qorxuram ki, pis qurtarsın. Səni günahkar hesab eləyirlər. Bəlkə də məhkəmən 
heç aşağı instansiyalardan çıxmadı... Ən azı, sənin günahını hələlik sübut olunmuş hesab edirlər. 
– Axı mənim heç bir günah işim yoxdur! Bu, səhvdir! Ümumiyyətlə, insan necə günahkar ola 
bilər?! Axı hamımız eyni adamlarıq... 
– Düzdür, ancaq bütün günahkarlar belə danışır. 
– Sən də məni günahkar hesab edirsən? 
– Xeyr, mən səni günahkar hesab etmirəm. 
– Təşəkkür edirəm. Ancaq bu işdə iştirak edənlərin hamısı məni günahkar hesab edir. Onlar 
iştirak etməyənlərə də təsir edirlər. Mənim də vəziyyətim getdikcə çətinləşir. 
– Sən işin mahiyyətini başa düşmürsən. Hökm birdən-birə verilmir, ancaq istintaq getdikcə 
hökmə çevrilir. 
– Deməli, beləymiş... – K. başını aşağı saldı. 
– Gələcəkdə işinlə bağlı neyləmək fikrindəsən? 
– Kömək axtaracam, – deyə K. başını qaldırdı ki, keşişin buna necə baxdığını görsün. – Hələ 
istifadə etmədiyim bəzi imkanlar da var. 
– Kənarda çox kömək axtarırsan, – keşiş onun fikrini bəyənmədi, – özü də ən çox qadınlardır. 
Görmürsən ki, bu, əsil kömək deyil? 
– Bəzən, hətta bir çox hallarda sənə haqq qazandırardım... Ancaq həmişə yox! Qadınların hökmü 
böyükdür. Əgər tanıdığım bir neçə qadını mənim üçün birlikdə işləməyə razı sala bilsəydim, 
nəsə əldə eləyə bilərdim. Xüsusilə də bu məhkəmədə... Demək olar ki, hamısı qadın 
düşgünüdür... Müstəntiqə uzaqdan bir qadın göstər, stolunu da, müttəhimi də unudub, onun 
arxasınca qaçacaq. 
Keşiş başını sürahiyə tərəf əydi, deyəsən damın alçaq olması onu yenicə narahat etməyə başladı. 
Bayırda hava niyə belə pis idi? Buna tutqun hava demək olmazdı, elə bil gecənin yarısı idi. 
Divarlara çökmüş qaranlığı azacıq da olsa səksəndirmək üçün böyük pəncərələrdən içəri kiçicik 
işartı belə düşmürdü. Üstəlik də xidmətçi baş mehrabdakı şamları bir-birinin ardınca söndürməyə 
başlamışdı. 
– Mənə acığın tutdu? – K. keşişdən soruşdu. – Bəlkə heç özün də hansı məhkəməyə qulluq 
etdiyini bilmirsən... 
Cavab gəlmədi! 
– Mən öz gördüklərimdən danışıram. 
Yuxarıda sakitlik idi. 
– Sənin xətrinə dəyəmək istəmirdim... – K. yenə dilləndi. Elə həmin anda yuxarıdan keşişin 
qışqırtısı eşidildi: 
www.kitabxana.net  –  Milli Virtual Kitabxana 122 
 
– Sən iki addımdan o yanı görə bilmirsən? 
Bu qışqırtıda qəzəb vardı, ancaq həm də elə bir adamın qışqırtısı idi ki, kiminsə yıxıldığını görür, 
özü də bərk qorxduğu üçün, qeyri-ixtiyari, ucadan çığırır. 
İkisi də uzun müddət susdu. Əlbəttə, keşiş aşağıdakı qaranlıqda K.-nı yaxşı görə bilmirdi, K. isə 
balaca lampanın işığında onu aydınca seçirdi. Bəs keşiş niyə aşağı düşmürdü? Moizə oxumadı, 
yalnız K.-ya bəzi şeyləri dedi. Dedikləri də, diqqətlə baxsan, xeyirdən çox ziyan gətirərdi. Ancaq 
onu da bilirdi ki, keşişin niyətinin xoş olması şübhəsizdir, ola bilsin, o, aşağı düşəndən sonra 
razılığıa gələ bilərdilər, ola bilsin, ondan ağılabatan, həlledici məsləhət ala bilərdi. Məsələn, bu 
məsləhətdən məhkəməyə necə təsir etməyi deyil, ondan necə qaçmağı, ondan kənarda necə 
yaşamağı öyrənərdi. Belə bir imkan olmamış deyildi və K. da bu barədə son vaxtlar tez-tez 
düşünürdü. Əgər keşiş belə bir imkanın olduğunu bilirdisə, K. xahiş etsə, özünün məhkəmədə 
işləməsinə, K. məhkəməyə hücum çəkərkən mülayimliyini unudaraq onun üstünə qışqırmasına 
baxmayaraq, bəlkə də deyərdi. 
– Aşağı düşmək istəmirsən? – K. ondan soruşdu. – Moizə də oxumayacaqsan, aşağı düş... 
– İndi düşə bilərəm, – deyən keşiş bəlkə də qışqırdığına peşman olmuşdu. Lampanı çəngəldən 
çıxaranda dedi: – Əvvəlcə səninlə uzaqdan-uzağa danışmalı idim, yoxsa tez təsir altına düşürəm, 
vəzifəm yadımdan çıxır. 
K. onu pilləkənin ayağında gözləyirdi. Keşiş hələ yuxarı pillələrdə olanda, əlini K.-ya uzatmışdı. 
– Mənimlə söhbət etməyə bir az vaxtın olar? – K. soruşdu. 
– İstədiyindən də çox olar... – deyə keşiş balaca lampanı ona uzatdı ki, götürsün. K.-nın lap 
yaxınlığında olasa da, keşiş yenə təntənəli görünürdü.  
– Sən mənə qarşı çox mehribansan, – dedi K. Onlar kilsənin qaranlığında yanaşı gəzişirdilər. – 
Sən məhkəmə qulluqçuları arasında müstəsnasan. Orda tanıdığım adamların arasında ən çox sənə 
etibar edirəm. Səninlə açıq danışa bilərəm. 
– Səhv eləmə! 
– Axı, nədə səhv edirəm? 
– Məhkəmə məsələsində səhvə yol verirsən. Qanuna girişdə bu səhv haqqında belə yazılır: 
Qanunun qapısında keşikçi durur. Bu keşikçinin yanına kənddən bir kişi gəlir və xahiş edir ki, 
onu içəri buraxsın. Ancaq keşikçi deyir ki, indi ona içəri keçməyə icazə verə bilməz. Kişi bir az 
fikirləşir və soruşur ki, sonra keçə bilərmi. “Ola bilər,” – deyir keşikçi. – “Ancaq indi olmaz!” 
Həmişə olduğu kimi, onda da Qanunun qapısı açıq olur və keşikçi də yana çəkildiyi üçün kişi 
əyilib qapıdan içəri baxır. Keşikçi bunu görəndə gülür və deyir: “Əgər sənin üçün belə 
maraqlıdırsa, mənim yasaq etməyimə baxma, içəri gir. Ancaq yadında saxla: mən güclüyəm. 
Ancaq həm də keşikçilərin ən zəifiyəm. Hər zalın qapısında keşikçi durur, biri də o birindən 
güclü olur. Mən elə üçüncünü görəndə, qorxdum. Kənddən gələn kişi işin belə çətin olacağını 
gözləmirmiş, fikirləşirmiş ki, Qanunun qapısı hamı üçün həmişə açıq olmalıdır, ancaq indi 
diqqətlə keşikçinin qalın kürkünə, dik burnuna, seyrək, qara saqqalına baxıb qərara alır ki, icazə 
verənə qədər gözləsin. Keşikçi ona bir kətil verir ki, qapının yanında oturub gözləsin. Kişi 
www.kitabxana.net  –  Milli Virtual Kitabxana 123 
 
günlərlə, illərlə orda oturur. Çox çalışır ki, içəri keçsin və xahiş-minnətilə keşikçini yorur. 
Keşikçi də tez-tez onu sorğu-suala tutur, hardan gəldiyini soruşur, böyük adamlar kimi məsələyə 
dəxli olmayan suallar verir və axırda da həmişəki kimi deyir ki, hələ buraxa bilməz. Çoxlu səfər 
ehtiyatı götürmüş kişi qiymətə baxmır, ələ almaq üçün hamısını ona verir ki, içəri buraxsın. 
Düzdür, keşikçi verilənin hamısını götürür və götürəndə də deyir: “ Ona görə götürürəm ki, 
fikirləşməyəsən: vay, bundan istifadə eləmədim” . Bu uzun illər ərzində kişi ara vermədən 
keşikçini müşahidə edir. Başqa keşikçiləri unudur, fikirləşir ki, onu Qanunun içinə buraxmayan 
elə birinci keşikçidir. İlk illərdə bu kor təsadüfü ucadan lənətləyir, sonralar qocalanda isə öz-
özünə donquldanır. Lap uşaq kimi olur, illər uzunu keşikçini yaxından öyrənə-öyrənə, onun 
kürkünün yaxalığındakı birələri də tanıyır, onlardan da xahiş edir ki, kömək eləsinlər, keşikçini 
yola gətirsinlər. Axırda gözlərinin işığı zəifləyir, doğrudanmı qaranlığın düşdüyünü, ya da 
gözlərininmi onu aldatdığını bilmir. Ancaq indi qaranlıqda Qanunun qapısındakı sönməz parıltını 
görür. Artıq çox yaşaya bilmir. Ölümündən qabaq illər uzunu qazandığı təcrübələr beynində bir 
yerə yığışıb elə bir sual yaradırlar ki, kişi onu hələ indiyəcən keşikçiyə verməmiş olur. Qaxaca 
dönmüş bədənini tərpədə bilmədiyi üçün keşikçini əlinin işarəsi ilə yanına çağırır. Keşikçi ona 
tərəf çox əyilməli olur, çünki kişi bapbalaca olmuşdu. “İndi nəyi bilmək istəyirsən?” – deyə 
soruşur, – “Səni heç razı salmaq olmur...” Kişi deyir: “Hamı Qanuna can atır. Bəs necə olur ki, 
bu uzun illər ərzində heç kəs ora girmək istəmədi?” Keşikçi görür ki, artıq kişinin sonu çatıb, 
eşidə də bilmir və ona görə də çığıra-çığıra deyir: “ Burdan heç kəs keçə bilməzdi, çünki bu giriş 
yalnız sənin üçün qoyulmuşdu. İndi mən gedib onun qapısını bağlayaram!” 
Bu əhvalatdan çox təsirlənən K. o dəqiqə dedi: 
– Deməli, keşikçi kişini aldadıb ! 
– Tələsmə! Başqasının fikrini də yoxlamamış qəbul etmə! Mən bu əhvalatı yazıda olduğu kimi 
danışdım. Orda aldatmaq barədə heç nə yazılmayıb. 
– Aydındır! Sən əvvəlcə düz dedin. Keşikçi əsil həqiqəti onda deyib ki, daha o, kişiyə lazım 
deyildi. 
– Axı ondan əvvəlcə soruşan olmayıb. Nəzərə al ki, o, yalnız keşikçi idi və bir keşikçi kimi də 
vəzifəsini yerinə yetirib. 
– Niyə sənə elə gəlir ki, o, vəzifəsini yerinə yetirib? Əslində, yerinə yetirməyib. Onun vəzifəsi 
bəlkə də başqalarını rədd eləmək, bu kişini isə qapı onun olduğu üçün içəri buraxmaq idi. 
– Sən bu yazıya kifayət qədər hörmətlə yanaşmırsan və əhvalatı dəyişdirirsən. Bu əhvalatda 
Qanunun içərisinə buraxılmaq üçün keşikçinin iki vacib izahatı var – biri əvvəldə, biri də axırda. 
Birində deyilir ki, indi ona içəri keçməyə icazə verə bilməz, o biri isə belədir: bu qapı yalnız 
sənin üçün idi. Əgər bu izahatlar arasında təzad olsaydı, onda sən haqlı çıxardın və keşikçi kişini 
aldatmış olardı. Ancaq burda heç bir təzad yoxdur. Əksinə, birinci izahat ikinciyə aparıb çıxarır. 
Hələ bəlkə də demək olar ki, keşikçi kişiyə gələcəkdə buraxıla biləcəyini deməklə vəzifə 
borcunu aşıb. Deyəsən, o vaxtlar yalnız kişini rədd etmək onun vəzifə borcu hesab olunub və bu 
yazının tədqiq edənlərin çoxu təəccüb edir ki, görəsən gözətçi niyə buna işarə vurub, çünki onun 
özü dəqiqliyi sevən adam olub, qapını yaxşı qoruyub. Uzun illər keşik çəkir, qapını da lap axırda 
bağlayır, vəzifəsinin vacibliyini yaxşı başa düşür, çünki belə deyir: “Mən güclüyəm!” Vəzifəcə 
www.kitabxana.net  –  Milli Virtual Kitabxana 124 
 
özündən böyüklərə hörmətlə yanaşır, çünki belə deyir: “ Mən keşikçilərin içində ən zəifiyəm!” 
O, boşboğaz deyil, illər uzunu, orda yazıldığı kimi, yalnız “məsələyə dəxli olmayan suallar 
verir”, rüşvət almır, çünki hər dəfə hədiyyəni götürəndə belə deyir: “ Ona görə götürürəm ki, 
sonra fikirləşməyəsən: vay, bundan istifadə eləmədim...” Söhbət vəzifəsinin yerinə 
yetirilməsindən gedəndə, onu nə yumşaltmaq, nə də özündən çıxarmaq olur, çünki orda kişi 
haqqında yazılıb ki, “ o öz xahiş-minnəti ilə gözətçini yorur”. Nəhayət, onun xarici görnüşü necə 
pedant adam olduğunu göstərir: iri dik burnu, uzun, seyrək, qara saqqalı. Öz vəzifəsinə bundan 
da sadiq keşikçi tapmaq olarmı? Ancaq bu keşikçidə içəri buraxılmasını tələb edən adam üçün 
çox əlverişli xasiyyətlər də var və elə onlardan bilinir ki, keşikçi onun gələcəkdə buraxıla 
biləcəyinə işarə vurmaqla vəzifə həddini aşa bilər. Əslində, bunu da inkar etmək olmaz ki, o, bir 
az sadəlövh və elə buna görə də bir az lovğadır. Onun istər öz gücü, istərsə də digər gözətçilərin 
gücü, eləcə də onlardan birini görəndə qorxduğu barədə dediklərinin – mənim fikrimcə, hətta 
bunlar lap düz olsa da, – ifadə tərzi göstərir ki, bu sadəlövhlüyü, lovğalığı onun anlama 
qabiliyyətini məhdudlaşdırır. Tədqiqatçılar bu barədə deyir: “Hər hansı bir işin düzgün anlamı və 
onun səhv başa düşülməsi bir-birini heç vaxt qəti şəkildə inkar etmir”. Ancaq hər halda belə 
hesab etmək lazımdır ki, ondakı bu sadəlövhlük, lovğalıq nə qədər az olsalar da, giriş qapısının 
qorunmasını zəiflədir, deməli, bunlar keşikçinin xarakterindəki zəif yerlərdir. Üstəlik də keşikçi 
təbiətən mehriban adam təsiri bağışlayır və buna görə də həmişə rəsmi məmur ola bilmir. Elə ilk 
dəqiqələrdə lağlağıya başlayır ki, qəti qadağan olunmasına baxmayaraq, içəri keçə bilər, sonra da 
onu qovmur, əksinə, orda yazıldığı kimi, kətil də verir ki, qapının yanında otursun. Uzun illər 
boyu kişinin xahişlərinə səbrlə dözməsi, qısa sorğu-suallar, hədiyyələri qəbul etməsi, elə 
yanındaca belə bir keşikçiyə rast gəldiyi üçün kor təsadüfü ucadan lənətləməsinə alicənablıqla 
yanaşması... – bütün bunların hamısı onun qəlbində mərhəmət hissinin baş qaldırdığına dəlalət 
edir. Hər keşikçi belə hərəkət etməzdi. Axırda da bircə işarəsi ilə kişiyə tərəf əyilir, son sualını 
vermək üçün ona şərait yaradır. Yalnız “Səni heç razı salmaq olmur” sözlərində keşikçinin 
səbrinin azaçıq tükəndiyi hiss olunur – onda da bilirdi ki, artıq hər şey qurtarıb. Bu növ 
yozumlarda hətta bəziləri bir qədər də dərinə gedərək iddia edirlər ki, “Səni heç razı salmaq 
olmur” sözləri bir növ səmimi heyranlığın ifadəsidir ki, bu da, əlbəttə, mərhəmətdən xali deyil. 
Hər halda, keşikçi obrazı sən düşündüyün kimi deyil. 
– Sən bu əhvalatı məndən yaxşı, özü də çoxdan bilirsən. 
Onlar bir anlığa susdular. Sonra K. dedi: 
– Deməli, sənə elə gəlir ki, kişini aldatmayıblar? 
– Məni düzgün başa düş! Mən sənə yalnız bu haqda olan fikirləri çatdırıram. Ancaq sən bu 
deyilənlərə fikir vermə. Yazıya pozu yoxdur və bu fikirlər də çox vaxt onun haqqında yaranan 
şübhələri ifadə edir. Hətta burda belə bir fikir də var ki, aldadılan elə keşikçinin özüdür. 
– Maraqlı fikirdir! Bəs bunu necə əsaslandırırlar? 
– Gözətçinin sadəlövhlüyü ilə. Deyirlər ki, o, Qanunun iç tərəfini tanımır, yalnız onun qapısına 
qədər olan yolu gedir, elə ordan da geri dönür. Onun İçəri haqqındakı təsəvvürləri uşaq 
təsəvvürü kimidir və deyirlər ki, kişini qorxutmaq istədiyi şeydən özü də qorxur. Bəli, özü 
kişidən çox qorxur, çünki kişi hətta içəridəki keşikçilərin çox dəhşətli olduqlarını biləndən sonra 
da oraya girmək istəyir, ancaq keşikçi, əksinə, girmək istəmir, ən azı, bu haqda heç nə bilinmir. 
www.kitabxana.net  –  Milli Virtual Kitabxana 125 
 
Düzdür, bəziləri deyir ki, o, əvvəllər içəridə olub, nə vaxtsa onu məhkəmədə qulluğa 
götürüblərmiş və bunlar da yalnız İçəridə baş verə bilərdi. Onlara belə cavab vermək olar ki, o, 
İçəridən gələn bir səslə də keşikçi təyin olunardı və özü, ən azı, üçüncü keşikçinin görkəmindən 
qorxduğu üçün heç İçəridə olmaya da bilərdi. Bundan əlavə də, orda onun uzun illər ərzində İçəri 
haqqında, üçüncü keşikçi barədə dediklərindən əlavə nəsə deməsi yazılmır. Ola bilsin, bu ona 
yasaq edilibmiş, ancaq yasaq barədə də heç nə yazılmayıb. Deyilənlərdən belə nəticə çıxarmaq 
olar ki, o, İçərinin görünüşü, mahiyyəti barədə heç nə bilmir və onun haqqında da səhv 
təsəvvürdədir. Eyni zamanda, kənddən gələn kişi haqqındakı təsəvvürü də səhvdir, çünki özü ona 
tabedir, ancaq bundan xəbəri yoxdur. Ancaq onunla tabeliyində olan adam kimi rəftar etməsi çox 
yerdə hiss olunur və sən onların hamısını xatırlaya bilərsən. Elə bu fikrə əsasən, həm də onun 
kişiyə tabe olması aydınca üzə çıxır. Hər şeydən əvvəl, azad adam asılı adamdan yüksəkdə 
dayanır. Əslində, kişi azad bir adamdır, hara istəsə gedə bilər, ona yalnız Qanunun qapısından 
içəri girmək yasaqdır və bunu da ona yalnız bir nəfər – keşikçi yasaq edir. Qapının yanına kətil 
qoyub ömrü boyu orda oturması da könüllüdür, heç yerdə məcburiyyətdən söhbət getmir. 
Keşikçi isə, əksinə, vəzifəsindən asılı adamdır, burdan aralana bilməz və göründüyü kimi, istəsə 
də, içəri keçə bilməz. Bundan əlavə, Qanun qulluqçusu olsa da, yalnız onun giriş qapısını 
qoruyur və deməli, təkcə bu qapının aid olduğu adama qulluq edir. Həm də elə bu səbəbdən 
həmin kişiyə tabe olur. Belə hesab eləmək olar ki, o, uzun illər, bir insan ömrü qədər, necə 
deyərlər, mənasız bir işlə məşğul olub, çünki orda yazılır ki, bir kişi gəlir, yəni yaşlaşmış çağında 
gəlir. Deməli, keşikçi öz vəsifəsini yerinə yetirmək üçün çox gözləməli olur. O qədər gözləməli 
olur ki, kişi özü gəlmək fikrinə düşür, könüllü gəlir. Ancaq onun vəzifəsinin sonu da kişinin 
həyatının sonu ilə müəyyənləşir, deməli, o, axıra qədər kişidən asılı olur. Və həmişə də 
vurğulanır ki, deyəsən, keşikçinin bunlardan xəbəri olmur. Ancaq burda gəribə heç nə yoxdur, 
çünki həmin fikrə görə keşikçi bundan da pis aldadılıb və bu da onun vəzifəsinə aiddir. Lap 
axırda giriş qapısından danışır və deyir: “İndi gedib onu bağlayaram”, ancaq əvvəldə deyilir ki, 
Qanunun qapısı həmişəki kimi açıq idi. Əgər həmişə, həmişə açıq olursa, bu o deməkdir ki, aid 
olduğu adamın nə qədər yaşamasından asılı deyil, onda da belə çıxır ki, keşikçi onu bağlaya 
bilməz. Burda fikirlər haçalanır: keşikçi qapını bağlayacağını deyəndə, sadəcə olaraq, cavab 
vermək, yoxsa vəzifə borcunu vurğulamaq, ya da kişini son anda peşman etmək, kədərləndirmək 
istəyir?! Çoxları bu fikirdədir ki, o, qapını bağlaya bilməyəcək. Onlara elə gəlir ki, ən azı sonda, 
həqiqətin dərk edilməsi baxımından, kişi ondan üstündür, çünki o, Qanunun qapısından gələn 
parıltını görür, keşikçi isə həmin anda arxası qapıya tərəf dayanır, nəsə bir dəyişiklik hiss etdiyi 
barədə heç nə demir. 
-Yaxşı əsaslandırılıb, – deyən K. keşişin söylədiyi bəzi fikirləri güclə eşidiləcək tərzdə öz-özünə 
təkrar elədi. – Yaxşı əsaslandırılıb, mən də inanıram ki, keşikçi aldanıb. Ancaq yenə də əvvəlki 
fikrimdən dönmürəm, çünki hər iki yozum yalnız müəyyən məqamlarda bir-birinə uyğun gəlir. 
Keşikçinin burda hər şeyi bilməsi və ya aldadılması əsas deyil. Mən bayaq dedim ki, kişi 
aldadılıb. Əgər keşikçi hər şeyi bilsəydi, onda buna şübhə etmək olardı, yox, əgər keşikçi 
aldanıbsa, deməli, onda onun səhvi mütləq kişiyə də keçməlidir. Düzdür, keşikçi yalançı deyil, 
ancaq bu qədər sadəlövh olduğuna görə işdən qovulmalı idi. Unutma ki, keşikçinin aldanması 
ona ziyan gətirmir, ancaq kişinin aldanması ona çox baha başa gəlir. 
– Belə olan halda, sən başqa bir fikirlə qarşılaşırsan. Bəziləri deyirlər ki, bu əhvalat heç kəsə 
keşikçini mühakimə etməyə hüquq vermir. Biz də belə fikirləşə bilərik ki, o, Qanunun 
qulluqçusudur, deməli Qanuna aiddir, deməli, insanlar onu mühakimə edə bilməzlər. Onda 
www.kitabxana.net  –  Milli Virtual Kitabxana 126 
 
kişinin keşikçidən yüksəkdə dayandığına da inanmaq olmaz. Yalnız vəzifəsilə bağlı həmişə 
Qanunun qapısı ağzında dayanıb qalmaq bu dünyada azad yaşamaqdan qat-qat üstündür. Kişi 
yenicə Qanunun yanına gəlir, keşikçi isə çoxdan ordadır. Bu qulluğa onu Qanun qoyub, 
keşikçinin ləyaqətini şübhə altına almaq – Qanunun özünü şübhə altına almaq deməkdir. 
– Mən bu fikirlə razı deyiləm, – K. başını buladı, – çünki bununla razılaşmaq, keşikçinin 
dediklərinin hamısını həqiqət hesab eləmək deməkdir. Ancaq bunun mümkün olmadığını özün 
indicə geniş şəkildə əsaslandırdın. 
 
– Xeyr, hamısını həqiqət hesab etmək lazım deyil, bunu yalnız vacib hesab etmək lazımdır. 
– Kədərli nəticədir, – dedi K., – dünyanı yalanla düzəldirlər!  
K. bunu son söz kimi desə də, hələ son qərarı deyildi. Çox yorulmuşdu, bütün yozumların 
mahiyyətinə vara bilmirdi, bu cür mühakimələr yürütməyə də öyrəşməmişdi, hamısı da gerçək 
olmayan şeylər idi, məhkəmə məmurlarının öz aralarında müzakirəsinə yaxşı yarayardılar, K.-ya 
lazım deyildilər. Adicə bir əhvalat çox şişirdilmişdi, onu tamamilə unutmaq istəyirdi və keşiş də 
indi böyük bir həssaslıq göstərdi, K.-nın dediyi son sözlər onun fikirlərinə uyğun gəlməsə də 
susdu. 
Onlar kirimişcə yollarına davam etdilər. K. indi harda olduğunu bilmədən keşişlə yanaşı gedirdi. 
Əlindəki lampa çoxdan sönmüşdü. Qəflətən qarşısında hansı Müqəddəsinsə gümüş heykəlindən 
gümüşü bir parıltı qopub qaranlığa qarışdı. K. tamamilə keşişdən asılı vəziyyətdə qalmamaq 
üçün soruşdu: 
– Biz indi əsas qapının yanındayıq? 
– Xeyr, biz ordan çox uzaqdayıq. Getmək istəyirsən ki? 
K. indi bu barədə düşünməsə də, tez dedi: 
– Əlbəttə getmək istəyirəm. Bankda prokurist işləyirəm, orda məni gözləyirlər. Buraya da bir 
əcnəbi dostumuza kilsəni göstərməyə gəlmişdim. 
– Yaxşı, – deyə keşiş əlini ona uzatdı, – onda get! 
– Ancaq qaranlıqda yolu tək tapa bilmərəm. 
– Sola – divara tərəf get, sonra onun dibi ilə gedərsən. Ondan aralanma, axırda çıxış qapısını 
tapacaqsan. 
Keşiş yenicə ondan bir-iki addım aralanmışdı ki, K. lap ucadan qışqırdı: 
– Xahiş edirəm, dayan! 
– Dayandım! 
– Daha məndən heç nə istəmirsən? 
– Xeyr! 
www.kitabxana.net  –  Milli Virtual Kitabxana 127 
 
– Əvvəlcə mənə qarşı çox mehriban idin, hər şeyi başa saldın, ancaq indi qoyub gedirsən, elə bil 
sənin üçün heç kiməm... 
– Axı sən getməlisən. 
– Elədir... Ancaq məni başa düş... 
– Əvvəlcə sən özün başa düş ki, mən kiməm... 
– Sən türmənin keşişisən, – deyə K. ona tərəf getdi. Banka belə tez qayıtması o qədər də vacib 
deyildi, hələ burda xeyli qala bilərdi. 
-Deməli, mən də məhkəmənin adamıyam. Niyə səndən nəsə istəməli idim?! Məhkəmə səndən 
heç nə istəmir. O səni gələndə qəbul edir, gedəndə də yola salır. 
 
ONUNCU FƏSİL 
 
Son 
 
Otuz bir yaşı tamam olmağa bir gün qalmış – axşam saat doqquz radələri idi, küçələrin səs-küyü 
səngimişdi – K.-nın yaşadığı mənzilə iki cənab gəldi. Əyinlərində sürtuk, başlarında isə sanki 
oraya yapışdırılmış dik şlyapa vardı, kök idilər, özləri də avazımışdılar. Mənzilin qapısından 
girərkən az çəkən “Buyur! – Yox, sən buyur!” mərasimi K.-nın yaşadığı otağın qapısında xeyli 
çəkdi. Kimlərinsə gələcəyini əvvəlcədən ona xəbər verməsələr də, K. özü qara geyinib qapının 
yanındakı kresloda oturmuşdu və təzə, dar əlcəklərini yavaş-yavaş barmaqlarına taxırdı, sanki 
qonaq gözləyirdi. O dəqiqə ayağa durub maraqla gələn cənablara baxdı. 
– Məni aparmağa gəlmisiniz? – deyə soruşdu. 
Cənablar başlarını tərpətdilər və əllərindəki şlyapaları ilə bir-birini göstərdilər. K. öz-özünə dedi 
ki, axı o başqa qonaq gözləyirdi. Pəncərəyə tərəf gedib, bir daha qaranlıq küçəyə baxdı. Küçənin 
o biri üzündəki pəncərələrin, demək olar ki, hamısı qaranlıq idi və çoxunun da pərdəsi 
salınmışdı. Yalnız hansısa pilləkən xanasının torlanmış pəncərəsindən işıq gəlir və orda da 
uşaqlar oynayırdılar. “Arxamca yaşlı, ikinci dərəcəli aktyorları göndəriblər!” – deyə ürəyindən 
keçirən K. buna bir daha əmin olmaq üçün ətrafına baxdı, – “ Çox ucuz yolla mənim axırıma 
çıxmaq istəyirlər”. Və qəflətən onlara tərəf dönüb soruşdu: 
– Hansı teatrda oynayırsınız? 
-Teatrda? – deyə dodaqları səyriyən cənab sanki o birindən məsləhət istədi. O biri isə özünü 
lallığa vurdu, sanki gücənir, ancaq danışa bilmirdi. “Suallara hazır deyillər” – deyə ürəyindən 
keçirən K. şlyapasını götürməyə getdi. 
Artıq elə pilləkəndəcə cənablar onun qolundan tutmaq istədilər, ancaq K. qoymadı: 
www.kitabxana.net  –  Milli Virtual Kitabxana 128 
 
– Küçədə tutarsınız... Mən xəstə deyiləm. 
Ancaq giriş qapısına çatan kimi ondan elə asıldılar ki, K. ömründə heç kəslə belə yol 
getməmişdi. Onlar çiyinlərini bərk-bərk K.-nın çiyinlərinə söykədilər, lap aşağıda əllərindən 
möhkəm-möhkəm yapışdılar, sanki məktəb uşaqları əl-ələ vermişdi. K. dimdik onların arası ilə 
yeriyirdi və üçü də bir-birinə elə yapışmışdı ki, birinə əl vursan, üçünə də dəyərdi. Yalnız cansız 
əşyaları bir-birinə belə yaxın qoymaq olardı... 
Küçə fənərlərinin altından keçəndə, bu cür gedişlə çox çətin olsa da, K. öz müşayiətçilərinə 
yaxşı-yaxşı baxmaq istədi, çünki otağı yarıqaranlıq olduğu üçün bunu edə bilməmişdi. Onların 
sallaq buxaqlarını görəndə, ürəyindən keçirdi: “Bəlkə də tenorlardır!” Sifətlərinin tər-təmiz 
işıldaması onu iyrəndirdi. Ona elə gəldi ki, hətta gözlərin kənarlarını təmizləyən, üst dodağı 
silən, buxaqdakı qırışları sığallayan əli də gördü... 
K. dayandığı üçün o birilər də dayanmalı oldu. Onlar boş, kimsəsiz, yaşıllıqlarla bəzədilmiş bir 
meydanın kənarına çatmışdılar. “Axı niyə məhz sizi göndəriblər?!” – Bu sözlərdə sualdan çox 
təəssüf vardı. Deyəsən, cənablar nə deyəcəklərini bilmədilər, xəstənin nəfəsini dərməsini 
gözləyən sanitarlar kimi onun əlindəncə tutub dayandılar. 
– Mən daha getmirəm! – deyə K. onları yoxlamaq istədi. 
Cənablara nəsə demək lazım gəlmədi, sadəcə olaraq, əllərini buraxmadılar, onu yerindən 
qoparmağa çalışdılar, ancaq K. müqavimət göstərdi. “Onsuz da mənə güc bir daha lazım 
olmayacaq, indi onun hamısından istifadə edəcəm,” – deyə ürəyindən keçirdi. Yadına yapışqana 
ilişmiş milçəklər düşdü: dartınanda ayaqları qırılıb orda qalır, özləri isə azad olurdular. 
“Cənablara çətin olacaq!” 
Bu vaxt aşağıdakı küçədən meydana tərəf qalxan balaca pilləkəndə frölayn Bürstner göründü. K. 
onun Bürstner olduğunu dəqiq bilmədi, ancaq çox oxşayırdı. İndi onun frölayn Bürstner olub-
olmamasının K. üçün heç bir mənası yox idi və elə həmin anda da başa düşdü ki, müqavimət 
göstərməyin özü də mənasızdır. Müqavimət göstərmək, cənabların işini çətinə salmaq, özünü 
müdafiə etməklə son həyat işartısından ləzzət almağa çalışmaq elə böyük qəhrəmanlıq deyildi. 
Yerindən tərpəndi və bununla cənablara bəxş etdiyi sevincdən özünə də bir az pay düşdü. Ona 
görə cənablar onun hansı tərəfə gedəcəklərini müəyyənləşdirməsinə də maneçilik törətmədilər və 
o da onları frölayn Bürstnerin getdiyi yola çəkib apardı. Əlbəttə, qıza çatmaq, ona uzun-uzadı 
baxmaq istəmirdi, yalnız onu istəyirdi ki, bir xəbərdarlıq nişanəsi kimi onu gözdən itirməsin. 
“İndi əlimdən bircə o gəlir ki... – deyə ürəyindən keçirdi və öz addım səslərinin cənabların addım 
səsləri ilə ahəngdarlığı onun bu fikrini təsqiqlədi, – ... indi əlimdən bircə o gəlir ki, özümü axıra 
qədər sakit idarə edəm. Həmişə həyatdan dördəlli yapışmışam və üstəlik də niyyətim həmişə 
yaxşı olmayıb. Bu, düzgün deyildi! İndi də onu göstərməliyəm ki, bir il davam edən məhkəmə 
mənə dərs olmadı? Doğrudanmı mən bu dünyadan qanmaz bir adam kimi köçməliyəm? Məgər 
mənim haqqımda mütləq deyilməlidi ki, məhkəmənin əvvəlində onu tez qurtarmaq istəyirdi, 
ancaq indi, sonunda onu təzədən başlamaq istəyir? İstəmirəm belə desinlər! Sağ olsunlar ki, 
mənə belə yarımlal, qanmaz yol yoldaşları verdilər, özümə deyiləsi vacib sözləri deməyi öz 
ixtiyarıma buraxdılar...”  
www.kitabxana.net  –  Milli Virtual Kitabxana 129 
 
Bu aralıqda frölayn Bürstner yan küçəyə burulmuşdu, ancaq o, daha K.-ya lazım deyildi, özünü 
bütünlüklə müşayiətçilərinin ixtiyarına vermişdi. Üçü də bir-birindən razı halda irəliləyərək ay 
işığına qərq olmuş bir körpünün üstünə çıxdılar. Cənablar indi K.-nın hər bir xırda hərəkətinə 
güzəştə gedirdilər və o, körpünün sürahisinə tərəf meyillənəndə, cənablar da fırlanıb onun 
yanında dayandılar. Ay işığında titrəyə-titrəyə parıldayan su iki tərəfə bölünərək balaca bir ada 
yaratmışdı və tökülmüş yarpaqlar, ot-alaq orda qalaqlanıb qalmışdı. Aşağıda indi görünməyən 
çınqıllı bir yol uzanırdı və həmin yol boyu da rahat skamyalar düzülmüşdü. K. yayda hərdən 
gəlib onların üstündə yayxanaraq oturar və ya uzanardı.  
– Mən heç burda dayanmaq istəmirdim, – K. müşayiətçilərinin ona belə güzəşt etməsindən 
utanaraq dilləndi. Deyəsən, cənablardan biri onu düz başa düşmədikləri üçün K.-nın çiyinləri 
üzərindən o birinə yüngülcə iradını bildirdi və onlar yollarına davam etdilər. 
Üzüyuxarı qalxan bir neçə küçəni keçdilər. Hərdən də gah uzaqdan, gah da lap yaxından polisləri 
gördülər. Onlardan bəziləri gəzişirdi, bəziləri də tində dayanmışdı. Lopabığ bir polis əli 
qılıncının qəbzəsində sanki qəsdlə bu şübhəli dəstəyə lap yaxın gəldi. Cənablar dayandılar və 
polis yenicə ağzını açıb nəsə demək istəyəndə, K. güclə onları arxasınca dartıb apardı. Yolda tez-
tez ehtiyatla dönüb geri baxdı ki, polis onları izləyir, ya yox. Polisdən bir tin aralanan kimi K. 
qaçmağa başladı, cənablar təngi nəfəs olsalar da, birlikdə qaçmalı oldular. 
Şəhərdən tez çıxdılar və elə yerə gəldilər ki, burdan o yana birbaşa düzənliklər başlayırdı. 
Şəhərdəki son binanın lap yaxınlığında kimsəsiz, başsız qalmış bir daş karxanası vardı. Cənablar 
burda dayandılar: ya əvvəlcədən buraya gələcəklərini bilirdilər, ya da yorulub əldən 
düşmüşdülər, daha gedə bilmirdilər. Sakitcə dayanıb gözləyən K.-nın əllərini buraxdılar, 
şlyapalarını çıxarıb, tərlərini sildilər. Hər yan özünəməxsus təbiiliyi və sakitliyi ilə seçilən ay 
işığına qərq olmuşdu. 
Cənablar öz aralarında nəzakətlə indi kimin nə edəcəyini müəyyənləşdirəndən sonra – deyəsən, 
kimin nə iş görəcəyi əvvəlcədən onlara deyilməmişdi – biri K.-ya yaxınlaşıb pencəyini, jiletini, 
axırda da köynəyini çıxardı. K., qeyri-ixtiyari üşəndi, kişi onu sakitləşdirmək üçün yüngülcə 
kürəyinə vurdu. Sonra paltarları səliqə ilə qatladı, sanki yaxın zamanlarda olmasa da, onlardan 
hələ istifadə ediləcəkdi. K. getdikcə sərinləşən axşam havasında hərəkətsiz qalıb üşüməsin deyə, 
kişi onun qolundan tutub gəzişməyə başladı və həmin vaxt ərzində o biri cənab da karxanada 
uyğun yer axtardı. Yeri tapan kimi əl elədi, cənab, K.-nı ora apardı. Karxananın divarına yaxın 
yer idi, yanında da qırılmış bir daş vardı. Cənablar K.-nı yerə oturtdular, daşa tərəf əydilər, başını 
onun üstünə qoydular. Ancaq nə qədər çalışsalar da, hətta K. özü onlara kömək etsə də, onu 
avandına uzada bilmədilər, pis alındı. Cənablardan biri o birindən xahiş etdi ki, bu işi onun 
öhdəsinə buraxsın, ancaq yenə də alınmadı. Axırda elə uzandırdılar ki, əvvəlkilərdən də pis oldu. 
Sonra cənablardan biri sürtukunun yaxasını açdı, jiletinin üstündən bağlanmış kəmərdən sallanan 
qından nazik, uzun, iki tərəfi də kəsən bir qəssab bıçağı çıxardı, onu işığa tutub itiliyini yoxladı. 
Yenə o iyrənc “buyur, buyur” mərasimi başladı, biri bıçağı K.-nın başı üzərindən o birinə uzatdı, 
o da eyni tərzdə geri qaytardı. K. indi dəqiq bilirdi ki, onun vəzifəsi başı üzərində əldən-ələ 
keçən, o tərəf-bu tərəfə süzən bıçağı alıb, öz qarnına soxmaqdır. Ancaq bunu eləmədi, əksinə, 
boğazını bir az da geri qanırıb ətrafa baxdı. Özünü tam doğrulda bilmədi, onların vəzifələrini 
əllərindən ala bilmədi və bu son səhv üçün də məsuliyyəti o kəs daşıyırdı ki, bunun üçün lazım 
olan son gücü ona vermədi. Gözləri karxanaya lap yaxın olan evin son mərtəbəsinə sataşdı. 
www.kitabxana.net  –  Milli Virtual Kitabxana 130 
 
Qəflətən ordakı pəncərənin gözləri taybatay açıldı, arıq çəlimsiz bir kişi uzaqlardan, lap 
yuxarıdan aşağı əyildi, əllərini irəli uzatdı. Kim idi? Dost idi? Yaxşı adam idi? Ona yazığı gələn 
idi? Ona kömək etmək istəyirdi? Tənha idi? Yoxsa, hamısı idi? Kömək etmək olardımı? Bəlkə 
unutmuşdu, hələ bəhanələr gətirmək olardı? Əlbəttə, olardı! Düzdür, məntiq həmişə güclü olur, 
ancaq yaşamaq istəyən adamın qarşısında o da dayana bilməzdi! Bəs bircə dəfə də görə 
bilmədiyi o baş hakim harada idi? Əllərini qaldırıb, barmaqlarını araladı...  
Cənablardan biri ikiəlli onun xirtdəyindən yapışdı, o biri isə bıçağı ürəyinə yeridib, iki dəfə 
burdu. Gözləri çevrilən K. son anda cənabların ona tərəf əyilərək yanaqları bir-birinə dəyə-dəyə 
onun necə keçindiyinə tamaşa etdiklərini gördü. 
– Lap it kimi oldu! – Bu sözləri elə dedi ki, sanki utancaqlığı özündən çox yaşamalı idi... 
 
 
http://www.azyb.net/cgi-bin/jurn/main.cgi?id=2723 
