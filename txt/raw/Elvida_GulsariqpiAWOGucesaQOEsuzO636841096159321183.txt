                                                                      
                                                                      
                                                                      
                                              
 
 
ƏLVİDA GÜLSARI! 
 
 
 
 
Qoca bir kişi köhnə bir arabanı yolyuxarı sürürdü. Arabaya qoşulmuş at da 
qocaydı. Çoxdanın atı idi, lap çoxdanın... 
Qarşıda getməklə qurtarmayan  
 
yoxuş dağ yolu dururdu. Burada – çılpaq, boz təpələr arasında qış vaxtları 
müdam külək ulayırdı, yayın cəhənnəm istisi bu yerlərdən əskik olmurdu. 
Bu  
 
yoxuşu Tanabay həmişə çətinliklə qalxmışdı. Onun yavaş işlə arası yox idi, 
yavaş yerişlə getməyə səbri çatmırdı. Cavanlıqda, tez-tez rayon mərkəzinə  
 
getdiyi vaxtlarda, həmişə qayıdanbaş bu dağ yollarında o, atını dördnala 
çapardı. Qamçıya güc verərdi, ata aman verməzdi. Yola yoldaşlı çıxıb araba  
 
ilə, özü də öküz arabası ilə rayon mərkəzinə gedəndə Tanabayın səbri lap 
tükənərdi.  
Araba getdiyi yerdəcə o tullanıb, dinməz-söyləməz pencəyini götürər, pay-
piyada yola düzələrdi. Tanabay güllə kimi gedərdi və yalnız dağın başına  
 
çatanda ayaq saxlayardı; havanı ciyərlərinə çəkə-çəkə aşağıdan ölə-ölə, 
sürünə-sürünə gələn öküz arabasının yolunu gözlərdi. Belə sürətlə gəldiyinə  
 
görə o tövşüyərdi, ürəyi çırpınardı, sinəsinə sığışmazdı. Ancaq Tanabay öz 
əməlindən heç vaxt narazı qalmazdı, hər halda öküz arabası ilə sürünə- 
 
sürünə yol getməkdən belə yaxşı idi. 
Rəhmətlik Çoro dostu Tanabayı, bu cür əməlgirliyi üstündə, hərdən ələ 
salardı. 
– Bilirsənmi, səninki niyə  
 
gətirmir, Tanabay? – deyərdi. – Tələsməkdən. Vallah, tələsməkdən. Sən müdam 
tələsirsən, bir yerdə kiriş tutmursan. O ki dünya inqilabıdır, onu da  
 
deyirsən, durma, bas gəlsin! İnqilab bir yana dursun, allahın bu adicə 
Aleksandrov yoxuşunu çıxmağa da səbrin çatmır. Camaat başını aşağı salıb adam  
 
kimi yolunu gedir, sən tullanırsan qabağa, dağ yuxarı dırmaşırsan, elə 
gedirsən, elə bil dalınca bir sürü canavar tökülüşüb. Xeyri nədir? Heç nə.  
 
Onsuz da yuxarıda oturub gözləyirsən ki, hamı gəlib çatsın. Dünya inqilabı da 
belədir. Yaxşı bil ki, sən ona təkbaşına gedib çata bilməyəcəksən,  
 
gözləməli olacaqsan ki, o birilər də gəlib çıxsınlar. 
Ancaq bu söhbət çoxdanın söhbəti idi, lap çoxdanın. 
İndi Aleksandrov yoxuşunu Tanabay heç özü də  
 
bilmədən arxada qoymuşdu. Görünür, öyrəşmişdi. Qocalana yaxın buna da vərdiş 
eləmişdi, Tələsmirdi. Yavaş getməyə də çalışmırdı. O, bu yolu getməli  
 
idi və gedirdi. İndi Tanabay həmişə yola tək çıxırdı. Otuzuncu illərdə bu 
yolu onunla birgə gedənlərin şən dəstəsi çoxdan yoxa çıxmışdı. Kimisi  
 
müharibədə həlak olmuşdu, kimisi ölmüşdü, kimisi də evində oturub ömrün son 
günlərini başa vururdu. Cavanlar maşınla gedirdilər. Tanabaya və onun bu  
 
axsaq yabısına yoldaşlıq edəcək bir kəs qalmamışdı. 
Köhnə arabanın təkərləri köhnə yolda aram-aram taqqıldayırdı. Hələ onlar çox 
taqqıldayacaqdı,  
 
çünki keçilməmiş ucsuz-bucaqsız çöl-biyaban hələ qabaqda idi. Orada, kanalın 
o yanındakı dağətəyi yol da hələ dururdu. Hələ Tanabay çox getməli idi. 
O, bayaqdan görürdü ki, at get-gedə gücdən düşür, arabanı zorla çəkib aparır. 
Ancaq fikir, xəyalat Tanabayın başını bərk qatmışdı. Ata görə Tanabay  
 
çox da narahat deyildi. Bir də burada qorxulu nə vardı ki? Yol gedən at 
yorula da bilərdi, üzülə də bilərdi. Bu yollarda belə şeylər çox olmuşdu.  
 
Yorulsa da, yorulmasa da axır başda at pis-yaxşı gedib mənzilə çatacaqdı... 
Tanabay haradan biləydi ki, özünün qaymaqçiçəyi kimi açıq-sarı rənginə  
 
görə Gülsarı çağırılan bu qoca at, Aleksandrov yoxuşunu son dəfə qalxır, öz 
son yerişini yeriyir, son verstlərini gedir. Tanabay haradan biləydi ki,  
 
bayaqdan bəri atın başı gicəllənir, onun tutqun gözlərində aləm rəngdən-rəngə 
düşür, dağ-daş başına fırlanır, bir yumruca yumağa dönmüş yer də gah o  
 
yana, gah bu yana əyilərək, gah o yandan, gah bu yandan göyün ətəklərinə 
toxunur. Gülsarının ehmal-ehmal ayaq basdığı torpağın hərdən qırılıb bir  
 
zülmət boşluğa çevrildiyini Tanabay bilmirdi. Tanabay bilmirdi ki, onu dağ 
yuxarı çəkib aparan at qabaqdakı sıldırım təpələri görə bilmir; get-gedə  
 
atın nəzərində dağlar qırmızımtıl dumana çevrilir, tüstüyə dönür. 
Gülsarının yaralı köksündə çoxdan yaralanmış bir ürək aramsız, fasiləsiz 
sızlayırdı,  
 
xamut altında nəfəs almaq getdikcə çətinləşirdi. Sürüşüb aşağı düşmüş qoşqu 
qayışı atın belini kəsirdi. Sol yanında, xamutun altından nəsə iti bir  
 
şey çiyninə batırdı; bəlkə tikan idi, bəlkə də xamutun mıxı idi, keçəni deşib 
çıxmışdı. Köhnədən qabar olmuş, qaysaq bağlamış xamut yerində təzəcə  
 
açılmış yara fasiləsiz göynəyirdi, atın çiynini köz kimi yandırırdı. Get-gedə 
ayaqları da ağırlaşırdı, o ağır ayaqlarla Gülsarı, sanki, şumlanmış zığ  
 
torpaqda yeriyirdi. 
Lakin qoca at canını dişinə tutub gedirdi. Qoca Tanabay hərdən cilovları 
tərpədib onu tələsdirir, öz fikir-xəyalından da  
 
ayrılmırdı. 
Köhnə arabanın təkərləri yolda aram-aram taqqıldayırdı. Gülsarı hələ də öz 
ritmindən, öz yorğa yerişindən düşməmişdi. İlk dəfə ayağa  
 
qalxarkən qorxa-qorxa anasının – böyük yallı madyanın dalınca o, bu löhrən 
yerişlə qaçmışdı. O vaxtdan bəri Gülsarı hələ heç vaxt öz yerişinə xələl  
 
qatmamışdı. 
Gülsarı anadan yorğa doğulmuşdu. Buna görə həyatda onun ağ günləri də çox 
olmuşdu, qara günləri də çox olmuşdu. Əvvəllər Gülsarını arabaya  
 
qoşmaq heç kəsin ağlına gəlməzdi, belə şey gülünc olardı. Ancaq “at nədir, 
rahat nədir”, bu qoca vaxtında da Gülsarı bir iş görməli idimi? 
Keçmişlər  
 
keçmişdə qalmışdı. İndi Gülsarı son gücünü toplayıb, son mənzili başa vurmalı 
idi. Getdiyi son mənzilə o heç vaxt belə yavaş getməmişdi və çatacağı  
 
son həddi o heç vaxt belə yaxından görməmişdi. İndi ən uzaq təpələr də ona 
lap bircə addımlıqda görünürdü. 
Köhnə arabanın təkərləri yolda aram-aram  
 
taqqıldayırdı. 
Gülsarının keyimiş dırnaqları altında yer boşluğa dönmüşdü, heçliyə 
çevrilmişdi. Ayağını bu yumşaq heçliyə basdıqca sönməkdə olan  
 
xatirat cana gəlirdi, dağların məxmər çəmənləri yada düşürdü. O uzaq yay 
günləri, o müdhiş qəribə aləm: bir aləm ki, orada Günəş at kimi kişnəyərək  
 
dağlar boyunca çapardı və ona çatmaq üçün Gülsarı yel olub çəmənlərdən 
əsərdi, çaylar keçərdi, kollar aşardı. Günəşin dalınca Gülsarı o vaxtacan  
 
qaçardı ki, hirsli-hirsli qulaqlarını şəklər, yekə, zəhmli ayğır gəlib 
yetişərdi və onu geri qaytarardı. O vaxtkı yaşıl çəmənlər də elə bil dumduru  
 
göllər idi, sanki, atlar göl dibində gəzirdilər, tərsinə otlayırdılar. Anası 
– böyük, yallı madyan Gülsarının nəzərində bir isti süd buluduna  
 
dönürdü, ana kimi fınxıran o ana nəfəsli bulud çox qalmırdı, bircə an 
yaşayırdı, o bircə an Gülsarı üçün unudulmaz bir an idi. O anda ananın  
 
əmcəkləri dolu olurdu, şirin olurdu və südün çoxluğundan, şirinliyindən 
Gülsarının nəfəsi daralırdı. Öz böyük, yallı anasının qarnına qısılıb süd  
 
əmmək Gülsarıya ləzzət verirdi. O süd necə də dadlı idi, necə də meyxoş idi! 
Bütün dünya o südün bircə udumunda olurdu – Günəş də, Yer də, anası da.  
 
Gülsarı əmirdi – doya bilmirdi. Doyurdu – yenə əmmək istəyirdi... 
Lakin o həyat çox sürmədi, o günlər yuxu kimi gəlib keçdi. Tezliklə hər şey 
dəyişdi.  
 
Daha Günəş göylərdə kişnəyə-kişnəyə çapmadı, hər gün eyni yerdən çıxdı, hər 
gün eyni yerdə batmağa getdi. Atlar, ilxılar, əvvəlkitək baş-ayaq  
 
yerimədi, səhərdən axşamacan onlar otlaqları tapdadılar, atların dırnaqları 
altında dərələrin qumu şaqqıldadı, çayların daşı çatladı. Böyük, yallı  
 
madyan da çox zəhmli ana oldu. Gülsarı cızığından çıxanda anası süysünündən 
yapışdı, dişləyib tənbeh elədi. O şirin ana südü də azaldı, Gülsarı ot  
 
yeməli oldu. Yeni həyat belə başlandı – o həyat ki uzun illər davam eləmişdi, 
o həyat ki indi sona yetirdi. 
Uzun illər davam eləyən həyatı boyunca  
 
Gülsarı o ötən yay gününü heç vaxt yada salmamışdı, O, belində yəhər 
gəzdirmişdi, cürbəcür yollarda ayaq döymüşdü, cürbəcür adamlar daşımışdı, 
ancaq  
 
yol qurtarmaq bilməmişdi. Yalnız indi, başı üstündəki Günəş bir daha yerindən 
oynayıb, ayağı altındakı torpaq sərxoş-sərxoş yırğalanarkən, gözlərinin  
 
qaraldığı, ala-bula çaldığı bir vaxtda neçə illərdən bəri qayıtmaq bilməyən o 
yay Gülsarının qarşısında yenidən peyda olmuşdu. O dağlar, o şehli  
 
çəmən, o ilxı, o böyük, yallı madyan atın gözü önündə dəyişən, titrəşən, 
sayrışan bir aləm yaratmışdı. Yenidən peyda olmuş o aləm Gülsarını çağırırdı  
 
və o aləmin qapısından girmək üçün Gülsarı var gücünü ayaqlarına verib, 
canını dişinə tutaraq yeriyir, dişləni, əyməni, xamutu indicə kənara  
 
atacağını zənn eləyirdi. Lakin Gülsarı irəli getdikcə o aldadıcı aləm geri 
çəkilir, atın əzab-əziyyəti daha da artırdı. Anası Gülsarını çağırırdı,  
 
eynən o vaxtkıtək astadan kişnəyib çağırırdı; Gülsarının yan-yörəsindən 
atlar, ilxılar keçirdilər, o vaxtkıtək Gülsarıya döş vururdular, quyruq  
 
atırdılar, ancaq qarşıdakı külək burulğanını, çovğun dumanını yarıb keçməyə 
onun gücü çatmırdı. Çovğun get-gedə güclənirdi, külək onu cod at  
 
quyruğutək qamçılayırdı, gözlərini, burnunun deşiklərini qarla doldururdu. 
İsti tər içində Gülsarı soyuqdan əsim-əsim əsdikcə o əlçatmaz aləm də  
 
səssiz-səmirsiz itib gedir, küləyin soyuq burulğanında yoxa çıxırdı. Daha 
Gülsarı o dağları görmürdü, daha o şehli çəmən yox idi, çaylar gözdən  
 
itmişdi, atlar qaçıb getmişdi. Təkcə ana – böyük, yallı madyan irəlidə kölgə 
kimi dayanmışdı. Çağırırdı. Gülsarını çağırırdı... 
Gülsarı anasının  
 
səsinə səs vermək istədi: kişnədi, hönkürtü ilə kişnədi, ancaq özü də öz 
səsini eşidə bilmədi. Hər şey yoxa çıxdı – ana da qeyb oldu, çovğun da  
 
dayandı. Təkərlər səsdən düşdü. Xamutun altındakı yaranın ağrısı kəsildi. 
At dayandı, sərxoş kimi səntirlədi. Daha o, irəli baxa bilmirdi – gözləri  
 
ağrıyırdı. Başında qəribə bir uğultu vardı – fasiləsiz, dəhşətli bir uğultu. 
Tanabay cilovu qozlanın üstünə atdı, arabadan zorla enib keyimiş  
 
qıçlarını ovxaladı və hirsli-hirsli irəli yeriyib ata baxandan sonra işin nə 
yerdə olduğunu başa düşdü. 
– Eh! – dedi. – Səni heç yarımayasan! 
Gülsarı  
 
öz nəhəng başını xamutdan sallayıb dayanmışdı. Atın iri qabırğaları fasiləsiz 
qalxıb-enir, arıqlamış, gücdən düşmüş budlarının sümüyü qabarıb daha da  
 
dikəlirdi. Bir vaxt qızılı rəngdə olan Gülsarı indi tərdən-torpaqdan qonur 
rəngə düşmüşdü. Onun arıq ombasından köpüklənə-köpüklənə axan tər qarnına,  
 
qıçlarına, dırnaqlarına tökülürdü. Tanabay çiyinlərini çəkib: 
– Mən bunu gərək ki qovmamışam, – dedi və əlbəəl işə girişdi. Tapqırı 
boşaltdı, xamutun  
 
qayışını açdı. Gülsarının ağzı köpüklənmişdi. Kürkünün qolu ilə Tanabay atın 
boğazını sildi, üz-gözünü təmizlədi. Sonra olan-qalan otu yığıb gətirmək  
 
üçün özünü arabaya saldı, arabada nə vardısa süpürüb atın qabağına tökdü. 
Ancaq Gülsarı ona məhəl qoymadı. Onu titrətmə tutmuşdu. 
Tanabay bir çəngə ot  
 
götürüb atın ağzına yaxınlaşdırdı. 
– Ye, – dedi, – ye görüm, yaxşı da, ağlın olsun! Gülsarı dodaqlarını 
tərpətdi, ancaq ot Tanabayın əlində qaldı.  
 
Əyilib diqqətlə atın gözlərinə baxandan sonra Tanabay büsbütün dilxor oldu. 
Gülsarının yumulmaqda olan bulanıq gözlərində həyat nişanəsi yox idi.  
 
Bəbəklər çuxura düşmüşdü, kirpiklər bir-birinə qarışmışdı. Gözlərdə həyat 
işığı sönmüşdü; onlar kimsəsiz, sahibsiz bir evin pəncərələritək boş və  
 
miskin görünürdü. 
Tanabay çaşqın halda yan-yörəsinə baxdı: uzaqda dağlar, təpələr; dörd tərəf 
çöl-biyaban, yolda nə gedən, nə gələn vardı. İlin bu  
 
vaxtları burada yolçuya rast gəlmək çətin məsələ idi. 
Qoca at və qoca Tanabay yolda qalmışdı. Fevralın axırları idi. Düzənlərin 
qarı ərimişdi, təkcə  
 
yarğanlarda, qamışlı çökəklərdə qışın xəlvətcə gizlədib saxladığı son qar 
orda-burda qurd beli kimi ağarırdı. Külək xarlanmış qarın soyuğunu  
 
gətirirdi, iyini gətirirdi. Soyuqdan gömgöy göyərmiş torpaq da hələ donuq 
idi, hələ yerin qırışığı açılmamışdı. Daşlı yollara baxdıqca Tanabayın  
 
ürəyi sıxılırdı. Bu yolların elə görkəmindəncə onun canına üşütmə düşürdü. 
Tanabay pırtlaşıq çal saqqalını düzəldib kürkünün nimdaş qolu altından uzun  
 
müddət qərb tərəfə baxdı. Günəş düzün lap qurtaracağında, buludların arasında 
idi – batırdı və özünün solğun şəfəqləri ilə üfüqü, az da olsa, işarda  
 
bilmişdi. Havadan nə qar, nə də yağış gözlənilirdi. Ancaq soyuq idi: bir 
yandan sazaq, bir yandan da dilxorçuluq... 
Tanabay özünə lənət yağdırırdı.  
 
“Bilsəydim yola çıxmazdım, – deyirdi. – Nə gedib evə çata bildim, nə də 
burdan geri qayıda biləcəyəm. Qaldım çölün düzündə. Bu yazıq atı da nahaqdan  
 
tələf eləyəcəyəm”. 
Bəli, belədir ki var. Gərək Tanabay yola sabah səhər çıxaydı, çünki səhər 
vaxtı bu yolda necə olsa bir gedən, ya gələn tapılardı. O  
 
isə günün günorta çağı yola düzəlmişdi. Ağıllı adam belə çiy iş tutardımı? 
Özü də ilin belə bir vaxtında. 
Tanabay təpəyə qalxıb diqqətlə yola baxdı.  
 
Nə gedən, nə gələn vardı. Yolda nə bir səs eşidilirdi, nə də bir qaraltı gözə 
dəyirdi. O, qayıdıb arabanın yanına gəldi. 
Yenə öz-özünə: “Lap nahaq  
 
yola çıxdım”, – dedi, həmişə tələsdiyinə dotələblik elədiyinə görə kim bilir 
neçənci dəfə özünü danladı. Hirsindən-hiddətindən Tanabay özünə lənət  
 
yağdırdı, oğlunun evindən belə tələm-tələsik yola çıxmağa onu vadar eləyəni 
ürəyində söydü, yamanladı. Əlbəttə, gecəni orda qalmaq lazım idi, ata da  
 
rahatlıq vermək lazım idi. Ancaq o!.. 
Tanabay hirsli-hirsli əlini yelləyib: “Xeyr – dedi, – mən orda qalası 
deyildim. Lap paypiyada olsa da, çıxıb  
 
gələcəkdim. Axı harda görünüb ki, gəlin öz qayınatası ilə bu dildə danışsın? 
Çobanam, ilxıçıyam, hər nəyəm, axı atayam mən... Sən ki, – deyir, –  
 
ömrün boyu çobanlıq eləyəcəkdin, niyə partiyaya girirdin. Niyə girirdin ki, 
qocalanda da çıxarıb mitilini çölə tullasınlar. Özü də öz oğlumun evində  
 
deyir... Bu da oğul! Başını aşağı salıb oturub. Kirpik çalmağa da qorxur. 
Arvadı desə ki, atanı qov getsin, inan ki, buna da razı olar. Cınqırını  
 
çıxarmaz. İşə bax, bu da yuxarılara dırmaşmaq istəyir – bu baş-qulağın 
sahibi!” 
Tanabay istiləndi, köynəyinin yaxasını açdı, atı da, yolu da, onu bu  
 
yolda yaxalayacaq gecəni də unudub, hirsindən tövşüyə-tövşüyə arabanın 
dövrəsində var-gəl eləməyə başladı. Tanabay sakitləşə bilmirdi, çünki orada,  
 
oğlunun evində o özünü saxlamışdı, gəlinlə deyişməyi ləyaqətinə, mənliyinə 
sığışdırmamışdı. İndi birdən-birə Tanabay içindən alışmışdı, indi o, yol  
 
boyu acı-acı düşündüyü sözləri gəlinə deməyə hazır idi: “Məni sən partiyaya 
qəbul eləməmisən, məni partiyadan sən çıxarmamısan. Bir də, sən dünyada  
 
nə görmüsən, ay yazıq, nədən xəbərin var sənin! Hamınız savadlı olmusuz, 
hamınız alim olmusuz, hörmət sahibi olmusuz. Ancaq onda belə deyildi. Onda  
 
biz hər şeyə cavabdeh idik, başımızla cavabdeh idik. Atamıza görə, anamıza 
görə, dostumuza, düşmənimizə, lap qonşunun itinə görə də bizdən cavab  
 
tələb eləyirdilər. Sən mənim partiya işimə qarışma, xanım qız. Toxunma, 
sənlik iş deyil. Mənim yaralı yerimə toxunma!” 
– Toxunma! Toxunma! – Bu bircə  
 
kəlməni ucadan təkrar eləyə-eləyə Tanabay arabanın başına fırlanırdı. Sanki, 
dünyada başqa bir söz yox idi. Sanki, onun bircə bu “toxunma” sözünü  
 
deməyə ixtiyarı qalmışdı. Bunun özü də Tanabaya əzab verirdi, onu daxilən 
alçaldırdı, təhqir eləyirdi. 
Tanabay arabanın dövrəsində çox vurnuxdu.  
 
Nəhayət, hiss elədi ki, bir iş görmək lazımdır – axı bütün gecəni yolda 
qalmaq olmazdı. 
Gülsarı hələ də hərəkətsiz dayanmışdı. Qıçlarını bir-birinə  
 
qısıb, belini aşağı əymişdi, hər şeyə biganə, hər şeyə laqeyd – elə bil at 
durduğu yerdəcə quruyub ağaca dönmüşdü. 
Tanabay fikirdən-xəyalatdan ayılıb  
 
özünü ata yetirdi. Onun ardı-arası kəsilməyən həzin iniltisinə qulaq asıb: 
– Sən ki yuxulayırsan, – dedi. – Halın xarabdır, eləmi? Axı, a qardaş, nə  
 
oldu sənə? 
Tələsə-tələsə Tanabay Gülsarının soyuq qulaqlarını ovxaladı. Əlini atın 
yalına saldı. Yal da soyuq idi, nəm idi. Üstəlik, yalın əvvəlki  
 
ağırlığından əsər-əlamət qalmamışdı. – Tanabay bunu hiss eləyib təşvişə 
düşdü. “Qocalıb, – dedi. – Lap qocalıb. Yazığın yalcığazı da tamam tülənib  
 
gedib. Hamımız qocalırıq, hamımızın axırımız birdir”. Beləcə dərdli-dərdli 
düşünərək Tanabay mat-məəttəl atın qarşısında dayandı. O, çıxılmaz  
 
vəziyyətdə qalmışdı, nə edəcəyini bilmirdi. Əgər atı da, arabanı da burada 
qoyub piyada getsəydi, Tanabay hələ gecə yarı olmamış evə çata bilərdi,  
 
çünki onun dərə dibindəki keşikçi koması buradan çox da uzaqda deyildi. Orada 
– çaydan bir verst yarım yuxarıda məskən salmış su qarovulçusunun  
 
qonşuluğunda Tanabay arvadı ilə yaşayırdı. Yayda biçənəklərə baxırdı, qışda 
tayalara göz qoyurdu ki, çobanlar otu vaxtından əvvəl daşıyıb mal-qaraya  
 
yedirtməsinlər. 
Belə bir işlə məşğul olan adam, şübhəsiz ki, atsız ötüşə bilməzdi, Tanabayın 
da atı vardı, ancaq bu at deyildi, ayrı at idi. 
Keçən  
 
payız Tanabayın kolxoz idarəsinə işi düşdü. Haradasa aqronomluq oxuyub gəlmiş 
təzə briqadir onu görüb: 
– Əmi, – dedi, – zəhmət olmasa, tövləyə baş  
 
çəkin, sizə başqa at ayırmışıq. Bir az qocatəhərdir, ancaq pis deyil, sizin 
iş üçün yarayar. 
Tanabay şübhələndi. 
– O necə atdır? – dedi, – Əl-ayaq  
 
altda ölənlərdən deyil ki? 
– Özünüz gedib baxarsız, – dedilər. – Sarıtəhər şeydir. Görsəz tanıyarsız. 
Haçansa, deyirlər, siz onu saxlamısız. 
Tanabay  
 
birbaş tövləyə yollandı və kəhər atı həyətdə görəndə onun ürəyi yerindən 
oynadı. “Ölmədik, yenə də görüşdük”, – dedi. Qocalıb tanınmaz hala düşmüş  
 
ata baxdı. Gülsarıdan imtina eləməyə ürəyi gəlmədi. Atı götürüb apardı. Evdə 
arvad Gülsarını zorla tanıdı. 
– Doğrudanmı, bu həmin Gülsarıdır? – dedi. 
–  
 
Odur, özüdür ki var, – deyə Tanabay arvadın üstünə kəkələndi, çünki o, 
söhbətin uzanacağından ehtiyat eləyirdi. 
Gülsarı ilə bağlı olan xatirələrin  
 
dərinliyinə getmək lazım deyildi. Çünki cavan vaxtı Tanabay günah işlər 
dalınca bu atın üstündə getmişdi. İndi söhbət həmin o cavanlıq günahının  
 
üstünə gələ bilərdi, buna görə Tanabay bir də ucadan kəkələndi: 
– Nə durmusan, bir şey qızdırsana. Acından it kimi ölürəm! 
– Neynim, a kişi, mat  
 
qalmışam, deyirəm, nə pis şey imiş qocalıq. Bu hara, o at hara? Deməsəydin 
odur, heç inanmazdım. 
Tanabay: 
– Burda təəccüblü bir şey yoxdur, – dedi. –  
 
Elə bilirsən biz ondan yaxşı gündəyik? Halva-halva deməynən ağız şirin olmaz. 
Hər şeyin öz vaxtı-vədəsi var. 
Arvad fikirli-fikirli başını buladı: 
– Elə  
 
mən də bunu deyirəm də! – Sonra gülümsəyib zarafatla əlavə elədi: – Yenə 
atınla gecə səfərinə gedəcəksənmi? Getsən, bir söz demərəm. 
Tanabay: 
– Başına  
 
söz qəhətdir? – dedi. – Çaşdığından dalını arvadına sarı çevirdi. Zarafata 
zarafatla cavab vermək lazım idi. O isə utandığından samanlığın talvarına  
 
dırmaşıb, orada xeyli vaxt ot-ələflə əlləşdi. Elə bilirdi ki, arvad o 
əhvalatı unudub, yox balam, unutmayıbmış. 
Qadın ocağı da yandırdı, xörəyi də  
 
qızdırdı, ancaq Tanabay otla eşələnməkdən əl çəkmədi. Nəhayət, arvadı onu 
qapıdan səsləyib aşağı endirdi: 
– Düş, – dedi, – düş gəl, xörəyini bir də  
 
qızdırmayacağam ki! 
Daha qadın heç vaxt o söhbətə qayıtmadı, köhnə xırmanları sovurmağın nə 
mənası vardı?.. 
Tanabay bütün qışı ata qulluq elədi, ona  
 
isti kəpək verdi, doğranmış çuğundur yedirtdi. Axı atın ağzı da kardan 
düşmüşdü – dişlərinin bircə kötüyü qalmışdı. Buna baxmayaraq, Tanabay atı,  
 
necə deyərlər, dirildib ayaq üstə qoymuşdu, bəs indi bu nə olan iş idi? Niyə 
Gülsarı yerə mıxlanıb qalmışdı? İndi Tanabay nə etməli idi? 
Yox, atı  
 
çölün düzündə qoyub getmək onun işi deyildi. 
Tanabay ata təkan verdi, at səntirəyib ayaqlarının yerini dəyişdi, ancaq bir 
addım da gedə bilmədi. 
– Necə  
 
deyirsən, Gülsarı, bəs getməyək, burda qalaq? – Tanabay ata dil tökdü. Sonra 
nəsə fikirləşdi. – Dayan, – dedi, – dayan görüm, mən bu saat gəlirəm. 
Qamçının dəstəyilə o, arabanın küncündəki kisəni dartıb çıxartdı, kisədəki 
bağlamanı götürdü. O kisədə Tanabay gəlininə kartof aparmışdı, ancaq  
 
bağlamanı öz evindən götürmüşdü, arvadının yol üçün qoyduğu çörək idi, yaddan 
çıxıb eləcə də qalmışdı. Tanabay çörəyin yarısını böldü, xırda-xırda  
 
doğrayıb arxalığının ətəyinə tökdü, atın ağzına tutdu. Gülsarı çörəyin 
qoxusunu dərindən ciyərinə çəkdi, ancaq yeyə bilmədi. Əlacı kəsilmiş Tanabay  
 
çörəyi ovcuna yığıb az-az atın ağzına dürtməli oldu, at tədricən hərəkətə 
gəldi, çənəsini tərpətməyə başladı. Tanabay sevindi: 
– Belə ha! – dedi. – Ay  
 
maşallah, ye görüm, bəlkə birtəhər burdan tərpənək, yavaş-yavaş gedək çıxaq 
evimizə. Çətini gedib çıxanacandır. Evdə hər şey yaxşı olacaq. Arvad  
 
yaxşı-yaxşı baxacaq sənə. Diriləcəksən, qorxma, diriləcəksən. 
Tanabay beləcə yalvarırdı. Atın ağzından axan su ovcuna töküldükcə o, ürəkdən 
sevinirdi,  
 
çünki get-gedə Tanabay o suyun isindiyini hiss eləyirdi. 
Sonra o, cilovu əlinə götürüb, qətiyyətlə irəli dartdı. 
– Gedək! – dedi. – Gedək! Durmağın  
 
mənası yoxdur. 
At tərpəndi. Araba cırıldadı. Təkərlər daşlı yolda aram-aram səslənməyə 
başladı. Onlar yavaş-yavaş yola düzəldilər – qoca at və qoca  
 
Tanabay. 
Qoca at son gücünü toplayıb gedirdi. Arabanı zorla çəkib aparırdı. Tanabay 
atın barəsində düşünürdü: “Zəifləyib, yaman zəifləyib”. Tanabay  
 
ürəyində atla danışırdı: “Yaşından xəbərin varmı, Gülsarı? İyirmi olar, yəqin 
olar. Bəlkə iyirmidən də çox olar...” 
2 
 
Onlar müharibədən sonra  
 
tapışmışdılar. Döyüşlərdə Şərqdən vurub Qərbdən çıxan yefreytor Tanabay 
Bakasov Kvantun ordusu təslim olanda hərbi xidmətdən azad edilmişdi. O, altı  
 
il dava yollarında ayaq döymüşdü. Bir dəfə arabada zədələnmişdi, bir dəfə 
döşünə qəlpə dəymişdi, ancaq Allah nəzərini ondan əsirgəməmişdi, iki ay  
 
hospitalda yatandan sonra Tanabay gedib öz cəbhə yoldaşlarına qoşulmuşdu. 
Cəbhədən evə qayıdanda vağzaldakı satıcı qızlar Tanabaya “baba” demişdilər.  
 
Ancaq Tanabay inciməmişdi, çünki burada, necə olsa, sataşmaq məsələsi də 
vardı. O, əlbəttə, cavan deyildi, amma sən deyən qocaya da oxşamırdı. Dava  
 
onu kifayət qədər bozartmışdı, bığında ağ tüklər də var idi, lakin Tanabay 
təkcə sir-sifətdən bir az qoca görünürdü. Özü də, ürəyi də cavan idi.  
 
Gəlməyindən bir il keçməmiş arvadı onun üçün bir qız dünyaya gətirmişdi, o 
biri il ikincisini doğmuşdu. İndi qızların hər ikisi ərli-uşaqlı idi.  
 
Yaydan-yaya gəlib-gedirdilər. Böyük qızın əri sürücü işləyirdi. Görürdün ki, 
budur, hamını maşına doldurub gətirib. Yox, Tanabay qızlarından,  
 
kürəkənlərindən narazı deyildi. Ancaq oğlu... Nə isə, bu haqda danışmağa 
dəyməz... 
Ah, zəmanə, zəmanə... O vaxt cəbhədən qayıdanda yolda Tanabaya elə  
 
gəlirdi ki, həyat təzədən başlanır. Ürək sevinclə dolu idi, ümidlə dolu idi. 
Böyük stansiyalarda qatarı çalğı ilə qarşılayırdılar. Evdə onu arvadı  
 
gözləyirdi, oğlu səkkiz yaşa keçmişdi, o il məktəbə gedəcəkdi. Həmin o sevinc 
dolu qatarda Tanabay sanki, təzədən doğulub gəlirdi, sanki, indiyəcən  
 
heç nə olmamışdı. Hər şey bundan sonra olacaqdı. Tanabay yalnız gələcək 
barəsində düşünmək istəyirdi və gələcək ona aydın görünürdü: yaşamaq lazım  
 
idi, uşaqları böyütmək, təsərrüfatı dirçəltmək, ev tikmək – bir sözlə yaşamaq 
lazım idi. Tanabay yaşamaq istəyirdi və bundan sonra gərək heç nə ona  
 
mane olmayaydı. Axı bu həyatın naminə insanlar ömrün neçə-neçə illərini bada 
vermişdilər. O illəri insanlar bu həyatın naminə yaşamışdılar, cəbhədə  
 
bundan ötrü ölmüşdülər, bunun üçün qalib gəlmişdilər. 
Amma yox, Tanabay tələsmişdi. Tanabay çox tələsmişdi – o xoş gələcəyin naminə 
hələ çox illər  
 
bada getməli idi. 
Əvvəl Tanabay dəmirçixanada gürzvuranlıq elədi. Bu işdə onun az-maz səriştəsi 
vardı. Gürzü əlinə aldığı gündən səhərdən-axşamacan o,  
 
dəmirçiyə divan tutdu; Tanabay bir ucdan döşədi, dəmirçi güc-bəla ilə onunla 
ayaqlaşmalı oldu. Bütün dərdi-sərlərin səsini kəsən o zindan guppultusu  
 
hələ də Tanabayın qulağında idi. Çörək yox, paltar yox, arvadlar qaloş 
tapırdılar, geyməyə corab tapmırdılar. Uşaqlar qənd nədir, bilmirdilər. 
Kolxoz  
 
xirtdəyəcən borc içində idi, banklardan haqq-hesab üzülmüşdü və bütün bu 
dərdlərdən üz çevirmək üçün zindan Tanabaya kömək eləyirdi. O vururdu,  
 
zindan cingildəyirdi, göy qığılcım ətrafa səpələnirdi. “Ax, ax, ax! – çəkici 
qaldırıb sala-sala Tanabay fıs-fıs fısıldayırdı və düşünürdü: – hər şey  
 
yaxşı olacaq. Əsas məsələ odur ki, davada məğlub olmadıq, qələbə çaldıq, 
qələbə!” Çəkic isə aramsız təkrar eləyirdi: “Qələbə, ləbə, ləbə, ləbə!” O  
 
vaxt hamı qələbə havası ilə yaşayırdı, qələbə çörək olmuşdu. 
Sonra Tanabay ilxıçı olub dağlara köçdü. Bu işi onun boynuna Çoro qoymuşdu. 
Onda  
 
rəhmətlik Çoro kolxoz sədri idi, ürəyi xəstə olduğundan onu əsgər 
aparmamışdılar, boya-boy bütün davanı sədrlik eləmişdi. Müharibənin əzab-
əziyyətinə  
 
düşməsə də, Çoro bərk qocalmışdı. Bunu Tanabay davadan gələn kimi hiss elədi. 
Zindanı qoyub ilxı dalınca getməyə Tanabayı heç kəs yollaya bilməzdi.  
 
Ancaq Çoro onun köhnə dostu idi. Lap o zamanlar – hələ komsomol vaxtlarında 
onlar camaatı kolxoza cəlb etmək üçün birgə təbliğat aparmışdılar,  
 
qolçomaqların atasını birlikdə yandırmışdılar. Xüsusən Tanabay o vaxtlar çox 
dəliqanlı idi. Qolçomaq siyahısına düşənlər onun əlindən heç vaxt can  
 
qurtarmamışdılar... 
Çoro gəlib dəmirçixanadaca ilxını Tanabayın boynuna qoydu, razılıq alıb 
ürəkdən sevindi, üstəlik gülümsədi də. 
– Qorxurdum ki, səni  
 
zindandan qopartmaq çətin olsun, – dedi. – Qorxurdum ki, razılıq verməyəsən. 
Çoro xəstə idi, Çoroda can qalmamışdı. Boynu nazilmişdi, daha da  
 
uzanmışdı; batıq ovurdları qırış-qırış olmuşdu. Hava isti olsa da, o öz yun 
köynəyində idi. O köynək yay-qış Çoronun əynindən çıxmırdı. 
Onlar  
 
dəmirçixanadan azca aralıda, arxın qırağında çömbəlib oturmuşdular. Söhbət 
eləyirdilər. Tanabayın yadına dostunun cavanlığı düşürdü. O vaxt Çoro  
 
kənddə hamıdan savadlı idi, uca boyu, yaraşıqlı qəddi-qaməti vardı. Tərbiyəli 
və təmkinli olduğuna görə hamı Çoroya hörmət eləyirdi. Ancaq onun  
 
yumşaq xasiyyəti Tanabayın xoşuna gəlmirdi. Sinfi düşmənə qarşı mübarizədə 
yumşaqlıq göstərdiyinə görə, iclaslarda Tanabay dəfələrlə ayağa qalxıb  
 
Çoronun pişiyini ağaca dırmaşdırmışdı. O zaman Tanabayın əlində belə işlər su 
içmək kimi bir şey idi. Danışırdı, coşurdu, elə bil ki, qəzet oxuyurdu.  
 
Bütün təntənəli yığıncaqlarda eşitdiyi sözlərin hamısını əzbərdən deyirdi. 
Bəzən Tanabayın özü də öz dediyindən qorxurdu, ancaq onun nitq eləmək  
 
qabiliyyətinə heç bir şübhə ola bilməzdi. 
O gün Tanabaydan ilxıya getməyin icazəsini alıb arxın qırağında oturanda 
Çoronun kefi durulmuşdu. 
– Üç gün  
 
bundan qabaq dağa getmişdim, – deyirdi. – Qocalar soruşurdular: əsgər 
gedənlərin hamısı gəlibmi? Bəli, deyirəm, salamat qalanlar gəliblər. Bəs nə  
 
vaxt işdən yapışacaqlar?” İşləyirlər, deyirəm, kimisi çöldə işləyir, kimisi 
tikinti işinə gedir. Deyir: “Bunu biz də bilirik. Bəs ilxı? Əgər bizim  
 
ölməyimizi gözləyirlərsə, bir şey qalmayıb, bu gün-sabah ölüb gedəcəyik”. 
Düzü, utandım. Bu sözlərin dalında bilirsənmi nə gizlənir? Axı o yazıq  
 
qocaları biz dava başlanandan ilxıya göndərmişik. O vaxtdan onlar dağda 
qalıblar. Sənəmi deyim bunu? Özün yaxşı bilirsən ki, ilxıçılıq qoca peşəsi  
 
deyil. Həmişə yəhər üstdə, nə gecəsi, nə gündüzü var. Hələ qışda, gecə 
vaxtları – Allah göstərməsin! Derbişbay yadındadırmı, yazıq yəhərdəcə qupquru  
 
qurudu. Hələ bu yazıqlar müharibə vaxtı nə qədər at öyrədib davaya 
göndəriblər. Gərək canından keçəsən ki, yetmiş yaşda xam atın belinə minəsən 
– o  
 
dağ mənim, bu dağ sənin. Yıxılsa, adamın heç sümüyü də ələ gəlməz. Yenə sağ 
olsunlar ki, dözdülər, ilxını yola verdilər. İndi, Allaha şükür, dava  
 
qurtarıb, cəbhədəkilər qayıdıb gəliblər. Ancaq hamı yaxasını bir tərəfə çəkib 
dayanıb. Gedib xaricdə mədəniyyət görüblər, daha deyirlər, atı-ilxını  
 
bəyənmirik. Ümid sənə qalıb, Tanabay. Sən getsən, o biriləri də birtəhər 
məcbur eləyib yollarıq. 
– Yaxşı, a Çoro, yaxşı, arvadla danışım, görüm nə  
 
deyir. – Tanabay dostuna cavab verirdi, ancaq ürəyində düşünməkdən qalmırdı: 
“Gör dünyada nələr olub, – deyirdi, – sənsə Çoro, elə əvvəlki Çorosan.  
 
Yumşaqlığından, xeyirxahlığından əl çəkməmisən. Kim bilir, bəlkə belə 
yaxşıdır. Müharibədə çox zülmlər görmüşük, nə olar, qoy indi ürəyimiz yumşaq  
 
olsun. Bəlkə əsil doğru yol da elə budur, bəlkə bizə belə olmaq xeyirdir?” 
Onlar bununla da söhbəti qurtarmışdılar, Tanabay dəmirçixanaya gedirdi.  
 
Ancaq Çoro onu çağırıb saxladı. 
– Dayan, Tanabay! – dedi. Atını qabağa sürüb Tanabayın yanında əylədi. 
Yəhərin qaşına söykənib: – Sən məndən  
 
incimirsən ki? – deyə astadan dilləndi. – Bilirsənmi, Tanabay, işdən-gücdən 
başım ayılmır. Neçə vaxtdır görüşməmişik, ancaq vaxt tapıb, oturub bir  
 
əməlli-başlı dərdləşə bilmirik. Deyirdim: dava qurtarar, hər şey yoluna 
düşər, ancaq iş qurtaran deyilmiş. Bəzi vaxt adam gecələr də gözünü yuma  
 
bilmir, beyinə min cür fikir dolur. Necə eləyəsən ki, həm təsərrüfatı 
dirçəldəsən, həm camaata çörək verəsən, həm də bütün bu planları doldurasan.  
 
Üstəlik, camaat da əvvəlki camaat deyil, hamı istəyir ki, yaxşı yaşasın... 
Onlar görüşmək ümidi ilə ayrılsalar da, heç vaxt tapışıb əməlli-başlı  
 
dərdləşə bilmədilər. İllər gəlib keçdi, daha görüşmək mənasız oldu... 
Elə o zaman dağa ilxıçılığa gedəndə qoca Torqayın ilxısında ilk dəfə Tanabay 
yaş  
 
yarımlıq səmənd ayğırı gördü. Atlar sayılıb təhvil alınandan sonra o, qoca 
ilxıçıya söz atdı: 
– Bəs özündən bu dünyada nə qoyub gedirsən, – dedi, – a  
 
kişi? Atların, maşallah, bir-birindən qalıcı deyil. Allah bədnəzərdən 
saxlasın. 
Torqay arıq, kosa kişi idi, uşaq boyda boyu vardı. Başına qoyun  
 
dərisindən papaq qoymuşdu, sanki, kişi iri bir göbələyin altına girmişdi. 
Belə qocalar, adətən, zirək olurlar, tez coşurlar, söz altda qalmırlar.  
 
Ancaq Torqay çox da özündən çıxmadı, təmkinlə Tanabayın cavabını verdi: 
– Olanımız budur, – dedi. – Lovğalanıb döşümüzə döymürük. Özün işlərsən,  
 
görərsən ilxı nədir. 
– Mən, ay ata, elə-belə, sözgəlişi dedim, – deyə Tanabay vəziyyəti dəyişmək 
istədi. 
Torqay papağını gözünün üstündən qaldırdı,  
 
durduğu yerdə dikəlib qamçının dəstəsini qabağa tutdu. 
– Biri var! – dedi. – O yanda, sağ tərəfdə otlayan o səməndi görürsənmi? Bax 
o at uzağa  
 
gedəcək. 
– O top kimi yupyumru olanımı deyirsən? Kənardan balaca görünür bir az. 
Deyəsən, beldən də o qədər saz deyil. 
– Baxma, cinsindəndir. Bir azdan  
 
qəşəng at olacaq. 
– Axı onun harası yaxşıdır? Nəyinə qəşəng deyirsən? 
– Yorğadır. Anadangəlmə. 
– Nə olsun? 
– Beləsinə az rast gəlmişəm. Keçmişlərdə bu  
 
cür atın qiyməti yox idi. Belə atdan ötrü igidlər cıdır vaxtı başlarından 
keçirdilər. 
Tanabayın bir az kefi durulurdu: 
– Yaxşı, – dedi, – gedək  
 
baxaqmı? 
Onlar atları mahmızlayıb, yan tərəfdən ilxının izinə düşdülər, səməndi 
sürüdən ayırdılar, qabaqlarına qatıb qovmağa başladılar. Qaçmaq atın  
 
özünün də ürəyindən imiş. O, sevinclə telini yellədib fınxıraraq irəli cumdu, 
ayaqlarını görünməmiş bir incəliklə hərəkətə gətirib ilxıya qayıtmaq  
 
üçün böyük bir qövs yaratdı. Təəccübündən Tanabay çığırdı, uşaq kimi atılıb 
düşdü. Torqayın özü də sevincini gizlədə bilmədi. Qürrələnib: 
– Bəs necə  
 
bilirdin! – dedi. 
Onlar atın dalınca yortaraq balaca uşaq kimi qışqırırdılar və onların coşqun 
səsi elə bil ata qamçı kimi dəyirdi. At get-gedə  
 
yerişini sürətləndirirdi, ancaq onun atdığı addımlarda zərrə qədər də 
gərginlik hiss olunmurdu, o, yerişini bircə dəfə də çaşdırmırdı, dümdüz irəli  
 
gedirdi, sanki, quş kimi uçurdu. 
Onlar sürünü dərə yuxarı saldılar, atlar dördnala getdi, ancaq səmənd öz 
yerişindən düşmədi. 
Torqay atın üstündə  
 
qışqırıb papağını yellətdi: 
– Tanabay! Tanabay! Görürsənmi? Qiyamət səs eşitməyi var. Bax gör necə 
qulaqlarını şəkləyir. Qayıt, qayıt, qayıt-a-ay! 
Nəhayət, səmənd qayıdıb ilxıya qarışdı, ilxıçılar ondan əl çəkdilər. Ancaq 
sonra mindikləri atı toxtatmaq üçün dolandırıb vərdiş eləyəndə də onlar  
 
xeyli vaxt özlərinə gələ bilmədilər. Səmənd hər ikisini vəcdə gətirmişdi. 
– Sağ ol, Torqay ağa, qəşəng at bəsləmisən. Lap ürəyim açıldı. 
– Qəşəngdir, –  
 
deyib qoca da təsdiqlədi. Sonra ciddiləşib əlavə etdi: – Çalış ki, gözə 
gəlməsin. Bir də, məbada, indidən səs-küy salasan. Yaxşı at da gözəl qız kimi  
 
bir şeydir, müştərisi həmişə çox olur. Qız ki qızdır, yaxşı ələ düşəndə 
görürsən gül kimi açılıb, baxırsan, baxmaqdan doymursan; pis yerə düşəndə nə  
 
olur – baxanda ürəyinin qabığı gedir. At da bunun kimi. Atı zay eləmək asan 
şeydir. 
– Narahat olma, Torqay ağa, bu işdən mənim də başım çıxır, balaca  
 
deyiləm ki. 
– Özün bil. Mən dedim ürəyimdə qalmasın. Adı Gülsarıdır. Yadında saxla. 
– Gülsarı? 
– Bəli. Keçən yay nəvəm gəlmişdi. Yamanca bəyəndi. Adını  
 
da özü qoyub getdi. Onda bu, biryaşar dayça idi. Gülsarı – saxla yadında. 
Qoca Torqay söhbətcil kişi imiş. O, bütün gecəni tədbir tökdü, Tanabay  
 
səbirlə qulaq asdı. 
Torqayı və onun arvadını Tanabay aparıb yeddi verstlikdən yola saldı. 
Köçəbədə iki boş alaçıq qaldı – onun birində Tanabayın  
 
ailəsi yaşayacaqdı. O biri alaçıq Tanabayın köməkçisindən ötrü idi. Ancaq 
köməkçi hələ gəlib çıxmamışdı. Hələ Tanabay tək idi. 
Qoca Torqay həmişəlik  
 
ayrılıb gedəndə Gülsarıdan bir də söhbət saldı: 
– Hələlikdən səməndə dəymə, – dedi. – Heç kəsə etibar eləmə. Yazda özün 
minərsən, öyrədərsən. Çox da  
 
gücə salmayasan. Yəhər altda heç vaxt bərk qovmaginən. Belini vurdurarsan, 
yerişini korlayarsan, atı heyif eləyərsən. Bir də, məbada qoyasan tərli- 
 
tərli su içə; qolu alınar, qançır olar. Minib öyrədəndən sonra, ölməsəm sağ 
qalsam, bir mənə də göstərərsən... 
Beləliklə də Torqay öz yüklü dəvəsini  
 
arxasınca çəkərək, arvadı ilə birgə çıxıb getdi. İlxı Tanabaya qaldı, alaçıq 
Tanabaya qaldı, dağlar Tanabaya qaldı... 
Gülsarınınsa heç nədən xəbəri  
 
yox idi, bilmirdi ki, onun barəsində nə qədər söhbət olub, nə qədər söhbət 
olacaq və bütün bu söhbətlər nə ilə qurtaracaqdır!.. 
O, ilxıda həmişəki  
 
kimi azad gəzirdi. Dağlar da həmişəki dağlar idi, otlar da, çaylar da. Bircə 
ilxıçı dəyişmişdi, əvvəlki qocanın yerinə indi başqa adam gəlmişdi. Təzə  
 
ilxıçının əynində göy şineli vardı, başına qulaqlı əsgər papağı qoyurdu. 
Çığıranda səsi azca xırıldayırdı, ancaq o səs gur idi. Hökmlü idi. İlxı  
 
tezliklə ona öyrəşdi. Qoy gəzsin, çığırsın, nə ziyanı var! Sonra qar yağdı. 
Tez-tez yağdı və uzun müddət yerdə qaldı. Atlar dırnaqları ilə qarı  
 
eşdilər, axı, ot qarın altında idi. Soyuqdan ilxıçının rəngi qaraldı, əlləri 
cadar-cadar oldu. O, ayağına keçə çəkmə geydi, iri kürkə büründü. Tükü  
 
artsa da, uzansa da, Gülsarı üşüməyə başladı, xüsusən gecələr onun üçün yaman 
soyuq olurdu. Şaxtalı gecələrdə atlar bir-birinin böyrünə qısıldı,  
 
səhər gün doğanacan onlar qırov bağladılar. 
Ancaq ilxıçı yanlarından əskik olmadı. O, at üstdə dolanıb kürkünün qollarını 
şappıldatdı, əlini, üzünü  
 
ovxaladı. Hərdən yoxa çıxsa da, yenə qayıdıb gəldi. İlxıçı getməyəndə daha 
yaxşı olurdu. O qışqıranda, yaxud üşüyüb hönkürtü salanda atlar başlarını  
 
qaldırırdılar, qulaqlarını şəkləyirdilər, ancaq onu görən kimi rahatlanıb, 
küləyin vıyıltısı altında, asudə mürgüləyirdilər. O qış Gülsarı Tanabayın  
 
səsini çox eşitdi və o səsi ömrü boyu unutmadı. 
Gecələrin birində dağlarda boran qalxdı. İri, kövrək qarı külək atların 
yallarına doldurdu,  
 
quyruqlarına yüklədi, gözlərinə çırpdı. İlxıya çaxnaşma düşdü. Atlar bir-
birinin böyrünə qısılıb titrəşdilər. Qorxulu, vahiməli bir fısıltı ilə qoca  
 
madyanlar dayları, qulanları qovub ortalığa yığmağa başladılar. Onlar 
Gülsarını itələyib qırağa çıxartdılar və Gülsarı sürünün arasına heç cür keçə  
 
bilmədi. O, təpik atdı, atları itələdi, ancaq yenə kənarda qaldı və kənarda 
qaldığına görə yekə, zəhmli ayğır onunla çox pis rəftar elədi. O gün  
 
nədənsə, yekə ayğır yaman narahat idi. O, bir yerdə qərar tuta bilmirdi. 
Gəzinirdi. Yoğun, qüvvətli ayaqları ilə qarı eşirdi, ilxını bir yerə  
 
yığırdı, dağılmağa qoymurdu. Yekə ayğır başını aşağı əyib, qulaqlarını 
şəkləyəndə daha dəhşətli görünürdü. Bu qorxunc, dəhşətli görkəmdə o, hərdən  
 
irəli cumub qaranlıqda gözdən itir, orada fısıldaya-fısıldaya gəzişib yenə 
hirsli-hirsli atların yanına qayıdırdı. Yekə ayğır atları bir addım da  
 
bir-birindən aralanmağa qoymurdu. Birdən o, Gülsarının kənarda olduğunu 
gördü. Əvvəlcə Gülsarını döşü ilə itələdi, sonra geri dönüb dal ayaqları ilə  
 
ona elə bir təpik ilişdirdi ki, ağrıdan Gülsarının az qaldı nəfəsi kəsilsin. 
Gülsarı içində nəyinsə qopub düşdüyünü zənn elədi, zərbədən inildədi,  
 
özünü ayaq üstə zorla saxladı. Belə bir cəzadan sonra özbaşınalıq eləmək 
Gülsarının heç ağlına da gəlmirdi. O, bir küncdə qısılıb durmuşdu, böyrünün  
 
ağrısını çəkirdi, altdan-altdan qudurmuş, qızmış ayğıra baxırdı. Atlar da 
sakitcə dayanmışdılar. Birdən Gülsarının qulağına qəribə bir səs gəldi.  
 
Qurd səsi idi. Bu səsi Gülsarı heç vaxt eşitməmişdi. O, bir anlıq, qorxudan, 
vahimədən qupquru qurudu. İlxı səksəndi, nəfəs çəkmədən o səsə qulaq  
 
asdı. Ətrafa sükut çökdü. O sükut çox dəhşətli sükut idi. Qar yağırdı, qar 
hələ dayanmamışdı, Gülsarının üzünü isladırdı. Görəsən, ilxıçıya nə  
 
olmuşdu? Bu saat o, yaman lazım idi. Gülsarı onun səsini eşitmək istəyirdi, 
çuxasının his, tüstü qoxusunu nəfəsinə çəkmək istəyirdi. Ancaq o, yox  
 
idi. Heç yanda yox idi. Gülsarı başını qaldırıb ətrafa baxdı və qorxudan 
bütün bədəni lərzəyə gəldi. Onun yan tərəfi ilə bir qara kölgə sürünürdü.  
 
Gülsarı diksinib yerindən sıçradı. İlxı çaxnaşdı. Yel kimi götürüldü. 
Ağlasığışmayan bir qorxu, vahimə içində atlar vəhşi səslə kişnəyərək, seltək  
 
zülmətin qoynuna axışdılar. Onlar uçurumdan qopan daş kimi bir-birinə 
dəydilər, bir-birlərini hərəkətə gətirdilər – bu gedişin qarşısını saxlamaq  
 
mümkün deyildi. Gülsarı heç nə anlamadan qaçır, təri dabanından süzülürdü. 
Birdən haradasa güllə açıldı, sonra ikinci güllənin səsi dağlara düşdü.  
 
Qaça-qaça atlar ilxıçının qəzəbli çığırtısını eşitdilər. O tanış səs əvvəl 
haradansa yan tərəfdən gəlirdi, get-gedə yavuqlaşdı, sonra lap irəlidən  
 
eşidildi. Nəhayət, öz səsi ilə Tanabay sel kimi baş alıb gedən at sürüsünü 
haqladı, səs ilxını arxasınca apardı. Gecə idi. Qaranlıq idi. Yenə də  
 
əvvəlkitək qar yağırdı. Ancaq hava nə qədər qaranlıq olsa da, o tanış səsin 
dalınca getmək bayaqkı kimi qorxulu deyildi. İndi baxıcı burada idi. O  
 
qabaqda, durmadan at çapırdı, halbuki hər addımda dərin yarğanlar vardı, 
qorxunc uçurumlar vardı. O durmadan çağırırdı: “Qayıt, qayıt, qayıt-a-ayt!”  
 
Səsi tükənsə də, sinəsi xırıldasa da çağırırdı və o qorxunc qaraltıdan hifz 
olunmaq üçün atlar bu tanış xırıltılı səsin dalınca qaçırdılar. 
Dan  
 
sökülənə yaxın Tanabay atları qovub əvvəlki yerlərinə gətirdi. Atlar, nəhayət 
ki, dayandılar. Tərləmiş ilxıdan buxar qalxdı, buxar duman kimi göyə  
 
ucaldı. Bellərini zorla tərpədən atlar əvvəlki qorxunun təsirindən bir müddət 
burada da titrəşdilər. Onlar qar yedilər. Tanabay da qar yedi. O,  
 
çömbəlib bir tərəfdə oturdu, qarı ovuc-ovuc ağzına doldurdu. Sonra Tanabay 
üzünü əlləri ilə örtüb xeyli vaxt hərəkətsiz qaldı. Qarsa hələ də yağırdı.  
 
Atların isti çiyinlərində qar əlbəəl əriyirdi, çiyinlərindən damcılar 
süzülürdü – bulanıq, sarı damcılar... 
Dağların qalın qarı əriyib getdi, hər  
 
tərəf yaşıl ota büründü. Gülsarı günbəgün kökəldi, ətə-qana doldu. İlxı 
tükünü dəyişib təzələndi, dağın-daşın görkəmi də başqalaşdı. Atlar qışın  
 
soyuğunu da, aclığını da unutdular, ancaq insan unutmadı. İnsan dəhşətli 
şaxtaları unutmadı, canavar ulaşan gecələri unutmadı; üşüyüb yəhər üstdə  
 
donmasını, keyiyib taxtaya dönmüş əl-ayağını qızdırarkən ağlamamaq üçün 
ocağın qırağında dodağını dişlədiyi dəqiqələri insan unuda bilmədi. O yazın  
 
qurtarmaq bilməyən şaxtaları, donub qurğuşun qabıq qoyan torpağı yaddan 
çıxmadı. İlxıya tələfat düşdü, zəif atlar qırıldı və bir gün dağdan enib  
 
kolxoz idarəsində tələfat aktına gözüyumulu qol çəkəndən sonra birdən-birə 
içindən necə odlanıb qışqırmağını, yumruğunu sədrin stoluna necə  
 
çırpmağını da insan unuda bilmədi: 
– Sən mənə belə baxma! Mən sənin üçün faşist deyiləm! Hanı sənin töylən? 
Otun, yulafın, duzun hanı sənin? Quruca  
 
havanın ümidinə qalmışıq! Heç belə təsərrüfatçılıq olarmı?! Sən bir mənim 
əyin-başıma bax! Evimə-eşiyimə, günümə-güzəranıma bax! Doyunca çörək də  
 
tapıb yeyə bilmirik. Dava ki davadır, orda da bundan min pay yaxşı idi. Hələ 
bir tərs-tərs üzümə də baxırsan, elə baxırsan ki, elə bil mən o atları  
 
əlimlə boğub öldürmüşəm! 
O, bu sözləri deyərkən sədrin necə susub durmağı, onun bomboz bozarmağı da 
Tanabayın yadında idi. Tanabay dediyi sözlərdən  
 
utanmışdı. Tanabay kolxoz sədrindən üzr istəmişdi: 
– Bağışla, Çoro, bağışla məni, hirsləndim, artıq-əskik danışdım. 
Rəngi bomboz bozarmış Çoro: 
– Gərək  
 
sən məni bağışlayasan, – demişdi və bu vaxt onun anbardarı çağırmağı Tanabayı 
daha da utandırmışdı. 
– Buna beş kilo un ver. 
– Bəs uşaq bağçası necə  
 
olsun? 
– Nə uşaq bağçası, canım? Yenə nə dolaşıq salmısan! Ver dedim, ver getsin. 
Artıq söz lazım deyil! 
Tanabay undan imtina etmək istəmişdi, çünki  
 
süd vaxtına bir şey qalmamışdı, tezliklə kumıs olacaqdı. Ancaq sədrin yazıq 
görkəmi və onun belə hirsli-hirsli anbardara təpinməyi Tanabayın əl- 
 
ayağını soyutmuşdu. O, susmağa məcbur olmuşdu. Sonra o unun əriştəsindən 
xörək yeyəndə hər dəfə Tanabay boğazını yandırıb, arvadının üstünə  
 
qışqırmışdı: 
– Bu nədir? Məni yandırmaqmı istəyirsən? 
Arvad isə hər dəfə sakitcə cavab vermişdi: 
– Qoy soyusun, uşaq deyilsən ki. 
Bəli, o heç nəyi  
 
unutmamışdı. Hər şey, hər şey yadında idi... 
Sonra may gəlmişdi, isti may! O mayı necə unutmaq olardı?! Qızmış ayğırların 
səsi dağı-daşı ağzına  
 
almışdı, onlar kişnəyirdilər, tək-təkə döyüşürdülər, başqa ilxılardakı 
madyanların dalına düşürdülər. 
O qızğın ayğırları qovmaqdan zara gəlmiş  
 
ilxıçılar öz aralarında tez-tez söyüşürdülər, hətta bəzən tutaşmaq da olurdu, 
qamçı da işə düşürdü. Ancaq bunlar Gülsarıya aid deyildi. O yaz Gülsarı  
 
özgə bir həyat başlamışdı. O yaz gah gün düşür, gah da yağış yağırdı – örüşdə 
ot dizə çıxırdı. Ayağı altında yamyaşıl çəmənlər, başı üstdə dağların  
 
ağappaq qarı – o çağlar Gülsarı üçün unudulmaz çağlar idi, əsil gənclik dövrü 
idi. Gülsarı böyüyür, qüvvətlənirdi; daha o, yaş yarımlıq day deyildi.  
 
Arxadan nazilib, çiyindən enlənmişdi – üçbucaq şəklinə düşmüşdü. Gülsarının 
başı da əsil kəhər atların başına oxşayırdı – əyri burnu, geniş açılmış  
 
iri gözləri, qalın və bərk dodaqları vardı. Gülsarı gözəl at olmuşdu. Lakin 
özü bundan xəbərsiz idi. Gülsarı hər şeydən xəbərsiz idi. O, yalnız  
 
qaçmaq istəyirdi, qaçırdı, ilxıçını zara gətirirdi. Qaçıb özü kimi cavan 
atları da dalınca aparanda yaşıdlarının içində Gülsarı bir sarı ulduz kimi  
 
axırdı. O, daşlı cığırlardan keçirdi, sıldırım qayalardan aşırdı. Bir naməlum 
qüvvə Gülsarını dağların başına qaldırırdı, dibsiz dərələrə endirirdi.  
 
Gecələr ulduzların altında yatarkən gündüz qaçdığı yerlər Gülsarının yuxusuna 
girirdi. Gündüzlər ayağı altında beşik kimi yırğalanan torpağı,  
 
qulağında səslənən küləyi, hətta dırnaqlarının taqqıltısını da Gülsarı 
təkrar-təkrar yuxuda görürdü. 
Həmişə atların üstündə olan ilxıçı da Gülsarı  
 
üçün hər gün gördüyü şeylərdən biri idi – nə artıq, nə də əskik. Demək olmaz 
ki, Gülsarı onu sevirdi, ancaq atın öz sahibinə heç bir nifrəti də yox  
 
idi, çünki Tanabay Gülsarını incitmirdi. Gülsarı çox uzağa qaçanda hərdən 
ilxıçı söyüş söyürdü, hərdən də, fürsət tapıb, kəməndin ucunu bir-iki dəfə  
 
ona ilişdirə bilirdi. Belə vaxtlarda Gülsarı bərk diksinirdi, ağrıdan yox, 
qorxudan diksinirdi və addımlarını daha da yeyinlədirdi. İlxının yanına  
 
qayıdanda o, nə qədər bərk qaçırdısa, bir elə sahibinin xoşuna gəlirdi, 
Tanabayın necə xoşlandığını Gülsarı onun səsindən hiss eləyirdi. Hərdən  
 
Tanabay atın üstündə oxuyurdu, bu vaxtlar Gülsarının ondan xoşu gəlirdi; həm 
qaçmaq, həm də mahnı eşitmək ata ləzzət verirdi. O mahnıları Gülsarı  
 
sonralar da çox eşitdi və yaxşı-yaxşı yadında saxladı – cürbəcür mahnılar 
idi, şən mahnılar, qəmli mahnılar, bəzisi qısa, bəzisi uzun, sözlüsü də,  
 
sözsüzü də vardı. İlxıçı mahnı oxuyanda Gülsarı həmişə xoşlanırdı. Bir də 
ilxı duz yeyən vaxtlar atın öz sahibindən çox xoşu gəlirdi. İri-iri daş  
 
duzu ilxıçı payaların üstündəki təknələrə atırdı. Atlar yan-yana 
düzülürdülər, duzu ləzzətlə yalayırdılar. Elə bu duzun üstündə də Gülsarı ələ  
 
keçdi. 
Günlərin bir günündə ilxıçı boş vedrəni dınqıldadıb atları çağırdı: “Po, po, 
po!” Atlar qaçıb gəldilər. Dayanıb atlarla birgə duz yalayanda  
 
Gülsarı nə baxıcının başqa birisi ilə gəlib yaxında hərlənməyinə fikir verdi, 
nə də onun əlindəki kəmənddən qorxub ehtiyat elədi. Bunun Gülsarıya  
 
dəxli yox idi. Kəməndlə minik atlarını, sağmal madyanları tuturdular, Gülsarı 
kimiləri tutmurdular. Gülsarı azad idi. Birdən necə oldusa, qəzil onun  
 
başına atıldı, sürüşüb boynuna düşdü. Başqa atlar belə vaxtlarda 
dartınırdılar, dikəlib şahə qalxırdılar, ancaq Gülsarı heç yerindən də 
tərpənmədi.  
 
Onun heç nədən xəbəri yox idi, hələ ip Gülsarını qorxutmurdu, o, sakitcə 
dayanıb duz yalayırdı. Sonra Gülsarının çaya qaçıb su içməyi gəldi. Ancaq  
 
boynundakı ip dartıldı, onu hərəkət etməyə qoymadı. Gülsarı ömründə belə şey 
görməmişdi. O sıçradı, fısıldadı, gözlərini bərəldib şahə qalxdı. Atlar  
 
həmin andaca qaçıb gözdən itdilər, boynuna ip salınmış Gülsarı tək-tənha iki 
adamın əlində qaldı. İrəlidə ilxıçı durmuşdu, o biri adam da onun  
 
yanında idi və burada təzəlikcə peyda olub, ilxının böyür-başında atılıb 
düşməkdən Gülsarının zəhləsini aparmış ilxıçı uşaqları ortalıqda  
 
çığırışırdılar. 
Atı dəhşət bürüdü. O sıçrayıb bir də şahə qalxdı. Sonra bir də, iki də... 
Günün işığı gözlərinə düşdü, gözləri qamaşdı, kölgələndi.  
 
Dağ-daş uçunub yerə gəldi, adamlar baş-ayaq göründülər. Bayaqdan qabaq 
ayaqları ilə eşib sovurduğu qara boşluq bir anlığa Gülsarının gözlərini 
tutdu,  
 
o yenə inadından əl çəkmədi. 
Gülsarı nə qədər çox inad göstərirdisə, ip onun boynunu bir o qədər çox 
sıxırdı və nəfəsi çəkilə-çəkilə at ipin çəkildiyi  
 
tərəfə getməli olurdu. Sonra adamlar yıxıldılar, ip bircə saniyəliyə boşaldı 
və Gülsarı sürətlə qabağa dartınıb adamları arxasınca sürüdü. Arvadlar  
 
qışqırışdılar, uşaqları qovub alaçıqlara yığdılar. Ancaq ilxıçıların ayağa 
qalxmaları çox da uzun sürmədi, qəzil ip təzədən Gülsarının boynuna  
 
sarındı. Bu dəfə elə bərk sarındı ki, nəfəs almaq da mümkün olmadı və 
taqətdən düşmüş Gülsarı əlacsız qalıb dayandı. 
İpi əlinə dolaya-dolaya Tanabay  
 
yan tərəfdən Gülsarıya doğru yeriyirdi. Gülsarı bir gözü ilə ona baxırdı. 
Tanabayın paltarı cırılmışdı, ancaq o, əsla hirsli deyildi. İlxıçı ağır- 
 
ağır nəfəs alırdı, yaralanmış dodaqlarını muşqurdaraq, astadan az qala 
pıçıltı ilə çağırırdı: 
– Hə, hə, Gülsarı, dur görüm, qorxma, dayan! Tanabayın  
 
dalınca köməkçisi gəlirdi. O, kəndiri bərk-bərk əlində saxlamışdı. Nəhayət, 
Tanabay lap yaxınlaşıb əlini Gülsarıya toxundurdu, atın başını sığalladı  
 
və arxaya çevrilmədən öz köməkçisinə qısaca buyruq verdi: 
– Yüyəni. 
Tanabay yüyəni alıb: 
– Dayan, Gülsarı, mənim ağıllı atım, dayan, – dedi və bir əli  
 
ilə atın gözlərini qapayıb, cilovu onun başına keçirdi. 
İndi atı cilovlamaq lazım idi, belinə yəhər qoymaq lazım idi. Başına yüyən 
salınanda Gülsarı  
 
fısıldadı, qurtulub qaçmaq istədi. Ancaq ilxıçı cəld tərpənib onun üst 
dodağından yapışdı. 
Tanabay: 
– Burğu! – dedi və köməkçi qayış burğunu qaça-qaça  
 
gətirib atın dodağına qoydu, əlinə bir ağac da alıb onu burduqca burdu. At 
ağrıdan dal ayaqlarının üstündə oturdu – daha müqavimət göstərməyin vaxtı  
 
keçmişdi. Soyuq dəmir dəhnələr onun dişlərində cingildəyirdi, ağzının 
yanlarını əzirdi. Gülsarının belinə də nəsə qoymuşdular, döşündən qayışla  
 
çəkirdilər, dartıb bərk-bərk sıxırdılar. Gülsarı durduğu yerdə valay vururdu, 
ancaq buna dözmək asan idi. Dodağının dəhşətli ağrısı ona hər şeyi  
 
unutdurmuşdu. Gülsarının gözü kəlləsinə çıxmışdı; nə tərpənə bilirdi, nə də 
nəfəs ala bilirdi. Ağrı onu o qədər çaşdırmışdı ki, o heç belində adam  
 
oturduğunu da hiss etməmişdi. 
Burğu dodağından götürüləndən sonra Gülsarı özünə gəldi. Dartılmış, 
ağırlaşmış halda o, bir müddət mat-məəttəl dayanıb  
 
qaldı, sonra gözlərini qıyıb yan-yörəsinə baxdı və birdən belində oturmuş 
adamı gördü. At qorxub irəli cumdu, ancaq qaçmaq mümkün deyildi – dəhnələr  
 
ağzını didib dağıdırdı, belindəki adamın ayaqları bərk-bərk onun böyürlərinə 
sıxılmışdı. Gülsarı yenə də şahə qalxdı, kişnəyib ayaqlarını yerə döydü,  
 
vurnuxdu, silkələndi, yəhəri, insanı, dəhnəni – hər şeyi kənara tullayıb azad 
olmaq üçün o yenə qaçmağa cəhd elədi. Lakin ip Gülsarının boğazında  
 
idi. Başqa bir at üstündə oturmuş o biri ilxıçı ipin ucunu bərk-bərk, əlində 
saxlamışdı. Gülsarı eyni bir dairə ətrafında fırlanmağa başladı. Çox  
 
fırlandı, ancaq dairədən kənara çıxa bilmədi. İnsanlara da elə bu lazım idi. 
Üstündə oturmuş adam onu fasiləsiz qamçılayırdı, çəkmələrinin dabanı ilə  
 
böyrünə, qarnına vururdu. Buna baxmayaraq, Gülsarı üstündəki adamı iki dəfə 
yerə vura bildi. Ancaq adam yenə də ayağa durdu və onun belində oturdu. 
Mübarizə çox çəkdi, lap çox çəkdi və bütün bu vaxt ərzində dünya Gülsarının 
başına dolandı. Yer fırlandı, göy fırlandı, göydəki buludlar, yerdəki  
 
dağlar, uzaqdakı atlar Gülsarının başına dolandı, yaxındakı alaçıqlar 
Gülsarının başına dolandı. Sonra o yorulub yavaş-yavaş addımlamağa başladı.  
 
Susamışdı. Bərk susamışdı. 
Gülsarını su içməyə də qoymadılar. Axşam azca tapqırını boşaldıb, pəyənin 
yaxınlığında onu yəhər altında saxladılar.  
 
Yüyənin uclarını yəhərin qaşına elə bərkitdilər ki, Gülsarı başını dümdüz 
tutmalı oldu, nə tərpənə bildi, nə uzana bildi. Üzəngiləri də qaldırıb  
 
yəhərin qaşından salladılar. Gördüyü ağlasığmaz dəhşətlərdən çaşıb qalmış 
Gülsarı bütün gecəni beləcə dayandı. Dəhnələr atın ağzını hələ də  
 
incidirdi, azca dodağını tərpədəndə ağrıdan dəhşətə gəlirdi. Gülsarının ağzı 
dəmir dadırdı – dəmirin necə də pis dadı varmış! Ağzının qıraqları  
 
şişmişdi – dəhnələr o şişmiş yerləri əzib göynədirdi. Döşündəki qayış yerləri 
də göynəyirdi. Yəhər belini əzmişdi, hələ də sıxırdı, ağrıdırdı.  
 
Gülsarının su içməyi gəlirdi. Yaxındakı çayın şırıltısı onun yanğısını daha 
da artırırdı. Orada – çayın qırağında, həmişəki kimi, atlar otlayırdı.  
 
Atlar kişnəyirdilər, dırnaqları ilə qumu xışıldadırdılar; gecə ilxıçıların 
səsi də bu səsə qarışırdı. Adamlar alaçıqların qabağında tonqal qırağında  
 
oturub dincəlirdilər. Uşaqlar it kimi hürüşüb, itlərə sataşırdılar. O isə 
tək-tənha dayanmışdı. Hamı ondan üz döndərmişdi. Sonra ay çıxdı. Dağlar  
 
zülmətin içindən yavaş-yavaş baş qaldırdı və ayın sarı işığında aram-aram 
titrəşdi, tərpəndi. Bir-bir ulduzlar da alışıb yandı, ulduzlar daha da  
 
yaxından göründü. Öz əvvəlki yerində Gülsarı yenə də tərpənməz qaldı, ancaq 
onu çağıran vardı. Gülsarını çağıran balaca kəhər qulan idi, onlar bir  
 
yerdə böyümüşdülər, həmişə bir gəzmişdilər. O balaca qulanın alnında ağ 
ulduzu vardı. Gülsarı ilə qaçmağı sevirdi. Yekə ayğırlar çoxdan idi ki, onun  
 
dalınca düşürdü, ancaq qulan onları yaxın qoymurdu. Axı o, hələ çox balaca 
idi və Gülsarının özü də o qədər böyüməmişdi ki, o balaca qulanı yekə  
 
ayğırlar kimi qorxuda bilsin. 
Qulanın kişnəməsini Gülsarı haradansa lap yaxından eşitdi. Bəli, o idi, o 
səsi Gülsarı yaxşı tanıyırdı. İstədi qulana  
 
cavab versin, ancaq zədələnmiş, şişmiş ağzını açmağa qorxurdu. Qulan özü 
Gülsarını tapdı. Alnındakı ağ ulduzu parladaraq onun yanına qaçıb gəldi.  
 
Qulanın quyruğu da, ayaqları da sulu idi; çaydan keçib gəlmişdi, özü ilə 
sərin suyun iyini gətirmişdi. O, üzünü Gülsarının üzünə sürtdü, qalın isti  
 
dodaqlarını boynunda-boğazında gəzdirib onu şirin-şirin qoxladı. Fınxırıb 
Gülsarını dalınca çağırdı. Ancaq Gülsarı yerindən tərpənə bilmədi. Sonra  
 
qulan başını Gülsarının boynuna qoyub, dişləri ilə onun yalını qaşımağa 
başladı. İndi gərək Gülsarı da başını qulanın boynuna qoyaydı, onun süysününü  
 
qaşıyaydı. Ancaq Gülsarı bunu da eləyə bilmədi, çünki onun tərpənmək təhəri 
yox idi. Gülsarı su içmək istəyirdi. Kaş bu qulan ona su içirdə biləydi!  
 
Bala qulan qaçıb gedəndə Gülsarı onun dalınca baxdı, o isə dalına baxmadan 
qaçdı, çayın o tərəfində zülmətə qarışıb yox oldu. Bu necə gəliş idi, bu  
 
necə gediş idi? Gülsarının gözlərindən yaş axdı. Gilə-gilə yaş damcıları onun 
üzündən süzüldü, axıb səssiz-səmirsiz ayaqları altına töküldü. Ömründə  
 
ilk dəfə idi ki, Gülsarı ağlayırdı. 
Səhər tezdən baxıcı gəldi. Yamyaşıl dağlara baxıb gərnəşdi, gülə-gülə 
ufuldayıb belinin ağrısından şikayətləndi: 
–  
 
Uf, Gülsarı, Gülsarı, dünən yaxşı yordun məni... Nə? Üşüyürsən? Bax gör necə 
büzüşmüsən. Yox, bu olmadı, qardaş. 
O, atın boynunu sığalladı, xoş,  
 
məzəli sözlər dedi. Gülsarı haradan biləydi ki, insan nə deyir, nə danışır. 
Ancaq insan dediyi sözlərin mənasını yaxşı bilirdi: 
– Sən məndən incimə,  
 
dost. Həmişə boş-bekar gəzmək olmaz. Öyrənəcəksən – işlər yaxşı olacaq. Qaldı 
ki, əzab-əziyyət, bu da gərək olsun, əziyyətsiz iş aşmaz. Dünya,  
 
qardaş, belə şeydir – bir mayallaq aşdırmasa əl çəkməz. Ancaq sonrası yaxşı 
olacaq, hər daşın qabağında məəttəl qalmayacaqsan. Acmısan, hə? Su  
 
istəyirsən? Bilirəm... 
O, Gülsarını çaya apardı. Dəhnəni atın yaralı ağzından ehmalca çıxartdı. 
Gülsarı əsə-əsə ağzını suya saldı, içdi, soyuq su  
 
gözlərini göynətdi. O su necə də dadlı idi, necə də şirin, idi! Buna görə 
Gülsarı insana minnətdar idi. 
Əzab qurtardı. Tezliklə Gülsarı belindəki  
 
yəhərə o qədər öyrəşdi ki, daha nə sıxıntı çəkdi, nə ağırlıq hiss elədi. 
Üstündəki adamı da Gülsarı rahatca, sevinə-sevinə apardı. İnsan onun  
 
yüyənindən yapışdı; yapışdı ki, bərk qaçmasın, ancaq Gülsarı qaçdı, quş kimi 
uçdu, tərlan kimi süzdü. O, yəhərin altında elə qəşəng yeriməyə öyrəndi  
 
ki, insanların ağzı açıla qaldı. İnsanlar onu təriflədilər: 
– Belinə su dolu vedrə qoysan, bir damcı yerə düşməz! 
Keçmiş ilxıçı qoca Torqay isə  
 
Tanabaya təşəkkür elədi: 
– Sağ ol, – dedi, – yaxşı bəsləmisən. İndi gör bu at nələr eləyəcək! 
 
3 
 
Köhnə arabanın təkərləri boş yolda aram-aram  
 
taqqıldayırdı. Hərdən səs kəsilirdi. At taqətdən düşüb dayanırdı. Araya 
çökmüş ölü sükutda o, ürəyinin səsini eşidirdi. Səs Gülsarının qulaqlarına  
 
vururdu: tum-tup, tum-tup, tum-tup... 
Qoca Tanabay cilovu buraxıb gözləyirdi ki, at rahat nəfəs alsın, sonra o, 
cilovları yenə də əlinə götürürdü: 
–  
 
Gedək, Gülsarı, gedək, bir bax, axşam düşür. 
Bayaqdan bəri onlar beləcə sürünürdülər. O vaxtacan süründülər ki, at tamam 
dayandı. Daha onun araba  
 
çəkməyə taqəti yox idi. Yenə Tanabay təşvişə düşdü, atın yan-yörəsində 
hərlənib: 
– Sən neynirsən, – dedi, – Gülsarı? Bir bax, gecə düşür. 
Ancaq atın  
 
dil qanmaq təhəri yox idi. O, arabanın qabağında gicələ-gicələ qalmışdı. 
Başının ağırlığından gözləri böyümüş Gülsarı fasiləsiz yırğalanırdı, özünü  
 
ayaq üstdə zorla saxlayırdı. Atın qulağında gurlayan səs də get-gedə 
güclənməkdə idi: tum-tup, tum-tup, tum-tup. Tanabay qəhərləndi: – Bağışla, –  
 
dedi, – Gülsarı. Gərək mən bunu əvvəlcədən biləydim. Cəhənnəm olsun bu araba, 
bütün bu zir-zibil cəhənnəm olsun, bircə səni aparıb evə çıxarda  
 
bilsəydim... 
O, çuxasını çiynindən tullayıb, atı tələsə-tələsə dişlədən açdı. Xamutu 
Gülsarının başından çıxarıb arabanın içinə atdı: 
– Vəssalam! –  
 
dedi. Çuxasını əyninə geyib, qoşqudan açılmış ata baxdı. Xamutu götürülmüş at 
öz böyük, son dərəcə böyük kəlləsi ilə axşamın qaranlığında, soyuq  
 
çölün ortasında bir quru kölgə kimi durmuşdu və Tanabay təəccüblə ona 
baxırdı: – Dədəm vay, sən nə hala düşmüsən, Gülsarı. Sənin bu gününü 
görsəydi,  
 
Torqay qəbirdən dikələrdi... 
O, atın yüyənindən yapışdı, yenə onlar yavaş-yavaş yola düzəldilər. Qoca at 
və qoca insan. Araba arxada qaldı, irəlidəsə,  
 
qərb tərəfdə yolun üstünə tünd-bənövşəyi zülmət çökdü. Gecə çölün üstünü 
aldı, dağları basmarladı, üfüqlərin işığını uddu. 
Tanabay asta-asta  
 
addımlayırdı, atla bağlı olan illəri xatırlayırdı, insanların barəsində acı-
acı düşünürdü: “Hamımız beləyik. Bir-birimizin yadına ömür qurtaranda  
 
düşürük. Gözləyirik ki, birisi bərk naxoşlasın, ya da ki, yıxılıb ölsün. Onda 
adamın qədrini bilirik. Bilirik ki, kim idi, nəçi idi, işinə-gücünə  
 
qiymət qoyuruq. Qaldı ki, dilsiz-ağızsız heyvan ola. Səni kimlər minməyib, 
Gülsarı? Belində kimlər çapmayıb sənin? İndi qocalmısan, hamının yadından  
 
çıxmısan. Gedirsən, ayaqlarını zorla sürüyürsən. Axı sən belə deyildin, 
Gülsarı. Bir at idin ki, dünyalara dəyərdin!..” 
O gedir, xatirələrsə bir- 
 
birinin dalınca gəlirdi, keçmişin bu qədər yaxın olmağına özü də təəccüb 
eləyirdi. Haçan nə olmuşsa, bu saat Tanabayın gözü qabağında idi. Görünür  
 
ki, dünyada itib gedən bir şey yox imiş. Əvvəllər öz keçmişi barədə Tanabay 
hərdənbir, ara-sıra düşünmüşdü, daha doğrusu, bu haqda düşünmək  
 
istəməmişdi, indi isə oğlu və gəlini ilə söhbətdən sonra, ölməkdə olan atı 
yedəkləyib gecənin zülmətində yol gedə-gedə, o ötüb keçən illərə bir ürək  
 
ağrısı və kədərlə nəzər salırdı. Tanabayın gözləri önündə o illər birbəbir 
cana gəlirdi. 
Beləcə fikir-xəyalat içində Tanabay yol gedirdi və arxada  
 
sürünə-sürünə gələn atın yüyənini get-gedə daha bərkdən çəkməli olurdu. Bir 
qolu keyiyib quruyanda Tanabay yüyəni o biri çiynindən aşırırdı, yenə atı  
 
arxasınca çəkirdi. Sonra Tanabay yoruldu. Bu cür getmək də çətinləşdi. O 
dayanıb bir müddət Gülsarının dincəlməyini gözlədi və birdən nəsə fikirləşib  
 
yüyəni atın başından çıxartdı. 
– Qabağa düş, – dedi. – Özün get, necə gedirsən get. Mən dalınca gəlirəm. Mən 
səni buraxıb getmərəm. Di yeri görüm,  
 
yeri get yavaş-yavaş. 
İndi at qabaqda idi, Tanabay yüyəni çiyninə atıb onun dalınca gedirdi. Bəlkə 
yüyəni də tullayaydı? Yox, onu tullamaq olmazdı.  
 
Gülsarı dayananda Tanabay da dayanırdı, gözləyirdi, at qüvvə toplayırdı və 
onlar yenidən yola düzəlirdilər. Qoca at və qoca insan. 
Tanabay qəmli-qəmli  
 
gülümsədi: bu yolda, bax elə buradaca bir vaxt Gülsarı onun altında yel kimi 
çapıb gedərdi, o çapdıqca toz qalxardı, toz havada yumaq kimi burulardı.  
 
Öz dediklərinə görə, bu tozu görəndə çobanlar Gülsarını neçə verstdən 
tanıyardılar, gözlərini yola dikib heyran-heyran tamaşa eləyərdilər. Atın 
ayağı  
 
altından qalxan toz çöllərə ağ naxışlar vurarmış və küləksiz havalarda o toz 
reaktiv təyyarələrin tüstüsütək yol üstdən sallana-sallana qalarmış.  
 
Belə vaxtda çoban da, heç şübhəsiz, əlini gözünün üstünə qoyarmış: “Odur, 
Gülsarıdır!” – deyərmiş və yola baxa-baxa, o atın üstündə yel kimi çapana,  
 
yəqin ki, paxıllıq eləyərmiş. Belə bir at üstdə çapmaq dünyada qırğız üçün ən 
böyük şərəf deyildimi? 
Gülsarı neçə-neçə kolxoz sədrləri yola salmışdı,  
 
cürbəcür adamlar idilər – ağıllısı da vardı, axmağı da; düzü də, əyrisi də 
vardı. Sədrlik etdikləri ilk gündən başlayaraq onlar Gülsarının belində  
 
gəzmişdilər və yalnız sədrlikdən düşəndə bu adamlar atın belindən də düşməli 
olmuşdular. Tanabay düşünürdü: “İndi o adamlar görəsən, haradadırlar?  
 
Səhərdən axşamacan minib çapdıqları Gülsarını, heç olmasa, hərdənbir, yada 
salırlarmı?” 
Beləcə sürünə-sürünə onlar yarğanın üstündəki körpüyə  
 
çatdılar. Burada bir daha dayandılar. Gülsarının qıçları büküldü, o uzanmaq 
istədi, ancaq buna yol vermək olmazdı: əgər at uzansaydı, sonra heç bir  
 
qüvvə onu yerdən qaldıra bilməzdi. 
Tanabay acıqlandı: 
– Tez ol dur, ayağa dur! – dedi. Qışqırıb əlindəki yüyəni atın başına vurdu. 
Sonra atı vurduğuna  
 
görə o hirslənib daha da ucadan bağırdı: – Neynirsən, heç ağlın varmı sənin? 
Yıxılıb gəbərməkmi istəyirsən? Olmaz! Qoymaram! Qalx görüm, tərpən  
 
görüm! – O, atın yalından yapışıb dartmağa başladı. 
Gülsarı bükülmüş qıçlarını zorla açıb ağır-ağır inildədi. Tanabay Gülsarının 
gözlərinə baxmağa  
 
cəsarət eləmədi, halbuki qaranlıq idi, heç nə görmək mümkün deyildi. O, əlini 
atın böyür-başında gəzdirdi, qaşıdı, sığalladı, sonra əyilib qulağını  
 
atın sol böyrünə dayadı. Gülsarının ürəyi dəyirman daşı kimi çırpınırdı. 
Beləcə beli əyilmiş halda Tanabay xeyli vaxt atın böyründə dayandı, sonra  
 
dikəldi, belinin ağrısını duyub dikəldi və çarəsiz halda başını bulayaraq, 
belə qərara gəldi ki, atı qaytarıb körpünün dalındakı dərəyə endirsin.  
 
Oradakı dar cığırla getsəydilər, bəlkə evə tez çatardılar. Doğrudur, belə 
zülmət bir gecədə o yolda azmaq da olardı, ancaq Tanabay özünə arxayın idi,  
 
o yolları çox gedib-gəlmişdi, təki at yıxılmayaydı, yeriyə biləydi. 
Bu haqda düşünə-düşünə Tanabay uzaqdan gələn maşının işığını gördü. Bir cüt 
parlaq  
 
işıq şarı gecənin zülmətini yarmışdı. Titrəşən uzun şüalarını qabağa 
tuşlayaraq, öz işıq əlləri ilə yolları arayır, sürətlə irəli gəlirdi. Tanabay  
 
atla birgə körpüdə dayanmışdı. Maşının onlara heç bir köməyi dəyə bilməzdi, 
ancaq Tanabay işığın yaxınlaşmağını gözləyirdi. Elə-belə gözləyirdi, nə  
 
üçün gözlədiyini heç özü də bilmirdi. “Nəhayət ki, bir dənəsi gəlib çıxdı”, – 
Tanabay maşını görməyinə şad idi, gecənin bu vaxtında insanla  
 
rastlaşmağına sevinirdi. Zorba yük maşınının gur işığı Tanabayın gözünə 
düşürdü, o üzünü əlləri ilə örtmüşdü. 
Maşının kabinində oturmuş iki nəfər  
 
körpüdə dayanmış qocaya və onun yanındakı yəhərsiz, yüyənsiz axsaq yabıya 
bayaqdan bəri idi ki, təəccüblə baxırdı; qocanın yanındakı at, sanki, at  
 
deyildi, səfil-sərgərdan it idi, insanın dalınca düşmüşdü. Maşın körpünü 
işıqlandıranda oradakı adam da adama oxşamırdı, cansız-cəsədsiz kölgəyə  
 
bənzəyirdi, büzüşüb bir tərəfdə qalmışdı. 
Kabində, sürücünün yanında, qulaqlı papaqda oturmuş uzundraz oğlan boynunu 
qabağa uzadıb: 
– Qəribədir, –  
 
dedi, – gecənin bu vaxtında bu kişi burada neyniyir? 
– Həmin adamdır, yoldakı arabanın sahibidir, – deyə sürücü əyləci çəkib 
maşını saxladı və başını  
 
çölə çıxarıb ucadan qışqırdı: – Bu nə işdir, ay kişi? O arabanı sənmi yolda 
qoymusan? 
Tanabay: 
– Bəli, – dedi, – mən qoymuşam. 
– Deyirəm axı. Baxırıq,  
 
yolun ortasında arabafason bir şey dayanıb, yanında da heç kəs yox. İstədik 
dəmir-dümürünü götürək, gördük ki, havayı şeydir, kara gəlməz. 
Tanabay  
 
dinmədi. 
Sürücü maşından düşdü, əsnəyib araq qoxusu verə-verə qocanın yanından keçdi, 
bir-iki addım aralandı, dayanıb yolun ortasını isladandan sonra  
 
geri dönüb soruşdu: 
– Nə olub sənə, kişi, niyə yolda qalmısan? 
– At çəkmədi, azarlayıb, özü də qoca atdır, tabı qalmayıb. 
– Hım. Bəs indi səfər  
 
haradır? 
– Evə. Sarıqous dərəsinə. 
– Ba-a! Dağamı? Çox uzaq oldu! O səmtə getmirəm. Yoxsa çıxardın üstə, aparıb 
sovxoza qoyardım, səhər ordan çıxıb  
 
gedərdin. 
– Sağ ol. Mən tək deyiləm, at var yanımda. 
– Bu ölü cəmdəyimi deyirsən? Burax bunu, a kişi, burax başına, bax budur, bu 
yarğanacan itələ,  
 
qurtarsın getsin, qurd-quşa yem olar. Kömək lazımdır eləyək. 
Tanabay hirsindən qapqara qaraldı: 
– Sür, – dedi, – sür get! 
Sürücü: 
– Özün bil, – dedi.  
 
Şit-şit gülümsəyib kabinə girdi və qapını bərkdən çırpıb əlavə elədi: – 
Qocanın ağlı azalıb. 
Maşın getdi, işığını da özü ilə aparıb getdi. Xəbərdarlıq  
 
siqnallarının tünd-qırmızı işığına qərq olmuş yarğanın üstündə körpü zağ-zağ 
titrədi. 
Maşın körpünü keçəndən sonra kabində, sürücünün yanında qulaqlı  
 
papaqda oturmuş oğlan çevrilib bir daha geriyə baxdı. 
– Kişini niyə ələ salırsan, – dedi, – belə bir iş sənin də başına gələ 
bilərdi. 
– Boş şeydir, –  
 
deyə sürücü əsnəyə-əsnəyə sükan çarxını burdu. – Belə şeyləri çox görmüşük. 
Mən onun xeyri üçün dedim. O nə idi axı, bir ölü yabı deyildimi? Keçmişin  
 
qalığı. İndi, əzizim, texnika hər şeyin canıdır. Hər yerdə! Lap müharibədə 
də! Bu cür atların və qocaların dövranı çoxdan qurtarıb. 
Oğlan dedi: 
– Sən  
 
vəhşisən! 
Sürücü sükan çarxını bir də burub cavab verdi: 
– Bəli, mən beləyəm! 
Yenə gecə. Yenə yol. Qoca at və qoca insan. 
– Çu, çu, tərpən görüm, belə  
 
ha, yeri, qardaş!.. Tanabay atı körpünün dalındakı cığıra salmışdı. 
Qaranlıqda zorla seçilən o dar cığırla onlar yavaş-yavaş yol gedirdilər. Hələ 
ay  
 
dağların dalından tamam çıxmamışdı, ulduzlar soyuq göydə soyuq-soyuq 
parlayır, ayın çıxmasını gözləyirdilər. 
 
4 
 
Gülsarının ilk dəfə yəhər altda gəzdiyi  
 
o ilin payızında ilxı uzun müddət örüşdən enmədi. Payız olduqca yumşaq keçdi, 
qış da yaxşı gəldi, qar tez-tez yağdı, ancaq yerdə qalmadı, yem sarıdan  
 
korluq olmadı. Yazda atlar yenə də döşlərə endi, sonra çöllər yaşıllaşdı, 
ilxı düzə axışdı. 
Tanabayın davadan sonrakı həyatında o çağlar, bəlkə də, ən  
 
gözəl çağlar idi. Qocalığın boz yabısı hələ onda, necə deyərlər, dağlar 
dalında idi, o isə cavan kəhər at üstdə gəzirdi. Bu at onun əlinə bir neçə il  
 
sonra düşsəydi, bəlkə də, Tanabayı bu qədər xoşbəxt eləyə bilməzdi, onda isə 
Tanabay doğrudan da xoşbəxt idi. Bu atın belində adam içinə çıxmaqdan,  
 
bircə Allah bilir ki, Tanabay necə həzz alırdı. Bunu Gülsarı yaxşı bilirdi. 
Hətta Tanabayın hərdənbir lovğalanmağı da olurdu. Xüsusən çöldə, kənd  
 
arasında – o yerdə ki arvadlar dəstə ilə işə gedirdilər. Hələ onlardan xeyli 
uzaqda ikən Tanabay yəhərin üstündə dikəlirdi, yay kimi dartınıb dümdüz  
 
otururdu və onun şövqündən, sevincindən at da həvəsə gəlirdi. Gülsarı 
quyruğunu qaldırıb az qala onun çiyni ilə bir tuturdu, o çapdıqca külək 
yalını  
 
darayırdı. Astadan fısıldaya-fısıldaya Gülsarı yel kimi əsirdi, quş kimi 
uçurdu, belindəki adamı çox asanlıqla aparırdı. Ağ, qırmızı ləçək bağlayan  
 
qadınlar qaçışıb yolların kənarına səpələnirdilər, yaşıl taxıl zəmilərinə 
doluşub dizəcən yox olurdular. Yolların qırağında, zəmilərin içində  
 
arvadlar dəstə ilə ovsunlanıb qalırdılar, onlar dəstə ilə dönürdülər, dəstə 
ilə baxırdılar, Gülsarısa dayanmadan çapırdı. Qadınların şən sifətləri  
 
arxada qalırdı; ağ dişləri, gülən gözləri... 
Qadınlar çığırışırdılar: 
– Bir dayan, ay ilxıçı! 
Sonra onlar gülüşürdülər, Tanabayı zarafatla  
 
hədələyirdilər: 
– Ehtiyatlı ol, əlimizə keçərsən! 
Bəzən qadınlar Tanabayı doğrudan da ələ keçirirdilər, qol-qola verib yolu 
kəsirdilər. (İt olasan,  
 
arvad içinə düşməyəsən). Onlar Tanabayı yəhər üstdə dartışdırırdılar, 
şaqqanaq çəkib gülür, arı kimi vızıldaşır, qamçını Tanabayın əlindən almağa  
 
çalışırdılar. Arvadların səs-küyündən qulaq batırdı: 
– De görək nə vaxt kumıs gətirəcəksən? 
– Biz burda, çölün düzündə axşamacan qabıq qoyuruq, sən at  
 
çapıb kef eləyirsən! 
Tanabay: 
– Sizi kim məcbur eləyir? – deyirdi. – Buraxın, atçılığa gəlin. Ancaq 
ərlərinizə deyin ki, indidən başlarına çarə  
 
qılsınlar. Çünki dağlarda donacaqsınız – buz lüləsi kimi – sizdən onlara 
arvad olmayacaq. 
Arvadlar daha da qızışırdılar: 
– Aha, belə de, belə de! – Və  
 
hər şey təzədən başlanırdı. 
Tanabayın özü də arvadlarla zarafat eləməyi xoşlayırdı, ancaq Tanabay 
arvadların heç birini heç vaxt ata mindirməmişdi.  
 
Hətta onu da, – o arvad ki Tanabayın əhvalını həmişə dəyişirdi, o arvad ki 
hər rastına çıxanda Tanabay atı addım-addım getməyə məcbur eləyirdi, – heç  
 
o arvadı da Tanabay bir dəfə də ata mindirməmişdi. Ya da kim bilir, bəlkə 
arvadın özü də bunu istəmirdi. 
O il Tanabayı kolxozun Təftiş Komissiyasına  
 
üzv seçmişdilər. Tanabay tez-tez kəndə gedirdi və demək olar ki, hər dəfə o 
arvadla görüşürdü. Kolxoz idarəsindən çıxanda çox vaxt Tanabay acıqlı  
 
olurdu. Bunu Gülsarı onun səsindən, gözlərindən, əl-qolunun hərəkətindən hiss 
eləyirdi. Ancaq o arvadı görən kimi Tanabayın əhvalı dəyişirdi. 
Belə  
 
vaxtlarda Tanabay Gülsarını qaçmağa qoymurdu: 
– Yavaş, a heyvan, – deyirdi, – hara qaçırsan! – Pıçıltı ilə deyirdi və 
qızmış atı sakitləşdirib,  
 
addım-addım arvadın yanınca sürürdü. 
Gedə-gedə onlar nə haqdasa astadan pıçıldaşırdılar, ya da susurdular, səssiz-
səmirsiz yeriyirdilər. Belə  
 
vaxtlarda sahibinin qəlbindəki yüngüllüyü, səsindəki hərarəti, əlindəki 
mehribanlığı at da hiss eləyirdi. Buna görə də Gülsarı o arvadla yanaşı  
 
getməyi xoşlayırdı. 
Axı at haradan biləydi ki, kolxozda vəziyyət xarabdır, kolxozçuların 
əməkgününə heç nə düşməyib və bütün bunlara görə onun sahibi  
 
Tanabay Bakasov hər dəfə kolxoz idarəsinə girəndə əsəbiləşir, Təftiş 
Komissiyasının bir üzvü kimi o, hər şeylə maraqlanır, deyişir, dalaşır, 
soruşub  
 
bilmək istəyir ki, bəs nə vaxt bu işlərə son qoyulacaq, elə bir təsərrüfat nə 
vaxt qurulacaq ki, həm dövlətə bir şey düşsün, həm də camaat havayı  
 
işləməsin. 
Keçən il məhsul qıtlığı olmuşdu, mal-qara üçün yem çatışmırdı. Bu il 
Tanabayın kolxozu dövlətə başqa kolxozların da yerinə, plandan əlavə  
 
taxıl və mal-qara vermişdi ki, rayon pis vəziyyətdə qalmasın. Sonra necə 
olacaqdı, kolxozçu hansı ümidlə işə gedəcəkdi – məlum deyildi. Vaxt keçirdi,  
 
adamlar az qalırdı davanı yaddan çıxarsın, ancaq camaat hələ də öz bağı-
bostanı ilə dolanırdı, kolxozdan oğurluq eləyib birtəhər baş girləyirdi.  
 
Daxılda pul da yox idi: nə satılırdı ziyan gətirirdi – taxıl da, süd də, ət 
də.  
Heyvandarlıq yaydan-yaya dirçəlirdi, ancaq qış düşən kimi hər şey  
 
batıb gedirdi, soyuq bir yandan, aclıq bir yandan – mal-qara qırılıb tələf 
olurdu. Gərək tezliklə tövlələr tikiləydi, otu-samanı yığmaq üçün mərəklər  
 
hazırlanaydı, ancaq heç bir tikinti materialı yox idi və o material, sanki, 
heç vaxt olmayacaqdı. Üstəlik, davadan sonra gör vəziyyət hara gedib  
 
çıxmışdı? O adamlar ki böyük bazarların yolunu tanıyırdılar, kartof, mal-qara 
alveri eləyirdilər, ev tikən, dam-daş salan da ancaq onlar idi.  
 
Belələri böyük bir qüvvəyə çevrilmişdi, onlar üçün tikinti materialı da 
tapılırdı. 
– Yox, yoldaşlar, belə şey ola bilməz, burada nəsə qaydasında  
 
deyil, nəsə bizim əl-ayağımıza dolaşır. Mən inanmıram. İnanmıram ki, belə 
olsun! Ya özümüz kələfin ucunu itirmişik, ya da bizə düzgün rəhbərlik  
 
eləmirlər. 
Hər dəfə kolxoz idarəsinə gələndə Tanabay bu söhbəti salırdı və hər dəfə də 
kolxozun hesabdarı kağız-kuğuzu çıxarıb onun gözünə soxurdu: 
–  
 
“O” nədir? Nədir o düz olmayan? Bu sən, bu da plan, götür bax... Aldığımız 
bu, verdiyimiz bu, bu sənin debetin, bu sənin kreditin, gəlirin bu,  
 
çıxarın bu... Daha nə istəyirsən? Əvvəlcə yaxşı-yaxşı öyrən, sonra danış. 
Bircə sən kommunistsən, yerdə qalanlar xalq düşmənidir, eləmi? 
Söhbətə  
 
başqaları da qarışırdı, mübahisə düşürdü, səs-küy qalxırdı və Tanabay başını 
əlləri arasına alıb dəhşət içində düşünür, heç bir qərara gələ bilmirdi.  
 
Kolxozun dərdini Tanabay təkcə kolxozçu olduğuna görə çəkmirdi – burada başqa 
məsələlər də vardı. Adamlar vardı ki, hələ Tanabayla keçmişin haqq- 
 
hesabını çürütməmişdi. Tanabay bilirdi ki, indi onlar xısın-xısın gülürlər və 
hər dəfə rastlaşdıqca ona baxışları ilə meydan oxuyurlar: hə, indi  
 
necəsən, de görək indi nə deyirsən? “Bəlkə yenə qolçomaqlarla mübarizəyə 
girişəsən? Ancaq gözlə ha, əlin boşa keçər, daha aparılası bir şey qalmayıb.  
 
Niyyətin hara – mənzilin ora. Uf, sən gərək davada gəbərəydin, ürəyinə güllə 
dəyəydi!.. 
Tanabay da öz baxışı ilə onların cavabını verirdi: dayanın,  
 
əclaflar, dayanın, onsuz da biz deyən olacaq! Əslini, kökünü axtarmağa 
dursan, Tanabaya nifrət eləyən o adamlar heç özgə də deyildilər. Biri elə  
 
Tanabayın ögey qardaşı Qulubay idi. Saçı-saqqalı ağarmış Qulubay hələ 
müharibədən qabaq yeddi il Sibirdə yatıb gəlmişdi. Onun oğulları da xalis 
özünə  
 
çəkmişdilər, Tanabaya ürəkdən nifrət eləyirdilər. Axı niyə də onlar Tanabayı 
sevəydilər? Özləri bir yana dursun, onların lap övladları da, bəlkə,  
 
Tanabayın nəsilbənəslinə lənət oxuyacaqdı. Bütün bunlar səbəbsiz deyildi. 
Əhvalat köhnənin əhvalatı olsa da, adamların ürəyində kin-küdurət hələ də  
 
yaşayırdı. Məgər Qulubayla o cür rəftar eləmək lazım idimi? Məgər o, ala-
babat güzəran keçirən ortabab kəndli deyildimi? Bəs qardaşlıq, bəs qan  
 
məsələsi? Axı ayrı-ayrı anadan doğulsalar da, onlar bir atanın övladları 
idilər, qırğız adətincə belələri doğma qardaş hesab olunurdu. Deməli,  
 
Tanabay öz nəslinə xilaf çıxmışdı, bunun üstündə o vaxtlar Tanabaya nələr 
deməmişdilər? İndi bu məsələni camaat min cür səmtə yozurdu. Bəs onda? Onda  
 
Tanabay yalnız kolxoz üçün belə bir işə əl qatmışdı. Lazım idimi, lazım 
deyildimi? Əvvəllər doğru iş tutduğuna Tanabay heç vaxt şübhə eləməmişdi,  
 
ancaq müharibədən sonra o, hərdən başqa cür düşünürdü. Bəlkə səhv eləmişdi? 
Bəlkə artıq düşmən qazanmışdı – özünə də, kolxoza da. 
Hər dəfə kolxoz  
 
idarəsinə gələndə Tanabay əlləri ilə başını tutub düşünməli olurdu. Adamlar 
onu fikirdən ayırırdılar, əvvəlki söhbətə qaytarırdılar. 
– Nə yatmısan,  
 
Tanabay, dursana, – deyirdilər və hər şey təzədən başlanırdı: gərək peyin qış 
qurtarmamış çölə daşınaydı. Təkər yox idi, deməli, qarağac alınmalıydı  
 
ki, arabalara təkər qayrılsın, təkərlər üçün çənbər dəmiri alınmalıydı. Ancaq 
necə, hansı pulla, kredit veriləcəkdimi, necə veriləcəkdi? Axı bank  
 
quru sözə inanmırdı. Köhnə arxlar təmir olunmalı idi, təzə arxlar 
qazılmalıydı, bütün bunlar asan iş deyildi. Qışda camaat belə işə getmirdi, 
yer  
 
donurdu, qazılmırdı. Yazda isə vaxt çatmırdı – səpin, döl, alaq işi; gözünü 
yumub açmamış biçin başlanırdı... Bəs qoyunçuluq? Bir örtülü dam yox idi  
 
ki, ora qoyun qatasan, törəsin, artım versin. Mal fermasında da vəziyyət 
bundan yaxşı deyildi. Dam-daş uçub tökülürdü, yem çatmırdı, sağıcılar  
 
işləmək istəmirdilər. Axı, niyə də işləyəydilər – səhərdən axşamacan çalışıb-
çapalayırdılar, aldıqları nə idi? Hələ nə qədər başqa işlər vardı, kəm- 
 
kəsir vardı. Düşünəndə adamın tükləri qabarırdı. 
Buna baxmayaraq, onlar ruhdan düşmürdülər; partiya yığıncaqlarında, heyət 
iclasında hər şeyi dönə- 
 
dönə müzakirə eləyirdilər. Kolxoz sədri Çoro idi. Çoronun qədrini Tanabay 
ancaq sonralar bilmişdi. Tənqid eləmək, hay-küy salmaq, görünür, asan  
 
məsələ imiş. Tanabay yalnız at üçün, ilxı üçün cavabdeh idi, Çoro isə bütün 
kolxoza cavab verirdi. Bəli, möhkəm adam idi, Çoro. Təsərrüfatın lap  
 
bərbad vaxtlarında rayonun rəhbər işçiləri əllərini stola döyüb onu 
hədələyəndə də, camaat yaxasından yapışanda da Çoro özünü itirmirdi. Onun 
yerində  
 
olsaydı, Tanabay ya dəli olardı, ya da özünü öldürərdi. Ancaq Çoro dözdü, 
təsərrüfatı güc-bəla ilə idarə eləyib axıracan, xəstə ürəyi tamam üzülüb  
 
qurtaranacan dözdü; üstəlik, iki il də partorq işlədi. O, adamları inandıra 
bilirdi, camaatla dil tapıb danışmağı bacarırdı. Onun sözlərini eşidəndə  
 
Tanabay inanırdı ki, hər şey düzələcək, yaxşılaşacaq, lap onların cavanlıqda 
düşündükləri kimi olacaqdır. Cəmisi bircə dəfə onun Çoroya olan inamı  
 
qırılmışdı, ancaq bunun da günahı Tanabayın özündə idi. 
Tanabay qaşları çatılmış halda, hirsli-hirsli kolxoz idarəsindən çıxanda, 
yəhərin üstündə  
 
qəzəblə oturub, yüyəni acıqla çəkəndə onun ürəyindən nələr keçdiyini at 
bilmirdi. Bircə onu duyurdu ki, sahibinin kefi yaxşı deyil. Tanabay atı heç  
 
vaxt döyməsə də, belə vaxtlarda Gülsarı ondan qorxurdu və yolda həmin qadını 
görən kimi hiss eləyirdi ki, sahibinin kefi yaxşılaşacaq, bilirdi ki,  
 
aramla gedə-gedə onlar nə haqdasa astadan söhbət eləyəcəklər; qadın öz balaca 
əlini Gülsarının boyun-başında gəzdirəcək, onun boynunu, yalını  
 
sığallayacaqdır. Görəsən, dünyada o cür mehriban əlləri olan ikinci bir adam 
vardımı? O əllər qəşəng idi, isti idi, alnında ağ ulduzu olan qulanın  
 
dodaqları kimi yumşaq idi, həssas idi. Dünyada heç kəsin gözləri o qadının 
gözlərinə bənzəmirdi. Tanabay yəhərdən əyilib xısın-xısın danışanda o  
 
gözlər gah gülür, gah da doluxsunurdu. Qadın başını silkələyib özünün nədənsə 
narazı olduğunu bildirirdi; bu vaxtlar onun gözləri gah yanır, gah  
 
sönür, gözlər aylı gecədə çay dibində görünən daşlar kimi rəng alıb, rəng 
verirdi. Vidalaşıb gedəndə də qadın çevrilib geri baxırdı və yenə  
 
əvvəlkitək başını bulayırdı. 
Ondan ayrılandan sonra Tanabay fikirli olurdu. O, cilovu ehmalca əlində 
saxlayır, öz löhrəm yerişi ilə at istədiyi kimi  
 
çapıb gedirdi. Belə vaxtlarda Gülsarı üstündə adam oturduğunu hiss eləmirdi. 
Hər kəs ayrılıqda, hər kəs öz aləmində, mahnı da öz-özünə qoşulub  
 
gəlirdi. Astadan, əlaqəsiz, qarışıq sözlərlə, aram-aram yeriyən atın ayaq 
səsləri altında Tanabay çoxdan ölüb gedənlərin qəmindən-qüssəsindən oxuyur,  
 
atsa tanış yola çıxıb düzlər keçir, çaylar aşır, Tanabayı dağlara aparırdı... 
Sahibinin bu qeyri-adi halını Gülsarı sevirdi, onu dəyişən,  
 
başqalaşdıran qadına da atın özünə məxsus məhəbbəti vardı. Gülsarı o qadını 
yerişindən tanıyırdı, onun görkəmini, boyunu-buxununu uzaqdan seçə  
 
bilirdi; hətta öz həssas burnu ilə at o qadında hansı bir naməlum otunsa 
qəribə, ecazkar ətrini duyurdu. O ətir mixək ətri idi. O qadının boynunda  
 
mixək muncuğu vardı. 
Atın qadına olan qəribə ünsiyyətini Tanabay da hiss eləyirdi. 
– Görürsənmi, at sənə necə mehr salıb, Bübücan, – deyirdi. –  
 
Görürsənmi, necə sevir səni. Sığalla, yaxşı-yaxşı sığalla. Bir gör necə 
qulaqlarını sallayıb. Elə bil buzovdur dayanıb. Ancaq ilxıda bunun əlindən  
 
atlar zara gəliblər. Aç burax gör nələr eləyir – it kimi didib tökür ilxını. 
Elə buna görə yəhər altda saxlayıram, qorxuram atlar vurub şikəst eləyə.  
 
Çünki çox cavandır hələ. 
Qadınsa öz aləmində olurdu. Susurdu. Sonra fikirli-fikirli deyirdi: 
– Bəli, at sevir. 
– Demək istəyirsən ki, başqaları sevmir? 
–  
 
Onu demirəm. Bizim sevib-sevilmək vaxtımız keçib. Mənim sənə yazığım gəlir. 
– Bu nə olan sözdür? 
– Sən elə adam deyilsən, Tanabay, sonra çətin olacaq  
 
sənin üçün. 
– Bəs sənin üçün çətin olmayacaq? 
– Mənə nə var ki? Dul arvadam, ərim davada ölüb. Ancaq sən... 
Tanabay zarafata salırdı: 
– Mən də Təftiş  
 
Komissiyasının üzvüyəm. Səni görmüşəm, bir para vacib faktları 
aydınlaşdırıram. 
– Axır vaxtlar fakt aydınlaşdırmağa yaman girişmisən. Allah axırın  
 
xeyir eləsin. 
– Mən yazığın nə təqsiri var, canım? Yoldur da, sən də gedirsən, mən də. 
– Mən öz yolumnan gedirəm. Bizim yolumuz başqa-başqadır. Yaxşı,  
 
mən getdim. Tələsirəm. 
– Dur görüm, Bübücan! 
– Hə, durdum, nə deyirsən? Lazım deyil, Tanabay, nə mənası var? Sən ki ağıllı 
adamsan. Bilirsən ki, mən nə  
 
çəkirəm, sən də bir yandan başlamısan. 
– Mən sənə düşmənəm, nəyəm? 
– Sən özünə düşmənsən. 
– İndi mən necə anlayım bunu? 
– Necə istəyirsən anla. 
Qadın  
 
çıxıb gedirdi, Tanabaysa hər dəfə bir şeyi bəhanə eləyib at üstdə kəndin 
küçələrini dolanır, dəyirmana girir, məktəbə baş çəkir və o qadını bir daha,  
 
heç olmasa uzaqdan-uzağa görmək üçün dövrə vurub qayıdırdı. Hər səhər işə 
gedəndə Bübücan uşağını qayınanasının yanında qoyurdu, işdən çıxandan sonra  
 
o, uşağın əlindən yapışır və yavaş-yavaş onlar özlərinin kəndin lap 
qurtaracağındakı evlərinə tərəf gedirdilər. Onun arxasınca baxa-baxa Tanabay  
 
qadının hər bir hərəkətində nəhayətsiz doğmalıq duyurdu. Yerişi, duruşu, 
hətta onun çevrilib arxaya baxmamaq üçün göstərdiyi səy də Tanabaya doğma  
 
görünürdü. Belə vaxtlarda Tanabay qadının qara şal içində görünən ağ sifətinə 
tamaşa eləməkdən doymurdu; onun yanınca gedən balaca qız, qızın dalınca  
 
qaçan xırdaca köpək – hər şey, hər şey Tanabay üçün nəhayətsiz dərəcədə doğma 
olurdu. 
Sonra qadın həyətə girib gözdən itirdi və qalan şeyləri birbəbir  
 
Tanabay at üstdə gedə-gedə öz-özünə təsəvvür eləyirdi: Bübücan indicə qapının 
qıfılını açacaqdı, nimdaş sırıqlı pencəyini çıxarıb atacaq, bircə əyin  
 
paltarında suya gedəcəkdi. O, ocaq qalayacaqdı, uşağı yuyundurub 
yedizdirəcəkdi, axşamüstü naxırı qarşılayıb inəyi gətirəcək, gecə isə 
qaranlıq  
 
otaqda tək-tənha uzanıb özünü də, Tanabayı da inandıracaqdı ki, onlar bir-
birini sevə bilməzlər. Ona görə sevə bilməzlər ki, Tanabay evlidir, ona  
 
görə sevə bilməzlər ki, onların sevişmək vaxtı keçib, ona görə sevə bilməzlər 
ki, Tanabayın arvadı yaxşı arvaddır və belə bir arvadın ərinə yaraşmaz  
 
ki, başqalarının dalınca düşsün. 
Tanabay düşünürdü: “Deməli, qismət deyilmiş”, – bu fikirdən onun qanı 
qaralırdı və sonsuz üfüqlərə baxa-baxa o, hər  
 
şeyi unudub, qədim mahnılar oxumağa başlayırdı. Mahnı oxuya-oxuya Tanabay heç 
vaxt qurtarmaq bilməyən kolxoz işlərini unudurdu, əyni-başı tökülmüş  
 
uşaqlarını yaddan çıxarırdı; dostları, düşmənləri, neçə illərdən bəri onu 
danışdırmayan ögey qardaşı Qulubayı, tez-tez yuxusuna girib canına üşütmə  
 
salan davanı – hər şeyi, hər şeyi Tanabay unudurdu. Atsa gedirdi, çayları 
sahibindən xəbərsiz keçirdi, təpələri sahibindən xəbərsiz aşırdı. Gülsarı  
 
ilxının yanında olduğunu hiss eləyib, sürətini birdən-birə artıranda Tanabay 
özünə gəlirdi. 
– T-r-r, Gülsarı, hara qaçırsan?! – deyirdi və yüyəni  
 
çəkib yığırdı. 
 
5 
 
Bütün çətinliklərə baxmayaraq, o çağlar Tanabay üçün də, at üçün də ən gözəl 
çağlar idi. Atın şöhrəti futbolçunun şöhrətinə bənzəyir.  
 
Dünən həyət-bacada top oynayan bir uşaq, bu gün birdən-birə hamının sevimlisi 
olur, mahir futbol ustaları ondan danışırlar, minlərcə, milyonlarca  
 
adam hər yerdə onun söhbətini eləyir. Vurduğu topların sayı ilə birgə 
futbolçunun şöhrəti də artır. Sonra o, tədricən futbol meydanını tərk eləyir 
və  
 
büsbütün unudulub gedir. Dünən hamıdan çox əl çalıb, hamıdan bərk qışqıranlar 
bu gün onu hamıdan tez yaddan çıxarırlar. Məşhur futbolçunun yerini  
 
başqa birisi tutur. Atın da şöhrət yolu belədir. At da o vaxtacan məşhur olur 
ki, cıdırlarda birinci gəlir, yarışlardan qalib çıxır. Fərq bircə  
 
burasındadır ki, atın paxıllığını çəkən olmur. Atlar paxıllıq eləməyi 
bacarmırlar, insanlar isə, şükür allaha, hələ ki, atların paxıllığını  
 
çəkmirlər. Halbuki paxıllığın da, necə deyərlər, müxtəlif yolları var. 
İnsandan qisas almaq üçün atın dırnağına mıx çalanlar da olub. Eh, paxıllıq,  
 
paxıllıq!.. Nə isə, lənət şeytana!.. 
Qoca Torqayın dediyi düz çıxdı. O yaz Gülsarının şöhrəti dilə-ağıza düşdü. 
Onu tanımayan yox idi, qoca da  
 
tanıyırdı, cavan da: “Gülsarı!”. “Tanabayın atı”, “Kəndin yaraşığı”... 
Hələ “r” hərfini deyə bilməyən uşaqlar da kəndin tozlu küçələrində “Gülsarı  
 
kimi” qaçırdılar: “Mən Gülsalıyam... Yox, Gülsalı mənəm... Ana, buna deynən 
ki, mən Gülsalıyam... Çu, iləli, a-i-i-y, mən Gülsalıyam”... 
Şöhrətin mə  
 
demək olduğunu Gülsarı özünün ilk yarışındaca hiss elədi. O yarış mayin 
birində oldu. 
Geniş çəməndəki mitinqdən sonra çay kənarında oyun başlandı.  
 
Orada adam əlindən iynə salmağa yer yox idi. Adamlar dağlardan axışıb 
gəlmişdi. Qonşu sovxozdan, hətta Qazaxıstandan da gələnlər vardı. Qazaxlar öz  
 
atlarını nümayiş etdirirdilər. 
Camaat deyirdi ki, müharibədən sonra belə şənlik olmayıb. 
Həmin gün, hələ səhər tezdən Tanabay üzəngini, tapqırı  
 
diqqətlə yoxlayıb atı yəhərləyəndə onun gözlərinin parıltısından, əllərinin 
titrəməsindən Gülsarı hiss eləmişdi ki, nəsə qeyri-adi bir iş olacaq.  
 
Tanabay bərk həyəcan keçirirdi, o, atın yalını, telini darayıb sığallayır, 
elə hey pıçıldayırdı: 
– Bura bax, Gülsarı, bizi xəcalətdə qoymayasan. Özünü  
 
biabır eləməyəsən ha, eşidirsənmi? Belə şey bizə yaraşmaz, aç qulağını eşit! 
O günün qeyri-adi bir gün olacağı, sanki, havadan da bilinirdi, adamlar  
 
ucadan danışırdılar, hamı əl-ayağa düşmüşdü. Qonşu köçəbələrin ilxıçıları 
atları yəhərləyirdilər. Ata minmiş uşaqlar fasiləsiz bağırışır, çapıb  
 
ətrafda cövlan eləyirdilər. 
Sonra ilxıçılar tökülüşüb gəldilər, hamı bir yerə yığışıb çaya sarı axışdı. 
Çəmənlikdə gördüyü mənzərə Gülsarını büsbütün  
 
çaşdırmışdı. Burada saysız-hesabsız at vardı, adam vardı. Çəmənlikdə, çayda, 
çaylaq yaxınlığındakı təpənin üstündə səs-küydən qulaq batırdı.  
 
Əyinlərdəki paltarlar, başlardakı yaylıqlar, qırmızı bayraqlar və ağ qadın 
çalmaları adamın gözlərini qamaşdırırdı. Atların belinə ən yaxşı yəhərlər  
 
qoyulmuşdu. Dəhnələr, üzəngilər, atların boyun-boğazını bəzəyən gümüş pullar 
cingildəyirdi. 
Qaçmağa hazır dayanmış atlar bir-birinin böyrünə düzülüb,  
 
həvəsdən ayaqlarını yerə döyür, dırnaqları ilə torpağı qazaraq yürüşə 
tələsirdilər. Oyuna rəhbərlik eləyən qocalar dörd bir yanda at çapırdılar. 
Gülsarı hiss eləyirdi ki, get-gedə səbri tükənir, öz gücünün, qüvvəsinin 
əlində aciz qalır. Ona elə gəlir ki, içinə alov doldurulub və o alovdan  
 
xilas olmaq üçün tezliklə irəli cummalı, harasa çapdıqca çapmalıdır. 
Buna görə də hakimlər hazırlıq işarəsi verəndə və Tanabay yüyəni buraxanda at  
 
sürətlə irəli çapdı, ortalıqda fırlanıb hansı səmtə qaçacağını müəyyən eləmək 
istədi. Dörd bir tərəfdən səslər ucaldı: “Gülsarı! Gülsarı!..” 
Bu böyük  
 
təntənədə iştirak etmək istəyənlər hər yandan yığılıb gəlmişdilər. Cıdırda 
əlliyəcən atlı vardı. 
Oyunun baş hakimi əlini yuxarı qaldırdı, təntənəli  
 
surətdə elan elədi: 
– Qoy camaat sizə xeyir-dua versin! 
Başlarını ülgüclə qırxdırıb, alınlarını bərk-bərk sarımış atlılar açıq 
əllərini yuxarı  
 
qaldıraraq, cərgə ilə ətrafa toplaşan adamların qarşısından keçdilər, 
yüzlərcə adam eyni səslə: “Amin!” – dedi və yüzlərcə əl alınlarda, üzlərdə  
 
dolanıb salavat çevirdi. 
Sonra atlar asta-asta çəmənliyin doqquz verstliyində olan starta doğru 
axışdılar. Çəməndə isə başqa atlar hərəkətə gəldilər –  
 
piyadalarla süvarilərin cəngi başlandı; yəhərdənsalma, çapa-çapa pulqapma və 
başqa yarışlar qızışdı. Ancaq bütün bunlar hələ giriş idi, əsas şənlik,  
 
əsas məsələ orada – atların çapdığı yerdə olacaqdı. Gülsarı qaça-qaça 
hiddətlənirdi. Görəsən, sahibi niyə onu saxlayırdı, niyə Gülsarını var gücü 
ilə  
 
qaçmağa qoymurdu? Ətrafda başqa atlar çaxnaşırdılar. Onların bu qədər çox 
olmağı və hamısının qaçmağa tələsməyi Gülsarını qəzəbləndirirdi; o,  
 
hirsindən zəncir gəmirir, tələsdiyindən tir-tir əsirdi. 
Nəhayət, start yerində atlar cərgə ilə baş-başa düzüldü, o cərgənin boyunca 
hakim at çapıb  
 
boya-boy gəzindi və dayanıb ağ yaylığını yuxarı qaldırdı. Hamının gözü o 
yaylıqda idi. Nəhayət, yaylıq havada yelləndi. Atlar hərəkətə gəldi və  
 
onlarla birgə Gülsarı da od içində irəli cumdu. Atların ayaqları altında 
torpaq təbil kimi çalındı, toz havaya qalxdı. Süvarilərin hay-küyü,  
 
çığırtısı ətrafı bürüdü, qızışmış, havalanmış atları irəli səyirtdilər. Təkcə 
Gülsarı dördnala çapa bilmirdi, öz löhrəm yerişi ilə gedirdi. Onun gücü  
 
də bunda idi, gücsüzlüyü də. 
Əvvəl atlar dəstə ilə qaçırdılar, ancaq bir neçə dəqiqə keçməmiş bir-birindən 
aralandılar. Atların nə vaxt aralandığını  
 
Gülsarı görmədi, bircə onu gördü ki, öyrənişli qaçağan atlar onu ötüb 
keçirlər, ondan irəlidə gedirlər, yola çıxırlar. İrəlidə gedən atların ayağı  
 
altından qalxan isti çınqıl və gil parçaları Gülsarının üz-gözünə dəyirdi. 
Ətrafda başqa atlar çapırdılar, atlılar çığırışırdılar, açılan tatarı  
 
səsindən qulaq batırdı və toz get-gedə artıb düzü-dünyanı bürüyürdü. Toz 
bulud kimi havaya qalxırdı, atlıların başı üzərində duman süzürdü. Havadan  
 
tər iyi, qızışmış daş iyi, ayaqlanmış yovşan qoxusu gəlirdi. 
Yolun az qala yarısınacan atlar beləcə çapdılar. İrəlidə onacan at dəhşətli 
bir sürətlə  
 
çapırdı, onları ötüb keçmək mümkün deyildi. Ətrafdakı atlıların səsi get-gedə 
uzaqlaşırdı, daldakılar get-gedə daha da dalda qalırdılar, ancaq  
 
Gülsarının hiddəti azalmırdı, çünki başqa atlar hələ də irəlidə gedirdilər və 
boynundakı yüyən onu istədiyi kimi çapmağa qoymurdu. Küləkdən və  
 
qəzəbdən Gülsarının gözləri qaralırdı, yer ayaqları altında sürətlə süzür, 
sürətlə uzaqlaşırdı. O çapdıqca, sanki, Günəş də ona doğru çapır, göydən  
 
od-alov tökülürdü. Gülsarı başdan-ayağa isti tər içində idi və canından tər 
axdıqca o, daha da yüngülləşir, daha da qıvraqlaşırdı. 
Nəhayət, elə bir  
 
vaxt gəlib yetişdi ki, öyrənişli qaçağan atlar gücdən düşüb yavaşıdılar, 
Gülsarı isə hələ təzə-təzə qızışırdı. O öz sahibinin səsini eşidirdi: “Çu,  
 
Gülsarı, çu!” və at var qüvvəsi ilə irəli cumduqca ona doğru çapan Günəşin də 
sürəti artırdı. Gülsarı özündən qabaqdakı atlara çatır, onları bir-bir  
 
ötüb keçir, at sahiblərinin qəzəbli sifəti, havaya qaldırılmış qamçılar, 
tövşüyən, dişləri ağaran atlar arxada qalırdı. Daha dəhnə və yüyən Gülsarıya  
 
mane olmurdu, indi onun belində, sanki, nə yəhər, nə də adam vardı; atda 
yalnız qaçmaq həvəsi qalmışdı, bu həvəslə Gülsarı od tutub yanırdı. 
Buna  
 
baxmayaraq, Gülsarıdan qabaqda iki at hələ də yanaşı çapırdı, birinin bomboz 
rəngi vardı, o biri kürən at idi. Sahiblərinin çığırtısı və qamçı  
 
zərbələri altında onlar bir-birinə aman vermədən çapırdılar. 
Bu qüdrətli atlara çatmaq üçün Gülsarı çox çapdı və nəhayət, yolun yoxuş bir 
yerində  
 
onları geridə qoydu. Təpəciyin üstündən Gülsarı dalğa üstdən aşanlar kimi 
aşdı və elə bil bir anlığa o, havadan asılı qaldı. Gülsarının ürəyi  
 
yerindən oynadı, günün işığı atın gözlərini daha bərk qamaşdırdı və sürətlə 
üzüyenişə çaparkən Gülsarı arxadan gələn atların ayaq səsini eşitdi.  
 
Həmin atlar idilər – boz və kürən. İkisi də qabağa çıxmaqda idi. Onlar 
Gülsarını hər iki tərəfdən haqlayıb onunla az qala çiyin-çiyinə dayandılar və  
 
bir addım da geri qalmadan Gülsarı ilə yan-yana çapmağa başladılar. 
Beləcə xeyli vaxt atlar eyni sürət və eyni yerişlə baş-başa çapdılar və bütün 
bu  
 
vaxt ərzində Gülsarıya elə gəldi ki, onlar tərpənmirlər, yerimirlər, hansı 
naməlum bir qüvvəsə onları hərəkət etməyə qoymur. Yoxsa atlar bir-birini  
 
bu qədər yaxından görə bilərdimi? Gülsarı yanınca çapan hər iki atın 
gözündəki odu-alovu görürdü, onların irəli uzanmış başları, çeynənmiş, 
didilmiş  
 
dəhnə və yüyənləri Gülsarının gözü qabağında idi. Boz at olduqca qəzəbli 
görünürdü; o, inadla qabağa baxırdı, ancaq kürən özünü itirmişdi, çaşqın  
 
halda yan-yörəsinə göz gəzdirirdi. Birinci geridə qalan da elə o oldu. Kürən 
atın əvvəlcə çaşqın və müqəssir gözləri arxada qaldı, sonra onun iri  
 
başı da şişib iriləşmiş burnu ilə birgə yoxa çıxdı; kürən at tamam gözdən 
itdi. Ancaq boz at uzun müddət təslim olmaq istəmədi. Özünü tamam üzüb  
 
əldən salanacan o, Gülsarı ilə yanaşı çapdı, yoruldu, geridə qaldı, ancaq 
qəzəbi azalmadı! Beləcə boz at da məğlub oldu, ancaq özünün məğlub olduğunu  
 
o, sonacan boynuna almaq istəmədi. 
Rəqiblər geridə qalandan sonra Gülsarı üçün nəfəs almaq da bir növ asanlaşdı. 
İndi o, adamların toplaşdığı göy  
 
çəməni görürdü, oradakı çayın gümüş parıltısı Gülsarının gözünə düşməkdə idi; 
orada adamlar var səsləri ilə qışqırırdılar və at son gücünü toplayıb o  
 
səsə doğru çapırdı. Hələ yolda gözləyən azarkeşlər də vardı. Onlar at çapıb 
yol üstdə vərdiş eləyirdilər, qışqırıb bir-birinə hay verirdilər. Gülsarı  
 
birdən-birə zəiflədi. Yol gözünə durdu. Daha onun arxadan xəbəri yox idi, ona 
çatan vardımı, yoxdumu – Gülsarı bilmirdi. Qaçmaq get-gedə  
 
çətinləşirdi, atın qüvvəsi tükənirdi. 
Qarşıda isə böyük bir izdiham vardı, atlı və piyadaların iki böyük dəstəsi 
cərgə ilə qabağa yeriyirdi, səs get- 
 
gedə güclənirdi. Birdən at öz adını açıq-aydın eşitdi: “Gülsarı! Gülsarı! 
Gülsarı!..” İnsanların bu çağırış səsi ata qüvvət verdi və o, var gücünü  
 
toplayıb bir daha irəli cumdu. Ah, insanlar, insanlar! Siz nəyə qadir 
deyilsiniz!.. 
Arası kəsilməyən səs-küy və sevinc sədaları altında Gülsarı  
 
cərgə-cərgə düzülmüş adamların arasından keçdi, addımlarını yavaşıdıb 
çəmənlikdə dövrə vurdu. 
Hələ bu harasıydı ki! Gülsarı azca nəfəs alıb özünə  
 
gələn kimi, onu da, sahibini də dörd tərəfdən əhatə elədilər. Səslər yenidən 
ucaldı: “Gülsarı, Gülsarı, Gülsarı!” Atın adı ilə birgə onun sahibinin  
 
də adı eşidildi: “Tanabay! Tanabay! Tanabay!” 
İnsanlar Gülsarıdan asanlıqla əl çəkmədilər. Bir təntənənin dalınca başqa bir 
təntənə gəldi və sevincdən  
 
gözləri parıldayan at başını dik tutub insanların qarşısında məğrur-məğrur 
dolandı. Şöhrətdən məst olmuş Gülsarı meydanda qalib kimi rəqs elədi,  
 
belini oynatdı, qıçlarını tərpətdi, özünün yenidən qaçmağa hazır olduğunu 
insanların qarşısında nümayiş etdirdi. O anda Gülsarı gözəl idi, qüdrətli  
 
idi, məşhur idi və bunu onun özü də yaxşı bilirdi. 
Tanabay izdihamın qarşısından qalib sevinci ilə keçib xeyli vaxt atın üstündə 
cövlan elədi və yenə  
 
yüzlərcə adam eyni səslə “Amin!” – dedi, yüzlərcə əl alınlarda, üzlərdə 
dolanıb salavat çevirdi. 
Bu vaxt Gülsarı, saysız-hesabsız sifətlər içində o  
 
tanış qadının sifətini gördü. Qadın əlini üzünə çəkib salavat çevirəndə at 
onu əlbəəl tanıdı, halbuki bu dəfə Bübücan özünün həmişəki qara şalında  
 
deyildi, başına ağ yaylıq bağlamışdı. Qadın qabaq cərgədə dayanıb sevinclə 
onlara baxırdı və onun xoşbəxt, mehriban gözləri yenə də aylı gecədə çay  
 
dibində görünən daşlar kimi rəng alıb rəng verirdi. Öz köhnə vərdişi ilə 
Gülsarı birbaş qadına tərəf addımladı, o, qadının yanında dayanmaq  
 
istəyirdi; istəyirdi ki, sahibi o qadınla söhbət eləsin, istəyirdi ki, yenə o 
qadın öz mehriban əlləri ilə onun yalını sığallasın, boynunu-başını  
 
qaşısın, axı, o qadının əlləri qəşəng idi, isti idi; o əllər alnında ağ 
ulduzu olan qulanın dodaqları kimi yumşaq idi, həssas idi. Ancaq, nədənsə,  
 
Tanabay atın yüyənini başqa səmtə çəkirdi və sahibinin hərəkətindən heç nə 
başa düşməyən Gülsarı fırlanır, vurnuxur, tanış qadına sarı dartınırdı.  
 
Görəsən, doğrudanmı Tanabay o qadının burada olduğunu görmürdü, axı bu tanış 
qadınla danışmalı idi, mütləq danışmalı idi... 
 
 
İkinci gün, yəni mayın  
 
ikisi də yenə Gülsarının günü oldu. Həmin gün, günortadan sonra, çölün 
düzündə keçiqapma oyunu başlandı. Bu oyun bir növ atüstə futbol oyununa  
 
bənzəyir, fərq bircə burasındadır ki, bu oyunda oyunçular top yerinə, başı 
kəsilmiş keçidən istifadə eləyirlər, çünki keçinin qəzili uzun olur,  
 
davamlı olur və adamlar at üstdə çapa-çapa aşağı əyilib onun qəzilindən, ya 
da qıçından yapışa bilirlər. 
O gün də çöldə, ata-baba dövründən qalma  
 
qədim sözlər eşidildi, nidalar ucaldı. Yenə atlar çapdılar – yer təbil kimi 
çalındı. Atlı azarkeşlər yarışanların dalınca şığıdı, hay düşdü, haray  
 
qopdu. O günün də qəhrəmanı Gülsarı oldu. Bu dəfə o, hələ oyun başlanmamışdan 
diqqət mərkəzində idi, yarışda ən güclü at hesab olunurdu. Buna  
 
baxmayaraq, Tanabay onu son çarpışma üçün qoruyub saxlayırdı, çünki savaş 
hələ qabaqda idi. Bir azdan atlılara əlbəyaxa olmaq icazəsi veriləcəkdi:  
 
kim daha cəld idisə, keçini qapıb öz kəndinə aparacaqdı. Son savaşa icazə 
verilməsini hamı səbirsizliklə gözləyirdi, çünki oyunun bütün məğzi bunda  
 
idi, üstəlik, son savaşda iştirak etməyə hamının ixtiyarı vardı, burada hər 
kəs öz bəxtini sınaya bilərdi. 
Hələlik atlılar keçi ilə məşq eləyirdilər.  
 
Saralmış may günəşi isə uzaq qazax çöllərində ağır-ağır batmaqda idi. Batan 
günəş eynən yumurta sarısına bənzəyirdi, yumurta sarısı kimi tox idi,  
 
yumru idi və ona göz qırpmadan baxmaq olurdu. 
Qazaxlar və qırğızlar, yəhərlərdən asılıb çapa-çapa, ta axşamacan keçinin 
cəmdəyi ilə oynadılar, onu  
 
bir-birlərinin əlindən qapdılar. Gah yığışıb hay-küylü bir dəstə oldular, gah 
dağılışıb çölə-düzə səpələndilər. 
Axşam düşəndə, uzun, ala-bula kölgələr  
 
yerdə alay-alay qaçışmağa başlayanda, qocalar son savaşa icazə verdilər. Keçi 
ortalığa qoyuldu. Savaş başlandı. 
Atlılar hər tərəfdən keçinin üstünə  
 
axışdı, cəmdəyi yerdən götürmək üçün onlar komalaşdılar, çarpışdılar. Ancaq 
belə bir vurhavurda bu işin öhdəsindən gəlmək o qədər də asan deyildi.  
 
Qızmış atlar bir-birini dişləyirdilər, onların heç biri o birinə aman vermək 
istəmirdi. Nəfəsi daralmış Gülsarı inləyirdi, qaçıb asudəliyə çıxmaq  
 
istəyirdi, ancaq Tanabay keçinin cəmdəyini heç cür ələ keçirə bilmirdi. 
Birdən kimsə heybət-heybət qışqırdı: “Qoymayın, qazaxlar apardılar!” Köynəyi  
 
cırılmış cavan bir qazax bir qızmış qara kəhərin üstündə sıçrayıb ortadan 
çıxdı. Keçini üzənginin altında ayaqları ilə bərk-bərk tutaraq, birbaş  
 
qaçmağa üz qoydu. 
Atlılar yerbəyerdən qışqırdılar: – Qoymayın! Qara kəhəri qoymayın! Tez ol, 
Tanabay, çatsan sən çata bilərsən! 
Qara kəhər minmiş qazax  
 
keçini üzəngidən sallada-sallada atını günbatan səmtə çapdı. Elə çapdı ki, 
elə bil, günəşin özünə çatacaqdı, qarışıb günün şüasında əriyəcəkdi. 
Ancaq  
 
sahibi Gülsarını hələ də saxlamışdı, niyə saxlamışdı – at bilmirdi. Ancaq 
Tanabay öz işini yaxşı bilirdi. Axı, böyük bir atlı dəstəsi qazax igidinin  
 
dalınca çapırdı, atlılar öz həmyerlilərinin köməyinə gedirdilər, onlar qara 
kəhərdən aralanınca gözləmək lazım idi. Bu boyda atlı dəstəsinin  
 
əhatəsində əldən getmiş qəniməti heç bir qüvvə ilə ələ keçirmək olmayacaqdı. 
Yenə ümid təkbətək savaşa qalırdı. 
Münasib vaxt çatan kimi Tanabay atın  
 
cilovunu buraxdı. Gülsarının irəli cummağı ilə axışıb köməyə gedən qazax 
atlılarının geridə qalmağı bir oldu. Gülsarı ilə qara kəhərin arasındakı  
 
məsafə o saatca qısaldı, çünki qara kəhərin ağır yükü vardı, ona çatmaq asan 
idi. Tanabay Gülsarını qazax atlısının sağ cinahına yönəltdi. Keçi qara  
 
kəhərin sağ yanında, qazax atlısının ayaqları arasında idi. Onlar lap 
yaxınlaşdılar, keçinin qıçından yapışmaq üçün Tanabay əyilib əlini irəli  
 
uzatdı. Ancaq qazax böyük cəldliklə ovu sağ yanından sol yanına aşırdı. Yenə 
atlar günbatan tərəfə çapdılar. İndi Tanabay bir qədər aralanıb qazax  
 
atlısına sol tərəfdən hücum etməli idi. Gülsarını qara kəhərdən ayırmaq çətin 
olsa da, Tanabay bir qədər aralandı, qazağın soluna keçdi. Ancaq qazax  
 
bu dəfə də çox cəld tərpəndi, keçini sağ cinahına aşırdı. Vəcdə gəlmiş 
Tanabay qışqırıb: 
– Əhsən! – dedi və atlar yenə də günəşə doğru səyirtdilər. 
Tanabayın bu dəfəki rəqibi çox güclü rəqib idi. Ancaq daha vaxtı itirmək 
olmazdı. Tanabay öz atını qonşu atın lap böyrünə dirədi, əyilib qara kəhərin  
 
yəhəri üstünə düşdü. Qazax atlısı, nə qədər çalışdısa, Tanabayın əlindən 
qurtulub qaça bilmədi. Gülsarının cəldliyi sayəsində o şığıyıb qara kəhərin  
 
lap boynundan asıldı. Nəhayət, Tanabay keçinin ayağından yapışdı, onu özünə 
tərəf çəkməyə başladı. Ova sağdan həmlə eləmək Tanabay üçün əlverişli  
 
idi, üstəlik, o, cilovu da buraxmışdı, hər iki əli boş idi. Buna görə də, 
Tanabay keçini dartıb yarıyacan ələ keçirə bildi. 
– İndi möhkəm dur, qazax  
 
qardaş! 
– Qələt eləyirsən, qonşu, verməyəcəyəm! 
Onlar əlbəyaxa oldular. Bir ovun üstünə şığımış iki qartal kimi tutaşdılar. 
Atlılar söyüşdülər,  
 
fısıldadılar, bir-birini qorxutmaq üçün vəhşi kimi nərə çəkdilər; əllər bir-
birinə sarıldı, dırnaqların qanı axdı. Adamların bu dəli savaşına  
 
qoşulmuş atlar da qəzəblə kişnədilər, bir-birinə aman vermədən batan al-
qırmızı günəşə doğru səyirtdilər. 
Bizim üçün belə qorxmaz oyunlar qoyub gedən  
 
atalarımıza min rəhmət! 
Yenə keçi hər iki atlının əlində idi və yenə atlar günəşə doğru çapırdılar. 
Savaşın son həddi yaxınlaşırdı. Var gücünü  
 
səfərbər eləmiş atlılar dişlərini qıcayıb səssiz-səmirsiz çarpışırdılar, 
onların hər ikisi keçinin cəmdəyini öz ayaqlarının arasına almaq istəyirdi,  
 
onların hər ikisi bu savaşda qalib gəlmək istəyirdi. Qazax güclü idi. Onun 
yoğun və möhkəm biləkləri vardı, üstəlik, o, Tanabaydan çox-çox cavan idi.  
 
Ancaq təcrübə də az iş deyil, o hər addımbaşı Tanabayın dadına çatırdı. Heç 
gözlənilmədən Tanabay sağ ayağını üzəngidən çıxartdı, onu kəhər atın  
 
böyrünə dirədi. İndi, ovu özünə tərəf çəkə-çəkə, Tanabay ayağı ilə rəqibin 
atını itələyirdi və qazağın əlləri yavaş-yavaş boşalırdı. 
Məğlub olan rəqib  
 
son vasitəyə əl atdı. 
– Bərk dur! – deyib elə bir təkan verdi ki, Tanabay az qaldı top kimi 
yəhərdən sıçrasın. Ancaq o, yəhərin üstündə bərk dayandı.  
 
Qalib sevinci ilə nərə çəkib, atın başını döndərdi. Tanabay, zəhmətlə 
qazandığı qəniməti ayaqları arasında sıxaraq, qaçmağa üz qoydu. Bu yandansa  
 
böyük bir atlı dəstəsi onun üstünə gəlirdi. 
– Gülsarı! Gülsarı! Tutun, qoymayın! Qazaxlar hər tərəfdən qışqırışırdılar: 
– Oybay, Tanabay qoyma qaçdı! 
İndi əsas məsələ qaçıb qazaxlardan uzaqlaşmaq idi, indi gərək öz həmyerliləri 
tezliklə Tanabayı əhatə edəydilər. 
Səmtini qazaxlardan o yana salmaq  
 
üçün Tanabay cilovu bərk-bərk çəkib bir daha atın başını çöndərdi. At onun ən 
adi hərəkətlərini də başa düşürdü. Qovanların əlindən xilas olmaq üçün  
 
o, gah o yana, gah bu yana səyirdir, ən çətin vəziyyətlərdən çıxış tapırdı. 
Atın üstündə çapa-çapa Tanabay ürəyində Gülsarıya təşəkkür eləyirdi: “Sağ  
 
ol, Gülsarı, sağ ol, mənim qəşəng atım, ağıllı atım!..” 
Gülsarı az qala qarnı üstdə sürünüb çox çətin bir maneəni dəf elədi və birbaş 
qaçmağa üz  
 
qoydu. Bu vaxt Tanabayın həmyerliləri tez özlərini yetirdilər, yanlardan atın 
dövrəsinə çəpər çəkdilər, sıxlaşıb arxa tərəfi möhkəmlətdilər və böyük  
 
bir dəstə ilə onlar hay vurub irəli axışdılar. Ancaq qazaxların dəstəsi yenə 
də onların qarşısına çıxdı. Qırğızlar atların başını bir daha döndərməli  
 
oldular, yenidən geriyə çəkilib, yenidən irəli cumdular. Havada uça-uça 
qanadlarını dəyişən bir dəstə quş kimi onlar gah o səmtə, gah bu səmtə  
 
səyirdərək, geniş çöldə at çapdılar. Qovanlar qovdu, qaçanlar qaçdı. Yenə toz 
havaya qalxdı. Yenə səsdən qulaq batdı. Öz atı ilə birgə yerə dəyən  
 
kim, yəhərdən qopub atın başından aşan kim... adamlar yıxılırdılar da, 
dururdular da, ancaq bu maraqlı oyundan heç kəs əl çəkmək istəmirdi, oyun  
 
hamını vəcdə gətirmişdi, hamını valeh eləmişdi. Belə yerdə heç kəs heç kəs 
üçün cavabdeh deyildir. Cəsarət və qorxmazlıq eyni anadan doğulmuşdur. 
 
 
Günəş öz son şüalarını üfüqlərdən yığışdırıb getməkdə idi. Düzlər boz rəngə 
bürünmüşdü, ancaq axşamın mavi sərinliyində atlar hələ də çapırdılar,  
 
oyun hələ də davam eləyirdi. Daha heç kəs hay verib qışqırmırdı, heç kəs heç 
kəsi qovmurdu, atlılar çapmaqdan həzz alırdılar və səssiz-səmirsiz çapıb  
 
gedirdilər. Sonu görünməyən atlı dəstəsi bir qara dalğa kimi bu təpədən-o 
təpəyə aşdıqca atların ayağı altında torpaq səslənirdi. Bəlkə, bu səsdəki  
 
musiqini dinləmək üçün atlılar belə səssiz-səmirsiz çapırdılar? Kim bilir, 
qazax dombrasının və qırğız komuzunun gur səsi də, bəlkə, bu səsdən  
 
yaranmışdır! 
Atlılar çaya yaxınlaşırdılar. Qabaqda, axşam toranına bürünmüş kolluqlar 
arasında, çay bozara-bozara axırdı. Daha bir şey qalmamışdı.  
 
Çayın o tayında oyun qurtaracaqdı – kənd orada idi. Tanabay və onu əhatə 
eləyən atlılar hələ də çiyin-çiyinə çapırdılar. Hələ dəstə dağılmamışdı.  
 
Ortalıqda Gülsarı gedirdi, atlılar onu, qiymətli yük aparan gəmi kimi, 
müşayiət eləyirdilər. 
Gülsarı yorulmuşdu, yaman yorulmuşdu. Bugünkü oyun onu  
 
bərk incitmişdi, lap haldan-halətdən salmışdı. Yanınca at sürən iki nəfər 
Gülsarının cilovundan yapışmışdı, onlar Gülsarını yıxılmağa qoymurdular.  
 
Qalan atlılar Tanabayı üzük qaşı kimi araya almışdılar. Tanabaysa keçini 
yəhərin qabaq tərəfinə qoyub, döşü ilə hələ də mühafizə eləyirdi. Tanabayın  
 
başı hərlənirdi, o özünü birtəhər yəhərin üstündə saxlamışdı. Yaxında adamlar 
olmasaydılar, bəlkə, Tanabayın özü də, atı da yıxılardı. Bir vaxt ata- 
 
babalar da, yəqin ki, əldə etdikləri qəniməti belə qaçırtmışdılar, yəqin ki, 
bu yolla onlar igid pəhləvanları əsirlikdən qurtarmışdılar... 
Bu da çay,  
 
bu da çəmən, bu da çay keçidi. Çaydakı keçid yeri qaranlıqda zorla seçilirdi. 
Atlılar dəstə ilə suya tökülüşdülər, çay kükrədi, coşub-daşdı. Suyun  
 
xışıltısı və at nallarının çıqqıltısı altında onlar Gülsarını dartıb o biri 
sahilə çıxartdılar. Vəssalam! Qələbə çalındı! 
Atlıların biri keçini  
 
Tanabaydan alıb sürətlə kəndə sarı çapdı. Qazaxlar çayın o tayında qaldılar. 
Qırğızlar onlara əl eləyib: 
– Sağ olun! – dedilər. – Belə şən oyunlara  
 
həmişə siz gələsiz! 
– Sağlıqla qalın! – deyə qazaxlar o biri sahildən səsləndilər. – İnşallah, 
payızda görüşərik! 
Sonra axşam idi, şər qarışmışdı,  
 
Tanabay qonaqlıqda əyləşmişdi, Gülsarını həyətdə başqa atların yanına 
bağlamışdılar. Gülsarı heç vaxt bu qədər yorulmamışdı, onun bugünkü 
yorğunluğu  
 
ilk dəfə yəhər altda gəzdiyi o günün yorğunluğunu xatırladırdı. Ancaq, indiki 
ilə müqayisədə, o vaxtkı Gülsarı söyüd çubuğu kimi namnazik bir şey  
 
idi. Evdə Gülsarının söhbətini eləyirdilər. 
– İçək Gülsarının sağlığına, Tanabay, o olmasaydı, oyun əldən getmişdi. 
– O qara kəhər də az aşın duzu  
 
deyildi ha, şir kimi bir şey idi. Hələ yiyəsini demirəm. O gədə çox uzağa 
gedəcək! 
– Onu düz deyirsən. Ancaq bir şey mənim gözümün qabağından çəkilib  
 
getmir: əlbəyaxadan sonra gördünmü Gülsarı neçə əyilib keçdi, az qaldı ki, 
qarnı yerə dəysin. Yadıma salıram – tüklərim biz-biz olur. 
– Ba! Buna söz  
 
ola bilməz ki! Keçmişlərdə bu cür atların üstündə batırlar gəzərdi. At deyil, 
görsətmə şeydir! 
– Tanabay, madyanların yanına bunu nə vaxt  
 
buraxacaqsan? 
– Elə hərdən indi də qaçır, ancaq mən bilən, tezdir hələ. Gələn yaz əsil 
vaxtı olacaq. Fikrim var payızda qatım ilxıya, yesin, bir az  
 
əmələ gəlsin... 
O axşam kişilər çox oturdular, oyunu təpədən-dırnağacan təhlil eləyib, atı 
təriflədilər, Gülsarısa həyətdə dayandı, cilovunu gəmirə- 
 
gəmirə tərini soyutdu. Bu gecə o, səhərəcən ac-susuz ayaq üstdə qalmalı idi. 
Ancaq Gülsarıya əzab verən aclıq deyildi. Onun beli ağrıyırdı, qıçları  
 
özünün deyildi, dırnaqları od tutub yanırdı, bayaqkı oyunun hay-küyü hələ də 
atın qulaqlarında səslənirdi. Gülsarı arabir diksinirdi, fısıldayıb  
 
qulaqlarını şəkləyirdi. Onun ot üstdə ağnamağı gəlirdi; örüşdə atlarla birgə 
otlamağı, atılıb-düşməyi gəlirdi. Ancaq Tanabay hələ də məclisdə  
 
oturmuşdu. 
O, evdən, nəhayət ki, həyətə çıxdı, qaranlıqda yırğalana-yırğalana Gülsarıya 
yaxınlaşdı. Tanabayın ağzından tünd, yandırıcı iy gəlirdi.  
 
Gülsarı çox nadir hallarda bu iyi sahibinin nəfəsində duyurdu. Axı, at 
haradan biləydi ki, bir il keçəcək və ağzından müdam bu cür iy gələn bir 
adamı  
 
o öz belində daşıyacaq, o adama da, o murdar iyə də nifrət eləyəcəkdir? 
Tanabay atın başına sığal çəkib, əlini tərliyin altına soxdu. 
– Hə, qardaş, bir  
 
az soyumusan! – dedi. – Necə? Yorulmusan? Mən də yorulmuşam, it kimi 
yorulmuşam. Yaxşı, tərs-tərs baxma görək, pis iş görməmişəm ki, sənin 
sağlığına  
 
içmişəm bir az. Bayramdır. Bir az olar. Yadında qalsın, qardaş, mən öz 
həddimi bilən adamam. Davada da bilmişəm. Yaxşı, yaxşı, özünü yığışdır, 
gözümə  
 
düz bax. Bu saat dağa çıxarıq, yaxşıca dincələrik... 
O, atın tapqırını bərkitdi, evdən çıxan adamlarla sözləşib-xudahafizləşdi, 
hərə öz atına minib  
 
getdi. 
Tanabay həyətdən çıxanda kəndin küçələri yuxuya getmişdi. İşıqlar sönmüşdü. 
Tam sakitlik idi. Haradasa, lap uzaqda, tırıldayan traktorun səsi  
 
zorla eşidilirdi. Ay çıxmışdı, bağlarda almaların çiçəyi ağarırdı, haradansa 
bülbül səsi gəlirdi. Nədənsə, bütün kənddə bircə bülbül vardı. O  
 
oxuyurdu, susub öz səsinə qulaq asır, sonra nəğməsinə təzədən başlayırdı. 
Tanabay atı saxladı. 
– Sən bir gözəlliyə bax! – dedi. – Sakitliyə bax! Bülbül  
 
oxuyur, vəssalam! Özgə səs-səmir yoxdur. Fikir verirsənmi, Gülsarı? Eh, sənə 
nə var! Sənə ilxı lazımdır. Ancaq mən... 
Onlar dəmirçi dükanının yanından  
 
ötdülər, indi gərək kəndin ayağındakı küçədən keçib çaya enəydilər, dağlara – 
ilxının yanına yol oradan gedirdi. Ancaq, nədənsə Tanabay Gülsarının  
 
başını ayrı səmtə çevirdi. Atı kəndin ortası ilə sürüb, küçənin axırında, o 
tanış qadının yaşadığı evin qabağında saxladı. Xırdaca köpək hürə-hürə  
 
onların üstünə gəldi, sonra səsini kəsib quyruğunu buladı. Tanabay susdu, 
nəsə fikirləşdi. Sonra o, ah çəkib atın cilovunu tərpətdi və onlar təzədən  
 
yola düzəldilər. 
Kənddən çıxıb çaya sarı enən kimi Tanabay atı tələsdirməyə başladı. 
Gülsarının özü də tələsirdi, tezliklə küçəboyu çatmaq, ilxıya  
 
qarışmaq istəyirdi. Çəmənliyi keçdilər. Çaya endilər. Gülsarının ayağındakı 
nallar qum üstündə xırçıldadı, soyuq su atın qıçlarını üşütdü. Ancaq  
 
sahibi onu çayı keçib sahilə çıxmağa qoymadı. Heç gözlənilmədən Tanabay bərk-
bərk atın cilovunu çəkdi, Gülsarını geriyə döndərdi. Gülsarı başını  
 
silkələyib inad göstərdi – sahibi, yəqin ki, səhv eləmişdi. Axı, niyə də 
onlar geri qayıtmalı idilər? Bu qədər yol getmək olardımı?! Ancaq Tanabay  
 
qamçını qaldırıb atın belinə ilişdirdi. Belə şeydən Gülsarının heç xoşu 
gəlmirdi. Hirsindən yüyəni gəmirə-gəmirə at könülsüz geri döndü. Yenə həmin  
 
çəmənlik, yenə həmin yol, yenə onlar həmin evin qabağında dayandılar. 
O evin qabağında Tanabay yenə də yəhərin üstündə qurcalanırdı, gah cilovu  
 
çəkirdi, gah üzəngini tərpədirdi, heç özü də nə elədiyini bilmirdi. Sonra 
onlar darvazanın lap ağzında dayandılar. Əslində burada darvaza yox idi.  
 
Köhnə darvaza yerində bir-iki əyri ağac qalmışdı. Yenə it hürə-hürə qaçıb 
onların üstünə gəldi və yenə səsini kəsib, quyruğunu buladı. Evdə işıq  
 
sönmüşdü, səs-səmir kəsilmişdi. 
Tanabay yəhərdən düşüb, atı da dalınca çəkdi, həyətə girib pəncərənin 
şüşəsini ehmalca çıqqıldatdı. İçəridən: 
– Kimdir?  
 
– dedilər. 
– Mənəm, Bübücan, aç qapını. Eşidirsənmi, Bübücan, mənəm! 
Evdə çırağı yandırdılar, pəncərəyə zəif işıq düşdü. Bübücan qapıya çıxdı. O,  
 
əyninə ağ don geymişdi, yaxası açıq idi. Bübücanın qara saçları çiyninə 
səpələnmişdi, ondan qadın bədəninin isti qoxusu və o naməlum qəribə otun iyi  
 
gəlirdi. 
– Bu nə işdir? Haradan belə, gecənin bu vaxtı? 
– Bağışla, oyunumuz gec qurtardı. Bərk yorulmuşam. At da lap əldən düşüb, 
gərək bir yerə  
 
bağlayım, dursun, özün bilirsən ki, köçəbə uzaqdır. 
Bübücan susdu. 
Yenə onun gözləri aylı gecədə çay dibində görünən daşlar kimi rəng alıb, rəng 
verdi.  
 
İndi qadın Gülsarıya yaxınlaşmalı idi, onun boynuna-başına sığal çəkməli idi, 
ancaq bu dəfə nədənsə o, ata yaxın gəlmədi. Bübücan üşüyüb çiyinlərini  
 
oynatdı. 
– Soyuqdur, – dedi və xısın-xısın gülümsəyib əlavə elədi: – Niyə durmusan? 
Madam ki belədir, keç içəri. Eh kişilər, kişilər! Sən orda  
 
səhərdən at çapırsan, mən də burda ürəyimi yeyə-yeyə oturmuşam. Təzədən uşaq 
olmusan. Yaxşı, gəl, içəri keç! 
– Bu saat gəlirəm. Qoy atı yerbəyer  
 
eləyim. 
– Bağla ora – divarın dalına. 
Tanabay atı divarın dibinə çəkdi. Gülsarı öz sahibini heç vaxt bu halda 
görməmişdi – Tanabayın əlləri əsirdi. O,  
 
yüyəni tələsə-tələsə atın boynundan çıxartdı, ancaq tapqırların üstündə çox 
əlləşdi, birini boşaltdı, o birini eləcə qoyub getdi. 
Onlar içəri girdilər  
 
və pəncərədəki işıq söndü. 
Belə yad bir yerdə tək-tənha dayanmağa Gülsarı öyrənməmişdi. 
Aydınlıq idi. At başını qaldırıb divarın üstündən, uzaqlarda  
 
süd kimi ağaran dağlara baxırdı. Öz həssas qulaqları ilə Gülsarı ən adi 
xışıltıları belə eşidirdi. Arxda su şırıldayırdı. Haradasa, uzaq çöllərdə  
 
yenə həmin traktor tırıldayırdı və yenə həmin tənha bülbül bağlarda nəğmə 
oxuyurdu. Qonşu həyətdəki almanın çiçəkləri meh əsdikcə səpələnir,  
 
Gülsarının yalına, boynuna, başına tökülürdü. 
Gecənin toranı tədricən çəkilib getməkdə idi. Yorulub əldən düşmüş at 
ayaqlarını fasiləsiz qaldırıb  
 
qoyur, ağrısını, ağırlığını gah bu qıçının, gah o qıçının üstünə salaraq, 
səssiz-səmirsiz, sahibinin yolunu gözləyirdi. Bundan sonra hələ çox-çox  
 
gecələri bu həyətdə gecələyəcəyini Gülsarı bilmirdi. 
Tanabay dan söküləndə evdən çıxdı, yüyəni öz isti əlləri ilə Gülsarının 
başına keçirdi. Onun  
 
əllərindən də indi o naməlum otun ecazkar qoxusu gəlirdi. 
Sonra onlar vidalaşdılar. Qadın Tanabayın qoynuna sığındı və Tanabay onu 
öpdükcə öpdü. 
– Nə  
 
yaman dalayan saqqalın var, – deyə qadın xısın-xısın dilləndi. Sonra o, 
Tanabayın qoynundan çıxdı. – Tələs, – dedi, – gecdir, işıqlanır. – Bübücan  
 
çevrilib getmək istədi, Tanabay arxadan çağırdı: 
– Bura gəl, Bübücan, gəl atın başını tumarla. Gör necə altdan-altdan sənə 
baxır, bayaqdan tumar  
 
gözləyir. 
– Buy, başıma xeyir, lap yadımdan çıxıb ki, – deyə qadın gülümsədi. – Bura 
bax, xalis alma çiçəyinə bülənib! – Yenə o, Gülsarını xoş  
 
sözlərlə dindirdi. Əlləri ilə atın boynuna-başına sığal çəkdi: o əllər ki, 
qəşəng idi, isti idi, alnında ağ ulduzu olan qulanın dodaqları kimi yumşaq  
 
və həssas idi. 
Onlar çayı keçəndən sonra Tanabay oxumağa başladı. Bu yolları mahnı ilə 
getmək o gün də Gülsarıya xoş gəlirdi, həm də o gün Gülsarı  
 
bərk tələsirdi, örüşə çatmaq istəyirdi, ilxıya yetişmək istəyirdi. 
Gülsarının şöhrət qazandığı həmin may ayı onun sahibi üçün də unudulmaz bir 
dövr  
 
oldu. O vaxtdan Tanabay gecə növbəsinə keçdi, bununla da Gülsarının, necə 
deyərlər, gecə həyatı başlandı. O, gündüzlər otlayırdı, dincəlirdi,  
 
gecələrsə sahibi ilxını dərəyə doldururdu və onlar yenə də həmin həyətə 
çapırdılar. Ertəsi gün hələ səhərin gözü açılmamış Tanabay yenə atın belində  
 
hazır olurdu. Gizli yollarla, dar cığırlarla at oğrusu kimi xəlvət çapa-çapa 
onlar gəlib ilxıya yetişirdilər. Atları dərədən çıxarıb bir-bir sayandan  
 
sonra Tanabay özünə gəlirdi. Ancaq atın işi daha çətin idi. Oraya gedəndə də, 
oradan qayıdıb gələndə də sahibi onu tələsdirirdi. Üstəlik, gecənin  
 
qaranlığında, əyri-üyrü cığırlarla yol getmək o qədər də asan məsələ deyildi. 
Fəqət, nə etmək olardı, insan belə istəyirdi. 
Ancaq atın istəyi başqa  
 
idi. Əgər ixtiyarı özündə olsaydı, o, heç vaxt ilxıdan ayrılmazdı. Gülsarı 
əsil ayğıra çevrilirdi. Hələlik o, ilxıdakı burnu yelli bala ayğırlardan  
 
biri ilə gəzib-dolansa da son vaxtlar madyan dalınca qaçanda onların davası 
düşürdü. Tez-tez Gülsarı boynunu əyib, quyruğunu qaldırır, ilxının  
 
qabağında lovğa-lovğa gərdiş eləyirdi. O kişnəyib nərə çəkirdi, madyanların 
budlarını dişləyirdi və bundan, görünür, dişilərin xoşu gəlirdi, onlar  
 
Gülsarının böyrünə qısılıb bala ayğıra acıq verirdilər. Bala ayğır da özünə 
görə deyildi, köhnənin davakarı idi, çox vaxt Gülsarı öz ehtirasının  
 
cəzasını çəkirdi, bala ayğırın qabağından qaçıb can qurtarmalı olurdu. Ancaq 
bu da o uzaq həyətdə tək-tənha dayanmaqdan yaxşı idi. Orada Gülsarı  
 
madyanlar üçün darıxırdı. Xeyli vaxt vurnuxurdu, ayaqlarını yerə döyürdü, 
sonra yorulub sakit dayanmağa məcbur olurdu. Kim bilir, bu gecə səfərləri  
 
nə qədər çəkəcəkdi – əgər o əhvalat olmasaydı... 
O əhvalat gecələrin birində baş verdi, yenə Gülsarı həyətdə idi, ilxı üçün 
darıxırdı, sahibinin  
 
yolunu gözləyirdi. Gülsarı ayaq üstdə mürgüləyirdi, çünki cilovu ucadan 
dirəyə bağlamışdılar, bu halda uzanmaq mümkün deyildi. At hər dəfə başını  
 
əyəndə dəhnələr ağzını kəsirdi, ancaq yuxu da Gülsarını rahat qoymurdu. 
Havada nəsə bir ağırlıq vardı, qara buludlar göyün üzünü almışdı. 
Yarı yuxulu,  
 
yarı oyaq halda Gülsarı birdən-birə ağacların bərk-bərk silkələndiyini hiss 
elədi, sanki, kimsə qəfildən ağacların üstünə düşmüşdü, onları gücü  
 
gəldikcə tərpədirdi. Külək vıy-vıy vıyıldayırdı, həyətdəki boş sərnici 
danqadanq yumbalayırdı, şəriddən pal-paltarı götürüb atırdı. Köpək heybət- 
 
heybət zingildəyirdi, ora-bura vurnuxurdu, girməyə yer axtarırdı. Gülsarı 
hiddətlə fısıldadı, qorxudan qulaqlarını şəkləyib tərpətmədən dayandı. O  
 
yanda – çöl tərəfdə, qara zülmətin içində nəsə şübhəli-şübhəli qaynayırdı və 
nəsə qorxunc bir şey gurultu ilə axışıb həyətə sarı gəlirdi. Sonra nəsə  
 
xarçıldadı, sanki gecəni bir nəhəng ağac kimi ortadan sındırdılar, göy 
guruldadı, ildırım qara buludu cadar-cadar elədi. Yağış töküldü. Gülsarı ilan  
 
vurmuş kimi sıçrayıb, səsi gəldikcə kişnədi. Bu saat onun daxilində əbədi 
instinkt baş qaldırmışdı. İlxı gözünün qabağında dayanmışdı. Belə qorxunc  
 
bir vaxtda o öz nəslinin köməyinə getməli idi. İnstinkt Gülsarını oraya 
çağırırdı və dəhşətə gəlmiş at yüyənin, dəhnənin, onu burada dayanmağa məcbur  
 
eləyən nə vardısa hamısının əleyhinə qiyam qaldırmışdı. O özünü didib-
dağıdırdı, dırnaqları ilə torpağı eşirdi və fasiləsiz kişnəyərək, bu səsə  
 
ilxının da səs verməyini gözləyirdi. Ancaq tufan ulayırdı, vıyıldayırdı, 
ətrafda özgə bir səs eşitmək mümkün deyildi. Kaş Gülsarı o yüyəni qıra  
 
biləydi!.. Tanabay ağ köynəkdə həyətə cumdu, sonra qadın çıxdı, o da ağ 
köynəkdə idi. Bir andaca yağış onların hər ikisini qaraltdı. İldırım çaxdı.  
 
Qadının da, Tanabayın da qorxmuş gözləri göründü. İldırım evi də 
işıqlandırdı, evin açıq qapısı çırpılırdı. 
Bərkdən çığıra-çığıra Tanabay atın üstünə  
 
yeridi. 
– Dayan! Dayan! – O, atı açmaq istəyirdi. Ancaq at heç kimi tanımırdı. 
Gülsarı dişlərini qıcırdıb sahibinin üstünə yeriyirdi, dırnaqları ilə  
 
divarı qazıyırdı, divar sökülüb tökülürdü, sarğı yerindən oynayırdı. Divarın 
dibinə qısıla-qısıla Tanabay birtəhər qabağa yeridi, əlləri ilə başını  
 
tutub özünü ata yetirdi və bərk-bərk yüyəndən yapışıb sallandı. O, ucadan 
qadını çağırdı: 
– Tez ol, ipi aç görüm! 
Bübücan ipi açan kimi Gülsarı  
 
yerindən götürüldü, dikəlib dal ayaqları üstündə fırlanaraq, Tanabayı həyət 
boyunca sürüdü. 
– Tez ol, qamçını gətir! 
Qadın qamçı dalınca qaçdı. Tanabay  
 
qamçını atın baş-gözünə vurdu. 
– Dayan, – dedi. – Dur görüm, öldürərəm səni! – Tanabay yəhərə sıçramaq 
istəyirdi, bu saat o özünü ilxıya yetirməli  
 
idi. Görəsən, orda nələr olmuşdu? Sel ilxını haralara qovub aparmışdı? 
Elə Gülsarı da bunu istəyirdi. Ancaq tez – elə bu saat, bu dəqiqə! İnstinkt  
 
Gülsarını çağırırdı. O, buna görə dik yuxarı qalxmışdı, buna görə kişnəyirdi, 
buradan qaçmaq istəyirdi. 
Yağışsa tökürdü, şırhaşır tökürdü, şimşəkdən  
 
parçalanmış gecəni tufan çulğalayırdı. 
Tanabay bir daha qışqırıb qadına əmr elədi: 
– Yüyəni tut! – dedi və qadın yüyəni tutan kimi o sıçrayıb yəhərin  
 
üstünə düşdü. Hələ Tanabay yəhər üstdə rahatlanmamış at həyətdən götürüldü, 
Bübücan cilovu nə vaxt əlindən buraxdığını bilmədi, uçunub yağış  
 
gölməçəsinə düşdü. 
Daha Gülsarı üçün nə qamçı, nə yüyən vardı, daha o, sahibinin səsini də 
eşitmirdi, gecənin tufanında sel kimi axıb gələn leysan  
 
yağışının arası ilə çapdıqca hansı gizli bir qüvvəsə ona yol göstərirdi. 
Sahibinin tabeliyindən çıxmış at hökmsüz, ixtiyarsız insanı kükrəyən  
 
çaylardan, gurlayan sulardan, kolluqlardan, çökəkliklərdən, dərələrdən 
keçirirdi; çapırdı, durmadan çapırdı. Gülsarı heç vaxt belə sürətlə 
çapmamışdı  
 
– nə o bayram cıdırında, nə də qorxunc keçiqapma oyununda. 
Quduzlaşıb divə dönmüş atın üstündə Tanabay necə çapdığını bilmirdi. Yağış 
alov kimi üzünə  
 
vururdu, sifətini, canını yandırırdı. Tanabayın beynində yalnız bir fikir 
dolanırdı: “Görəsən, ilxı necə oldu? İndi atlar haradadırlar? Allah  
 
eləməsin ki, çayın aşağısına axışsınlar, gedib dəmir yoluna tökülsünlər. 
Toqquşma! Allah, özün kömək ol! Ya babaların ruhu, siz hardasınız, mənə  
 
kömək olun! Yıxılma, Gülsarı, yıxılma! Məni ora yetir, çölə – ilxının 
yanına!” 
Orada – çöldə isə ağ şimşəklər çaxırdı, ağ alov gecənin qaranlığını  
 
itirirdi. Yenə zülmət, yenə tufan, bir yandan yağış, bir yandan külək. 
İşıq, qaranlıq. İşıq, qaranlıq... 
Qızmış at şahə qalxırdı, kişnəyib ağzını  
 
cırırdı. O çağırırdı, səsləyirdi, öz ilxısını axtarırdı: “Ey siz, hardasınız? 
Səs verin!” Bunun cavabında göy guruldayırdı – yenə hücum, yenə  
 
axtarış, yenə tufan... 
İşıq, qaranlıq. İşıq, qaranlıq... 
Tufan səhərə yaxın dayandı. Buludlar yavaş-yavaş çəkilməyə başladı, ancaq 
şərq tərəfdə hələ də  
 
göy guruldayırdı, buludlar gərnəşirdi, toqquşurdu. Cadar-cadar olmuş 
torpaqdan buxar qalxırdı. 
Bir neçə ilxıçı həndəvərdə dolanıb dağılışmış atları  
 
bir yerə yığırdı. 
Arvadısa Tanabayı axtarırdı, daha doğrusu, axtarmırdı, yolunu gözləyirdi. 
Hələ tufan başlayanda o atlanıb qonşularla birgə ərinin  
 
köməyinə getmişdi. İlxını tapmışdılar, qovub qaya arasına yığmışdılar. Ancaq 
Tanabay yox idi. Başqaları zənn etmişdi ki, Tanabay haradasa azıb. Ancaq  
 
Tanabay azmamışdı – bunu arvadı yaxşı bilirdi. İndi qonşu uşağı qışqırıb: 
“Odur, Caydar-apa, gəlir! – deyə qabağa qaçanda qadın yerindən tərpənmədi.  
 
O, atın üstündə dinməz-söyləməz oturub, öz xəyanətkar ərinə tamaşa elədi. 
Tərləmiş atın üstündə Tanabay, papaqsız-filansız, bircə alt köynəyində  
 
hirsli-hirsli gəlirdi. Gülsarının sağ qıçı axsayırdı. 
Uşaq qaçıb qabağa çıxdı: 
– Biz də bayaqdan sizi axtarırıq! – dedi. – Caydar-apa lap narahat  
 
olmuşdu... 
Doğrudan, da uşaq ki, uşaq... Tanabay: 
– Azmışdım, – dedi. Dili topuq vurdu. Ər-arvad beləcə görüşdülər. Arada özgə 
bir söz olmadı. Uşaq  
 
qaçdı, ilxını qayalıqdan çıxarmağa getdi və yalnız o qaçandan sonra qadın 
dilləndi: 
– Heç, deyəsən, paltarını geyməyə də vaxt tapmamısan. Yaxşı ki,  
 
çəkmən, şalvarın yadından çıxmayıb. Heç utanmırsan? O boyda uşaqların 
atasısan, ancaq... 
Tanabay heç nə demədi. Axı, nə deyə bilərdi? 
Bu vaxt ərzində  
 
uşaq ilxını qovub gətirdi, atların hamısı sağ-salamat idi. Caydar uşağı 
çağırdı: 
– Gəl evə, Altıke! Bu gün sizdə də, bizdə də iş çoxdur. Külək  
 
yurtları alt-üst eləyib. Gəl gedək yığışdıraq. 
Sonra qadın lap astadan ərinə müraciət elədi: 
– Dur burda, mən gedim yeməyə bir şey gətirim, bir şey də  
 
tapım verim sal əyninə. Bu cür camaat arasına çıxmaq olmaz! 
Tanabay: 
– Mən aşağıda olacağam, – dedi. 
O, atı aşağı sürdü. İlxını örüşə çıxarıb xeyli vaxt  
 
qovdu. Gün düşmüşdü, hava qızmışdı. Çöl-çəmən buxarlanırdı, torpaq cana 
gəlirdi. Havada təzə ot iyi vardı, yağış qoxusu vardı. 
Atlar tələsmədən çayı  
 
keçdilər, dərədən adlayıb döşə qalxdılar. Burada Tanabayın gözləri önündə 
yeni aləm açıldı. Haradasa, lap uzaqlarda üfüq ağ buluda bürünmüşdü. Sanki,  
 
göylər həmişəkindən də geniş idi, uca və təmiz idi. Uzaqda, çölün düzündə 
parovoz tüstülənirdi. 
Tanabay atdan düşüb, otun üstü ilə addımladı. Yanından  
 
torağay uçdu, havaya qalxıb cikkildədi. Tanabay beləcə bir neçə addım yeridi, 
birdən o, üzü-üstə yerə gəldi. 
Gülsarı öz sahibini heç vaxt bu halda  
 
görməmişdi. Tanabay üzüqoylu uzanmışdı, hönkürürdü, hönkürdükcə çiyinləri 
titrəyirdi. O ağlayırdı, xəcalətdən ağlayırdı, bir də ona görə ağlayırdı  
 
ki, həyatda bu son xoşbəxtliyi də itirmişdi... 
Ertəsi gün ilxı dağa yollandı. Bir də onlar gələn il yaz açılanda buraya 
qayıdacaqdılar. Köç çaydan- 
 
çaylaqdan keçdi, kəndin yanından ötdü. Atlar ilxı-ilxı getdi, mal-qara sürü-
sürü getdi. Yollarda yüklü dəvələr, atlar, at üstdə arvad-uşaq; qıllı  
 
köpəklər sürülərin yanınca qaçdılar. Səslər bir-birinə qarışdı: insan səsi, 
at kişnəməsi, qoyun-quzu mələşməsi... 
Tanabay öz ilxısı ilə birgə böyük  
 
çəməni arxada qoydu, bir vaxt bayram şənliyi keçirilən döşə qalxdı və bütün 
yolboyu o, aul səmtə baxmamağa çalışdı. Gülsarı birdən-birə çevrilib o  
 
səmtə yönələndə, sahibi onu qamçı ilə geri qaytardı. Beləliklə də, onlar 
kəndin ayağındakı həyətə girmədilər. Bu dəfə o əllər Gülsarının başını  
 
tumarlamadı: o əllər ki, qəşəng idi, isti idi, alnında ağ ulduzu olan qulanın 
dodaqları kimi həssas idi, yumşaq idi... 
İlxı gedirdi. 
Gülsarı istəyirdi  
 
ki, sahibi mahnı oxusun, ancaq Tanabay oxumurdu. Aul arxada qalmışdı. Əlvida, 
aul! Qarşıda dağlar dayanıb. Çöllər, gələn yazacan sağlıqla qalın! 
 
6 
 
Gecəyarıya az qalırdı. Daha burdan o yana getməyə Gülsarının halı yox idi. 
Yollarda addımbaşı dura-dura Gülsarı birtəhər yarğanın yanınacan gəlib  
 
çıxmışdı, ancaq at yarğanı keçə bilməyəcəkdi. Daha atı məcbur eləmək olmazdı 
– bunu qoca Tanabay yaxşı başa düşürdü. At inləyirdi, insan kimi  
 
zarıyırdı. Yenə atın qıçları bükülürdü, ancaq bu dəfə Tanabay onu qaldırmaq 
fikrində deyildi. 
Gülsarı yerə sərilib soyuq torpağın üstündə zarıdı, onun  
 
başı bir yerdə qərar tutmurdu. At üşüyürdü, bədəni əsim-əsim əsirdi. Tanabay 
kürkünü çıxarıb atın üstünə saldı. 
– Hə, qardaş, halın xarabdır. Lap  
 
xarabdır, eləmi? Nə yaman üşüyürsən, Gülsarı. Axı, sən heç vaxt üşüməzdin. 
Tanabay daha nəsə dedi, ancaq at eşidə bilmədi. O, ancaq ürəyinin səsini  
 
eşidirdi. O səs indi atın başına vurmuşdu, ürək partlayırdı, ürək yerindən 
qopurdu: Tum-tap, tum-tap, tum-tap, tum... Sanki, haradasa qorxub hürkmüş  
 
ilxı çapırdı. 
Ay dağların dalından çıxıb, buludlar arasından dünyaya baxdı. Göydən bir 
ulduz qopdu, axıb səssiz-səmirsiz söndü... 
– Sən dur burda, mən  
 
gedim çör-çöp gətirim. 
Qoca dörd tərəfi dolanıb bildirki qanqalın qurularını sındırdı. Bir qucaq 
çör-çöp yığanacan tikanlar əllərini didim-didim  
 
elədi. Sonra o, hər ehtimala qarşı, bıçağı əlində tutub yarğana endi, oradakı 
yulğun kollarından bir xeyli kəsib doğradı. Tanabay sevindi – yulğunun  
 
yaxşı odu olacaqdı. 
Həmişə Gülsarı oddan qorxardı. Bu dəfə qorxmadı, ocağın istisi də, tüstüsü də 
ona xoş gəldi. Tanabay kisənin üstündə əyləşmişdi,  
 
qanqalı yulğunun gözünə qatıb ocağa tullayır, oturub alova baxa-baxa əllərini 
qızdırırdı. O, hərdən dururdu, atın üstündəki kürkü düzəldirdi və yenə  
 
odun qırağında əyləşirdi. 
Gülsarı qızındı, titrəməsi qoydu, ancaq atın gözlərinin sarısı get-gedə 
artırdı, ürəyi daha bərk sıxılırdı, nəfəsi  
 
təngiyirdi. Ocağın qırmızı alovu gah yatır, gah qalxırdı. Gülsarının yanında 
oturmuş qoca gah görünür, gah qeyb olurdu. Qızdırmalı ata elə gəlirdi  
 
ki, onlar tufanlı bir gecədə yol gedirlər, o kişnəyir, şahə qalxır, ilxını 
axtarır, ancaq ilxı tapılmır... Şimşək çaxırdı, zülmət gecə ağarırdı,  
 
qaralırdı. 
İşıq, qaranlıq. İşıq, qaranlıq... 
 
7 
 
Qış qurtardı, müvəqqəti olsa da, çəkilib getdi ki, çobanlar dünyada yaşamağın 
o qədər də çətin olmadığını  
 
hiss eləsinlər. Qabaqda isti günlər gəlirdi, bir azdan mal-qara dirçələcəkdi, 
bolluca ət olacaqdı, süd olacaqdı, bayramlarda igidlər at çapacaqdı,  
 
adi günlərdə kəsiləsi mal-qara ət kombinatına sürüləcəkdi. Doğum, qırxın, 
balaların bəslənməsi, bir yandan köç, bir yandan təhvil-təslim və bütün  
 
bunlarla yanaşı hər kəsin öz həyatı, öz dərdi-səri. Sevgi və intizar, doğum 
və ölüm; uşaqlarının yaxşı oxuduğunu eşidəndə çobanlar sevinəcəkdilər,  
 
fəxr eləyəcəkdilər, internatdan gələn pis xəbərlər onları kədərləndirəcəkdi: 
gözümün qabağında olsaydı, bəlkə də, pis oxumazdı... Bir yandan iş, bir  
 
yandan ev dərdi, uşaq dərdi; qışın qarı, soyuğu, birillik olsa da, unudulub 
gedəcəkdi.  
Xəstəlik, mal tələfatı, şaxtalar, cır-cındır köçəbələr və  
 
soyuq tövlələr gələn iləcən hesabatlarda, məlumatlarda qalacaqdı. Sonra qış 
yenə də ağ dəvəsini minib gələcəkdi, çobanı yerin dibində olsa da,  
 
axtarıb tapacaqdı, ona öz tərs üzünü göstərəcəkdi. Hər şey, hər şey təzədən 
başlanacaqdı. Bizim iyirminci əsrdə də elə qış öz qışlığındadır... 
O il də  
 
qış sərt keçmişdi. Arana köç başlananda at-ilxı, mal-qara çox arıq idi, hər 
halda çobanlar sevinirdilər, çünki yaz gəlmişdi və bu qışdan da onlar  
 
sağ-salamat çıxmışdılar. 
O yaz Tanabay Gülsarını ilxıya buraxmışdı. İndi o, çox nadir hallarda atın 
belinə yəhər qoyurdu. Tanabayın ata yazığı  
 
gəlirdi, bir də belə şey olmazdı – tezliklə cütləşmə dövrü başlanacaqdı. 
Gülsarının yaxşı ayğır olacağı əvvəlcədən bilinirdi. Qulanlara və dayçalara  
 
o, əsil ata kimi qayğı göstərirdi. Doğan atların yanında Gülsarı əlbəəl hazır 
olurdu, balanın münasib olmayan yerə düşməyinə, yaxud onun ana atdan  
 
uzaqlaşmasına imkan vermirdi. Üstəlik, Gülsarının başqa bir məziyyəti də 
vardı: atların boş-boşuna narahat edilməyinə o heç cür dözə bilmirdi, belə  
 
şeylər olanda Gülsarı ilxını qovub asudə yerə aparırdı. 
O il qışda kolxozda dəyişiklik olmuşdu. Təzə sədr gəlmişdi, Çoro işləri 
təhvil verib rayon  
 
xəstəxanasında yatırdı. Çoronun ürəyi lap korlanmışdı. Çoxdan idi ki, Tanabay 
gedib dostuna baş çəkmək istəyirdi, ancaq vaxt harada idi? Çoban ki  
 
var, çoxuşaqlı ana kimi bir şeydir, xüsusən qış və yaz vaxtları iş-güc onun 
başından aşır. Heyvan maşın deyil ki, açarını burub bağlayasan, çıxıb  
 
istədiyin yerə gedəsən. Buna görə, Tanabay xəstəxana deyə-deyə qaldı, heç cür 
vaxt tapıb gedə bilmədi. İndi işdə onu əvəz eləyən də yox idi.  
 
Köməkçinin yerinə Tanabay arvadını yazdırmışdı, çünki birtəhər dolanmaq lazım 
idi. Doğrudur, kolxozçunun əməkgününə də bir şey vermirdilər, ancaq  
 
necə olsa, iki əməkgününə bir əməkgünündən çox şey düşürdü. 
Caydar – qucağında südəmər uşaq. Onun köməyi nə olacaqdı? Gərək Tanabay 
gecəli-gündüzlü  
 
əlləşəydi, hər şeyi özü eləyəydi. O hələ başqa ilxıçılarla danışıb bir nəticə 
hasil etməmiş, xəbər gəldi ki, Çoro xəstəxanadan çıxıb, gedib evində  
 
oturub. Ər-arvad belə məsləhətə gəldilər ki, onun yanına sonra gedərlər – 
ilxı dağdan enəndə. 
Ancaq ilxı dağdan enəndən sonra, onlar təzə yerdə,  
 
təzəcə yerbəyer olub oturuşanda, elə bir hadisə baş verdi ki, onu Tanabay 
ömürlük unuda bilmədi... 
Məsələ burasındadır ki, şöhrətli olmaq at üçün çox  
 
da asan başa gəlmir. Atın şöhrəti artdıqca rəhbər işçilərin ona olan tamahı 
da artır. 
Bir gün səhər Tanabay ilxını örüşə çıxartdı, nahar eləmək üçün  
 
qayıdıb evə gəldi. O öz balaca qızını dizinin üstündə oturtmuşdu, çay içə-içə 
arvadı ilə ordan-burdan söhbət eləyirdi. İnternata gedib uşağa baş  
 
çəkmək lazım idi, həm də fürsət ikən Tanabay gərək bazara da dəyəydi, orada – 
vağzalın yanında nimdaş şey satanlardan arvadı və uşaqları üçün pal- 
 
paltar alıb gətirəydi. Buna görə də, Tanabay arvadı ilə məsləhətləşdi. 
– Caydar, – dedi, – madam ki, belədir, gərək Gülsarını yəhərləyəm. Yoxsa iş  
 
uzun çəkər, qayıdıb gələ bilmərəm. Bu dəfə minim aparım, daha əl 
vurmayacağam. 
Arvad etiraz eləmədi: 
– Özün bilərsən, – dedi. 
Bu vaxt bayırda tappıltı  
 
eşidildi, kimsə at üstündə gəlirdi. Caydar bayıra çıxıb xəbər gətirdi ki, 
gələn ferma müdiri İbrahimdir və yanında kənddən başqa bir nəfər də gəlib. 
Tanabay könülsüz ayağa durub, uşaq qucağında bayıra çıxdı. Tanabayın atçılıq 
fermasının müdirindən xoşu gəlməsə də, hər halda qonağı qarşılamaq onun  
 
borcu idi. Əslində, bu adamı nə üçün sevmədiyini Tanabayın heç özü də 
bilmirdi. Başqalarına baxanda İbrahim xoşxasiyyət adam idi, ancaq onda nəsə 
bir  
 
sürtüklük də vardı, beləsinin ipinə odun yığmaq olmaz. Bir də, əsas məsələ 
burasında idi ki, İbrahim heç bir iş görmürdü, kağız-kuğuz, yazı-pozu –  
 
fermada əsil atçılıq işi gözə dəymirdi, hər bir ilxıçı öz ixtiyarına 
buraxılmışdı. Bu məsələni Tanabay partiya iclaslarında dəfələrlə qoymuşdu, 
hamı  
 
razılıq eləmişdi, lap İbrahimin özü də razılaşıb tənqid üçün Tanabaya 
təşəkkürünü bildirmişdi, ancaq heç nə dəyişməmişdi. Yaxşı ki, ilxıçılar  
 
vicdanlı adamlar idilər. Onları Çoro özü təyin etmişdi. 
İbrahim atdan düşüb, gülə-gülə Tanabaya əl elədi: 
– Əssəlamü-əleyküm, bəy! – İbrahim  
 
ilxıçıların hamısına bəy deyirdi. 
– Əleyküm-salam! – Tanabay təmkinlə qonağın salamını alıb, gələnlərlə əl-ələ 
görüşdü. 
– Nə var, nə yox? İlxı nə  
 
haldadır, öz canın-başın necədir? – İbrahim həmişəki suallarını yağdırırdı və 
danışıb-güldükcə onun ətli peysəri, həmişəki qayda üzrə, işarırdı. 
–  
 
Qaydasındadır. 
– Şükür Allaha! Siz tərəfdən onsuz da nigarançılığım yoxdur. 
– İçəri buyurun. 
Caydar qonaqlar üçün təzə keçə saldı, bir-iki yumşaq dəri  
 
də gətirib keçənin üstünə atdı ki, qonaqlar rahat otursunlar. İbrahim Caydarı 
da nəzərdən qaçırmadı. 
– Salam, Caydar bəyxanım. Kefiniz-əhvalınız  
 
necədir? Öz bəyinizə yaxşımı qulluq eləyirsiniz? 
Caydar qonaqların salamını aldı. 
– Buyurun, burda əyləşin, – dedi. 
Hamı oturdu. Tanabay xahiş elədi ki,  
 
arvadı kumıs gətirsin. Kumıs gəldi. İçdilər. Ordan-burdan söhbət elədilər. 
– Yenə nə qalıb maldarlıqda qalıb, – deyə İbrahim üyüdüb tökdü. – Burda,  
 
heç olmasa, yaydan-yaya süd olur, ət olur, ancaq çöl işində, yaxud başqa 
işlərdə heç nə yoxdur. Odur ki, ilxıdan, mal-qaradan gərək bərk yapışaq. Düz  
 
demirəmmi, Caydar bəyxanım? 
Caydar başını tərpədib təsdiq elədi, ancaq Tanabay heç bir söz demədi. 
Bunların hamısını o özü yaxşı bilirdi, həm də  
 
Tanabay bu söhbəti İbrahimdən ilk dəfə eşitmirdi, hər yeri düşdükcə İbrahim 
canıyananlıq eləyib deyirdi ki, maldarlığın üstündə əsmək lazımdır. Ancaq  
 
Tanabay başqa şey demək istəyirdi. Demək istəyirdi ki, maldarlıqda da bir şey 
qalmayıb, belə getsə, hər kəs özünə isti yer axtarsa, ət hardan olacaq,  
 
süd hardan olacaq. Camaatın nə təqsiri var? Nə vaxtacan adamlar müftə-
müsəlləh işə gedəcəklər? Məgər müharibəyəcən belə idimi? Bölgü vaxtı camaat  
 
evinə araba-araba taxıl daşıyırdı. Bəs indi necə? Hərə bir boş kisəni əlinə 
götürüb avara-sərgərdan dolanır, deyir görüm harda nə var. Taxılı əkib  
 
becərən də onlar, taxılsız qalan da onlar. Heç belə şey olarmı? İclas eləyib 
vəd verməklə iş aşmaz. Yazıq Çoro camaata çörək yerinə söz verə-verə  
 
ürəyini azara salmadımı? 
Lakin Tanabayın ürəkağrısı ilə düşündüyü bütün bu şeyləri İbrahimə deməyin 
mənası yox idi. Bu saat o, heç cür istəmirdi ki,  
 
söhbət uzansın. Əksinə, qonaqları tez yola salmaq lazım idi, atı yəhərləyib 
evdən vaxtında çıxmaq lazım idi ki, vaxtında da qayıdıb gəlmək mümkün  
 
olsun. Görəsən, bu adamlar nə üçün gəlmişdilər? Soruşmaq da yaxşı deyildi. 
Tanabay üzünü İbrahimlə gəlmiş cavan oğlana tutdu: 
– Səni tanıya bilmirəm, –  
 
dedi, – qardaş oğlu. Rəhmətlik Abalakın oğlu deyilsən ki? 
Elədir, Tanake*, düz tapmısız. 
– İşə bax, gör ömür nə tez gəlib keçir. İlxıya baxmağa  
 
gəlmisən? Nə yaxşı! 
– Yox, biz... 
İbrahim oğlanın sözünü kəsdi: 
– Onu mən gətirmişəm. İş var, sonra danışarıq. Kumısınıza söz ola bilməz, 
Caydar  
 
bəyxanım; özünə də, ətrinə də. Ondan bir fincan da tökün içək. 
Yenə də ordan-burdan söhbət düşdü. Tanabay hiss eləyirdi ki, İbrahimin nəsə 
bir kələyi  
 
var, ancaq bu kələyin nədən ibarət olduğunu ayırd eləmək çətin idi. Nəhayət, 
İbrahim cibindən bir kağız çıxartdı. 
– Biz bura belə bir iş üçün  
 
gəlmişik, Tanake, – dedi, – bu kağızı da sizin üçün gətirmişik. Oxuyun. 
O kağızı Tanabay ürəyində heca-heca oxudu. Oxudu və gözlərinə inanmadı. Əyri- 
 
üyrü xətlə kağızın üstündə bu sözlər yazılmışdı: 
“Sərəncam. 
İlxıçı Bakasova. 
Gülsarı adlı kəhər at minik üçün tövləyə göndərilsin. 
Kolx. sədr. (dolaşıq  
 
qol çəkilmişdir) 5 mart, 1950”. 
Belə gözlənilməz bir xəbərdən dəhşətə gəlmiş Tanabay kağızı dörd büküb 
pencəyinin döş cibinə qoydu və uzun müddət  
 
başını aşağı salıb dinməz-söyləməz oturdu. Cibindəki bir barmaq kağız 
Tanabayın ürəyini üşüdürdü. Əslində isə, heç bir gözlənilməz hadisə baş  
 
verməmişdi. Bu atları Tanabay ondan ötrü bəsləyirdi ki, sonra iş üçün, minik 
üçün başqalarına versin. Bu bir neçə ildə o, briqadalara nə qədər at  
 
göndərmişdi! Ancaq Gülsarını vermək... Belə bir iş Tanabayın qüvvəsi 
xaricində idi və o, təşviş içində düşünüb, atı saxlamaq üçün yollar 
axtarırdı.  
 
Tanabay əməlli-başlı fikirləşməli idi. O özünü ələ almalı idi. İbrahimin 
canına qorxu düşmüşdü, buna görə də o, bir daha ehtiyatla izah elədi: 
– Belə  
 
bir iş üçün gəlmişik, Tanake, bu balaca işdən ötrü. 
Tanabay təmkinlə onun üzünə baxdı. 
– Yaxşı, İbrahim, – dedi, – iş qaçmır ki. Qoy bir də kumıs  
 
versinlər içək, söhbət eləyək. 
– Əlbəttə! Siz çox dərrakəli adamsınız, Tanake. 
Tanabay ürəyində: “Ay tülkü, – dedi, – belə şirin sözlərlə məni aldada  
 
bilməyəcəksən!” 
Yenə ordan-burdan söhbət başlandı. Daha tələsməyin mənası yox idi. 
Təzə gələn kolxoz sədri ilə Tanabay belə tanış oldu, daha doğrusu,  
 
sədrin özü ilə yox, onun qarmaqarışıq imzası ilə. Bu adamı Tanabay heç vaxt 
görməmişdi. Təzə sədr Çoronun yerinə qışda gəlmişdi, o vaxt Tanabay dağda  
 
olurdu, kənddən-kəsəkdən xəbərsiz idi. Yeni gələn sədr, deyilənə görə, sərt 
adam idi, böyük vəzifələrdə olmuşdu. Lap elə birinci iclasda o, işə can  
 
yandırmayanlara ciddi xəbərdarlıq eləmişdi, əmək minimumunu doldurmayanları 
məhkəmə ilə qorxutmuşdu. Təzə sədr demişdi ki, xırda təsərrüfatlar  
 
birləşdiriləcəkdir, çünki kolxozların geri qalmağına səbəb xırda 
təsərrüfatçılıq olmuşdur. Öz dediyinə görə, təzə sədr bunun üçün 
göndərilmişdi,  
 
bundan sonra vəziyyət dəyişməli idi və kolxozun dirçəlməyindən ötrü o, 
təsərrüfatı aqrotexnika və zootexnika qaydaları üzrə idarə etməyi əsas vəzifə  
 
kimi öz qarşısına qoymuşdu. Bundan sonra hamı aqrotexnika və zootexnika 
kurslarında təhsil almalı idi. 
Nəticədə, doğrudan da, kurslar işə düşmüşdü –  
 
plakatlar asılmışdı, mühazirələr başlanmışdı. O ki qaldı çobanların 
mühazirədə yatmağı, bunun məsələyə dəxli yox idi... 
İbrahim diqqətlə Tanabayın  
 
üzünə baxıb: 
– Daha vaxtdır, Tanake, biz getməliyik, – dedi; çəkməsinin boğazını dartıb 
düzəltdi, tülkü dərisindən olan papağını silkib təmizlədi. 
Tanabay dedi: 
– Məsələ belədir, yoldaş ferma müdiri: Gülsarını verməyəcəyəm. O, burda ilxı 
üçün lazımdır. Cütləşdirmə üçün. 
– Oy-boy, bu nə sözdür,  
 
Tanake? Onun yerinə biz sənə beş ayğır verə bilərik, heç bir madyanın qısır 
qalmaz. Bundan asan nə var ki!.. 
İbrahim mat-məəttəl qalmışdı. Qabaqca hər  
 
şey yağ kimi getdiyi halda birdən-birə... Nə isə, Tanabayın yerində başqa 
birisi olsaydı, o, söhbəti uzatmazdı. Lakin Tanabay Tanabay idi, elə bir  
 
adam idi ki, öz qardaşına da rəhm etməmişdi – bununla hesablaşmamaq olmazdı. 
Tanabayla yumşaq danışmaq lazım idi. 
Tanabay alnının tərini sildi,  
 
fikirləşib ferma müdiri ilə qəti danışmağı qərara aldı: 
– Sizin beş ayğırınız mənə lazım deyil, – dedi. – Nə olub bəyəm, sənin sədrin 
üçün minməyə  
 
atmı qəhətdir? Kolxozda at qıtlığıdır? Niyə gərək məhz Gülsarı olsun? 
– Bəs necə, Tanake? Sədr bizim başımızın böyüyüdür, onun hörmətini də biz  
 
saxlamalıyıq. Kişi tez-tez rayona gedir, rayondan onun yanına gəlirlər. 
Həmişə adam içindədir, göz qabağındadır. Necə deyərlər... 
– Nə necə deyərlər?  
 
Başqa ata minsə onu sayamı salmayacaqlar? Yoxsa, sədrin adam içinə çıxmağı 
üçün mütləq Gülsarı vacibdir? 
– Vacib oldu-olmadı, ancaq, mən bilən, onun  
 
haqqı vardır. Özünüz, Tanake, müharibədə olmusunuz. Məgər elə olubmu ki, siz 
yüngül maşına minəsiz, generalınız yük maşınında gəzsin? Əlbəttə  
 
olmayıb! Generalın general yeri var, əsgərin əsgər. Düz demirəmmi? 
– Bu, tamam başqa məsələdir, – deyə Tanabay qətiyyətsiz cavab verdi. Ancaq 
bunun nə  
 
üçün başqa məsələ olduğunu soruşsaydılar, bu saat o, heç bir cavab verə 
bilməzdi. Tanabay hiss eləyirdi ki, at əldən getməkdədir, buna görə də  
 
hirsli-hirsli dedi: – Verməyəcəyəm! Lazım deyiləmsə, ilxıdan götürün məni. 
Gedib dəmirçilik eləyərəm. Orda mənim çəkicimi əlimdən ala  
 
bilməyəcəksiniz. 
İbrahim yerində qurcalandı – yaman dolaşığa düşmüşdü. Bu fikri sədrin beyninə 
onun özü salmışdı, özü söz vermişdi, atın dalınca özü  
 
gəlmişdi, ancaq bu tərs adam işləri alt-üst eləmək istəyirdi. İbrahimin başqa 
əlacı qalmamışdı və o yalvarıb dil tökürdü: 
– Bu olmadı ki, Tanake! Biz  
 
sizə hamıdan çox hörmət eləyirik, həmişə xətrinizi əziz tuturuq. Ancaq siz 
uşaq hərəkəti eləyirsiniz. Belə şey sizə yaraşarmı? – İbrahim dərindən ah  
 
çəkib, üzünü Caydara tutdu. 
– Siz deyin, Caydar bəyxanım, bir atın maliyyəti nədir ki? İlxıda min cür at 
var, hansını istəyirsiniz, seçin, götürün.  
 
Kişini bizə sədr göndəriblər, gəlib ki... 
Caydar onun sözünü kəsdi: 
– Bəs sən nə üçün əl-ayağa düşmüsən? 
İbrahimin dili dolaşdı: 
– Oy-boy, bəs necə  
 
olsun? Qayda-qanun var. Mən balaca adamam, göndəriblər gəlmişəm. Özüm üçün 
istəmirəm ki? Mənə nə? İstəyir lap eşşək olsun, minəcəyəm. Bizi bura  
 
Gülsarının dalınca göndəriblər, inanmırsınız, Abalakın oğlundan soruşun. 
Oğlan dinməz-söyləməz başını tərpətdi və İbrahim yenə də yalvarmağa girişdi: 
–  
 
Öz aramızdır, heç yaxşı çıxmır. Bizə uzaqdan sədr göndəriblər, kişi bizim 
qonağımızdır, ancaq biz – bu boyda kəndin camaatı – onun üçün bir layiqli  
 
at da tapa bilmirik. Camaat eşidib nə deyər bizə? Qırğızlarda havaxt belə şey 
görünüb? 
– Lap yaxşı, lap yaxşı, – deyə Tanabay İbrahimin sözlərini  
 
təsdiqlədi. – Qoy camaat eşitsin. Çoronun yanına gedəcəyəm. Ver, – deyər, 
verərəm. 
– Elə bilirsiz ki, Çoro vermə deyəcək? Məsələ onunla da  
 
razılaşdırılıb. Siz ancaq Çoronun özünü pis vəziyyətdə qoya bilərsiniz. Heç 
yaxşı düşməz. Belə çıxır ki, təzə sədri saymırıq, köhnənin yanına  
 
şikayətə gedirik. Çoro xəstə adamdır. Niyə də onun sədrlə münasibəti 
korlansın? Bu gün-sabah Çoro partorq olacaq, bir yerdə işləyəcəklər. Mane 
olmağa  
 
dəyməz... 
Çoronun söhbəti düşəndə Tanabay susmalı oldu. Hamı susdu. Caydar dərindən ah 
çəkdi. 
– Ver aparsınlar, – dedi, – camaatı yoldan saxlama. 
– Bax,  
 
bu, ağıllı söz oldu, sağ olun, Caydar bəyxanım. 
Sevincdən gözləri parıldayan İbrahim Caydara dönə-dönə minnətdarlıq elədi. O, 
boş yerə sevinmirdi, bu  
 
minnətdarlıq boş yerə edilmirdi. Üstündən çox keçmədi ki, İbrahim ferma 
müdirliyindən qaldırılıb, sədrin maldarlıq üzrə müavini təyin edildi... 
 
 
O gün  
 
Gülsarı tutulanda Tanabay at üstündə başını aşağı salıb durdu. Baxmadı, ancaq 
hər şeyi gördü. Gördü ki, atı tutdular, boynuna təzə noxta keçirtdilər.  
 
(Tanabay onlara noxtamı verərdi!) Gördü ki, Gülsarı ilxıdan ayrılmaq istəmir, 
Abalakın oğlu yüyəni dartır, İbrahim atın üstündə səntirləyir, atı  
 
qoşqu qayışı ilə döydükcə döyür. Tanabay Gülsarının gözlərində təlaş gördü, 
çaşqınlıq gördü; at bilmirdi ki, onu madyanlardan, ayğırlardan niyə  
 
uzaqlaşdırırlar, sahibindən ayırıb hara aparırlar. At kişnədi, onun ağzından 
çıxan buxarı da Tanabay görməyə bilmədi. Gülsarının yalını, belini,  
 
sarğısını, belindəki, böyründəki qamçı yerlərini, atın gözəl qamətini, boy-
buxununu, hətta onun sağ qabaq ayağında, biləkdən yuxarıdakı ziyili də  
 
gördü. O, Gülsarının yerişini təsəvvürünə gətirdi, ayaq izlərini xəyalında 
canlandırdı, sahibindən uzaqlaşan sarı kəhərin bir tükü də Tanabayın  
 
nəzərindən qaçmadı. O, hər şeyi gördü, ancaq dinmədi, dodaqlarını dişləyib 
dözdü. Tanabay başını qaldıranda Gülsarını aparanlar təpəni aşmışdılar. O,  
 
dəli kimi qışqırıb atını onların arxasınca çapdı. Bu vaxt Caydar köçəbədən 
çıxdı. 
– Dayan, – dedi, –ağlın olsun! 
Elə bu andaca, at üstdə çapa-çapa  
 
Tanabayın ağlına dəhşətli bir fikir gəldi: “Bəlkə arvad Gülsarıdan o 
gecələrin hayıfını çıxır?..” Tanabay qamçını çəkib atın başını döndərdi,  
 
köçəbənin qabağına gəldi və rəngi ağarmış, gözləri hədəqədən çıxmış bir halda 
yəhərdən sıçrayıb arvadının üstünə yeridi: 
– Sən o sözü niyə dedin? Niyə  
 
dedin ki, atı ver? 
Yenə öz təmkini ilə arvad, Tanabayın qəzəbini soyutdu: 
– Toxta, – dedi, – əl-qolunu oynatma. Bir qulaq as, gör nə deyirəm. Məgər  
 
Gülsarı sənin öz atındır? Nəyin var axı, sənin özünün? Nəyimiz var 
kolxozundur. Bununla da yaşayırıq. At kolxozun, sədr kolxozun ağası; necə 
buyurur  
 
elə də olmalıdır. Qaldı ki, o biri məsələ, sən o barədə nahaq yerə 
fikirləşirsən. İstəyirsən lap bu saat çıx get. O məndən yaxşıdır, cavandır 
məndən,  
 
gözəldir. Qəşəng arvaddır. Mən də kişisiz qala bilərdim, ancaq sən qayıdıb 
gəldin. Neçə illər yolunu gözləmişəm. Eybi yoxdur, mən dözərəm. Ancaq  
 
sənin üç uşağın var, onları neyləyək? Sonra sən onlara nə cavab verəcəksən? 
Onlar nə deyəcək sənə? Mən onlara nə deyə biləcəyəm. Özün bil... 
Tanabay  
 
atlanıb getdi. Bütün günü ilxının yanında oldu, ancaq heç cür özünə gələ 
bilmədi. İlxı Gülsarısız qaldı, yetim qaldı. Ürək də yetim qaldı. Gülsarı  
 
özü ilə birgə Tanabayın ürəyini də apardı. O, hər şeyi apardı. Hər şey 
dəyişdi. Sanki, günəş də o günəş deyildi, göy də başqalaşmışdı, Tanabayın özü  
 
də başqa adam idi. 
Tanabay şər qovuşanda ilxının yanından qayıtdı. Rəngi boğulmuş halda o 
dinməz-söyləməz evə girdi. Qızlar yatırdılar. Ocaq yanırdı.  
 
Arvadı onun əlinə su tökdü. Yemək gətirdi. Tanabay: 
– İstəmirəm, – dedi. Sonra lap astadan əlavə elədi: – Dəmir-komuzu gətir, 
“Dəvənin mahnısı”-nı  
 
çal. 
Caydar dəmir-komuzu gətirdi, dodağına yapışdırdı, onun nazik polad siminə 
barmaq vurdu, simə nəfəs verdi, sonra havanı öz nəfəsinə çəkdi və  
 
köçəri tayfaların qədim mahnısı polad simdən süzülüb axmağa başladı. Dəvənin 
mahnısı. Balasını itirmiş dəvə. Ağ dəvə, ağca maya. Nə zamandır ki, o,  
 
səhralar aləmini gəzir. Mələyir, nalə çəkir. Ağ dəvə balasını axtarır. Daha 
sən gecənin zülmətində dalımca gəlməyəcəksən, balam mənim. Gündüzlər gün  
 
düşəcək, sən o günü görməyəcəksən, balam mənim. Sən daha yarpaqları 
üzməyəcəksən, qum üstə gəzməyəcəksən. Düzlərdən keçməyəcəksən, ağ südümü  
 
içməyəcəksən, balam mənim. Haradasan? Dillənsənə! Əmcəyim dolub-daşır, ağ 
südüm qıçlarımdan axıb gedir, hay versənə! Ağ südüm, qaymaq südüm sənsiz  
 
qalıb, bəs hardasan? Hardasan, qara gözlü balam mənim, sən hardasan?.. 
Caydar dəmir-komuzu yaxşı çalırdı. Bir vaxt buna görə Tanabay onu sevmişdi,  
 
onda Caydar totuq-motuq bir qız idi. 
Tanabay başını aşağı salıb dinləyirdi, yenə hər şeyi o baxmadan görürdü. 
Caydarın illər boyu soyuqda-istidə  
 
işləməkdən kobudlaşmış əlləri. Onun ağ saçları və sifətindəki saysız-hesabsız 
qırışlar: boynunda-boğazında, ağzının yanlarında, gözlərinin  
 
dövrəsində... Bu qırışların arxasında Tanabay ötüb keçən gənclik çağlarını 
görürdü, saçları çiyninə dağılmış al yanaqlı qızı xatırlayırdı, özünü  
 
xatırlayırdı – cavan, lap cavan, hələ bığ yeri tərləməmiş... İlk görüş, ilk 
tanışlıq, ilk yaxınlıq. Lakin Caydar ərinin varlığından xəbərsiz idi. Bu  
 
saat o öz aləmində idi – fikir aləmində, musiqi aləmində və onun simasında 
Tanabay öz aləm və sitəmlərinin tən yarısını görürdü. Bu dərdləri Caydar  
 
həmişə özü ilə gəzdirmişdi. 
...Ağ dəvə, ağca maya. Nə zamandır ki, o, səhralar aləmini gəzir. Mələyir, 
nalə çəkir. Ağ dəvə balasını axtarır. Hardasan,  
 
balam mənim, dillənsənə! Əmcəyim dolub daşır, ağ südüm qıçlarımdan axıb 
gedir, hay versənə! Ağ südüm, qaymaq südüm sənsiz qalıb, bəs hardasan?  
 
Hardasan, qara gözlü balam mənim, sən hardasan? 
Qızlarsa qucaqlaşıb yatırdılar. Bayır səssiz, zülmət gecə, sonsuz çöllər. 
Bu vaxt Gülsarı tövləni ayağa  
 
qaldırmışdı, atları yatmağa qoymurdu. İlk dəfə idi ki, o, buraya düşmüşdü, 
tövləyə – atlar həbsxanasına. 
 
8 
 
Səhərlərin birində öz yorğa atını ilxıda  
 
görəndə Tanabayın sevinci yerə-göyə sığmadı. Gülsarı noxtasını qırıb 
qaçmışdı, yəhəri belində idi. 
– Gülsarı, salam, Gülsarı! – deyə-deyə Tanabay atın  
 
yanına qaçdı. Gülsarıya yaxından baxdı – başqa yüyəndə, başqasının ağır 
üzəngili nəhəng yəhəri altında. Hələ yəhərin üstündə yekə bir məxmər balış da  
 
vardı, sanki, atın sahibi kişi deyildi, yoğun, əndazlı bir arvad idi. 
– Tfu! – Tanabay hirsindən tüpürdü. İstədi ki, atı tutub saxlasın, bütün bu  
 
zir-zibili onun üstündən kənara tullasın, ancaq Gülsarı qaçıb uzaqlaşdı. Bu 
saat atın dayanası təhəri yox idi. O, madyanların dalınca düşmüşdü.  
 
Gülsarı madyanlar üçün o qədər darıxmışdı ki, heç sahibinin də burada 
olduğunu hiss eləmirdi. 
Tanabaysa ürəkdən sevinirdi: “Əhsən! Əhsən! Deməli,  
 
qaçmısan, noxtanı qırmısan. Gəz, dolan buralarda. Yaxşı-yaxşı kef elə. 
Qorxma, mən heç kəsə deməyəcəyəm”. 
Sonra Tanabay belə qərara gəldi ki, ilxını  
 
qovub uzaqlaşdırsın. Gülsarını axtaranlar gəlib çıxanacan burada at rahat 
gəzib dolansın. 
Tanabay yəhərin üstündə dikəldi, qamçını yelləyib: 
– Qayt- 
 
Qayt-Qayt! – deyə qışqırdı. İlxını qovmağa başladı. 
Ana atlar hərəkətə gəlib, qulanları arxasınca apardı, bala madyanlar nazla, 
işvə ilə qabağa  
 
cumdular. Külək əsdi, atların yalını yellədi. Gün altda yaşıl çöllər 
gülümsədi. Gülsarı silkələndi, əda ilə addımladı. O özünü ilxıya vurub təzə  
 
ayğırı yanladı, onu ilxıdan çıxartdı, özü isə atların qabağında lovğa-lovğa 
gəzişərək fınxırdı, rəqs elədi, ilxının gah o yanına, gah bu yanına  
 
keçdi. İlxının tanış qoxusu, madyan südünün ətri, bala atların iyi, əsən ot 
qoxulu meh Gülsarının başını gicəllətdi. Üstündə əcaib balış olan o əcaib  
 
yəhər, sanki, yerli-dibli yoxa çıxdı, ağır üzəngilər də yox oldu, Gülsarı 
onların varlığını unutdu. Dünən rayonda atbağlanan yerdə cilovu gəmirə- 
 
gəmirə dayanmağı yaddan çıxdı, oradakı maşınların qorxunc səsi yaddan çıxdı. 
Rayondakı gölməçə, o gölməçənin qırağındakı iyli qəlyanaltı, Gülsarının  
 
oradan yoldaşları ilə birgə iylənə-iylənə çıxan yeni sahibi, yəhərə oturandan 
sonra onun gəyirməyi, fısıldamağı – bütün bunlar sanki heç vaxt  
 
olmamışdı. Sanki, o iylənən adamlar atları o palçıq yolda qovmamışdılar. 
Sanki, dünən həmin yolda var gücü ilə çapan, üstündə öz yeni sahibini motal  
 
kimi yırğalayan Gülsarı olmamışdı. O, hər şeyi unutmuşdu – əvvəlki qaçışını 
da, sonrakı döyülməyini də. 
İlxının tanış qoxusu, madyan südünün ətri,  
 
bala atların iyi, əsən ot qoxulu meh Gülsarının başını gicəllətmişdi... O 
qaçırdı, oynaya-oynaya qaçırdı, heç ağlına da gətirmirdi ki, haradasa  
 
dalınca çapanlar vardır. 
Sonra Tanabay ilxını əvvəlki yerə gətirdi. Elə bu vaxt kənddən gələn iki 
nəfər atlı özünü yetirdi. Onlar Gülsarını  
 
apardılar. 
Ancaq çox keçməmiş Gülsarı ilxının arasında təzədən peyda oldu. Bu dəfə o, 
yüyənsiz qaçmışdı, belində yəhər də yox idi. Nə yollasa yüyəni  
 
başından çıxarmışdı, tövlədən gecə ikən qaçıb gəlmişdi. Əvvəlcə Tanabayı 
gülmək tutdu, sonra ciddiləşdi və nəsə fikirləşib ipi atın boynuna keçirtdi.  
 
Özü tutdu, özü bağladı, atı arxadan sürmək üçün qonşu köçəbədən bir uşaq da 
götürüb öz əli ilə Tanabay Gülsarını kənd yoluna çıxardı. Atın dalınca  
 
gələnlər yolda onun rastına çıxdılar. Hətta Tanabay onları danladı da: 
– Nə olub? – dedi. – Çolaqsınız nədir, sədrin atını da saxlaya bilmirsiniz.  
 
Bərk bağlayın. 
Gülsarı üçüncü dəfə gələndə Tanabay əməlli-başlı hirsləndi: 
– Gicsən, nəsən! Sənin burda nə azarın qalıb? Axmaqsan ki var, – deyə o,  
 
əlində ip at üstdə Gülsarının dalınca çapdı. Yenə atı kəndə apardı, yenə də 
atçılarla deyişdi. 
Ancaq, bundan sonra da Gülsarı ağıllanmadı, fürsət  
 
tapan kimi qaçıb gəldi. Atçıların da zəhləsini tökdü, Tanabayı da dəng elədi. 
...Bir dəfə Tanabay örüşdən gec qayıtmışdı. Yatırdı. İlxını, hər  
 
ehtimala qarşı, köçəbənin yaxınlığına qovub gətirmişdi. Buna baxmayaraq, çox 
narahat yatırdı. Bütün günü yorulub əldən düşmüşdü. Yuxusunda qəribə  
 
şeylər görürdü: davadamı, sallaqxanadamı, haradasa dəhşətli bir yerdə idi. 
Dörd bir yan qan gölünə dönmüşdü, Tanabayın əlləri də qana bulaşmışdı. O,  
 
yuxulu-yuxulu fikirləşirdi: qan pisdir, yaxşı əlamət deyil. Əlini yumaq 
istəyirdi. Onu arxadan itələyirdilər. Tanabaya gülürdülər. Kimsə qışqırırdı:  
 
“Əlini qanla yuyursan, Tanabay. Burada su yoxdur, Tanabay, hər yan qandır! 
Ha-ha, ho-ho, hi-hi!..” 
– Tanabay, Tanabay! – arvadı onu bərk-bərk  
 
silkələyəndə Tanabay gözlərini açdı. 
– Nə olub? – dedi. 
– Eşitmirsənmi? İlxıda nəsə olub. Ayğırlar savaşırlar. Yəqin ki, Gülsarı 
gəlib yenə. 
Tanabay  
 
yataqdan qalxdı. 
– Görüm onu lənətə gəlsin, – dedi. – Onun əlindən bizə rahatlıq yoxdur. 
Paltarını geyindi, kəməndi də götürüb dərəyə endi. Orada atlar  
 
çaxnaşırdılar. Hava işıqlanırdı. 
Tanabay Gülsarını gördü. Bu nə idi? Atı dəmir buxovla cidarlamışdılar. O 
yeriyə bilmirdi, tullanırdı. Qandallar  
 
cingildəyirdi, Gülsarı fırlanırdı, şahə qalxırdı, kişnəyirdi, zarıyırdı. Bu 
yandan da xırdaca ayğır ona aman vermirdi, Gülsarını dişləri ilə didib  
 
parçalayırdı. 
Tanabay ayğırın üstünə cumdu. 
– Ah, səni yox olasan! – dedi və kəməndi quduz ayğırın boynuna atıb elə 
dartdı ki, əlində ip qırıldı.  
 
Tanabay Gülsarını xilas elədi, özününsə gözləri yaşardı. – Bu nə işdir, bu nə 
əməldir? Səni kim bu hala salıb, Gülsarı? Kim belə qandallayıb səni?  
 
Axı, sən bu zülm ilə niyə gəlmisən, ay səfeh?.. 
İşə bax – ayaqda qandal bu uzaqlıqda yol gələsən. Çay keçəsən, yarğan 
keçəsən, təpələr aşasan. Yəqin  
 
ki, Gülsarı bütün gecəni hoppanmışdı, bütün gecəni yol gəlmişdi. Tək-tənha, 
qandalları cingildədə-cingildədə sürgündən qaçanlar kimi. 
“Vay səni, vay  
 
səni!” – Tanabay başını buladı. Atın böyür-başını tumarladı. Sifətini 
Gülsarının dodaqlarına sürtdü. Gülsarı dodaqlarını Tanabayın üzündə gəzdirdi,  
 
yaladı, qıdıqladı, gözlərini qıyıb baxdı. 
– İndi bəs neynəyək, Gülsarı? Sən bu inadından əl çəksənə. Lap başını 
itirmisən. Səfehsən, vallah, səfehsən.  
 
Heç nədən xəbərin yoxdur... 
O, atı yaxşı-yaxşı gözdən keçirdi. Savaş vaxtı sıyrılmış, cırmaqlanmış yerlər 
tezliklə sağala bilərdi. Ancaq qandallar  
 
atın ayaqlarını bərk sürtmüşdü. Dırnaqlarından qan axırdı. Dəmir çidarların 
keçə altlığını güvə vurmuşdu. Gülsarı çaydan keçəndə altlıq sivrilib  
 
çıxmışdı, dəmirlərin üstü açılmışdı. Ayaqların qançır olmağının səbəbi də bu 
idi. Tanabay hirsli-hirsli düşünürdü: “İbrahimin işidir. Bu qədim  
 
qandalları o, qocalardan nahaq yerə almayıb”. Doğrudan da, İbrahimdən başqa 
kim bunu eləyə bilərdi? Çidar çox qədim şey idi. Hər çidarın öz kilidi  
 
vardı, onları kilidsiz açmaq olmazdı. Keçmişdə çidarı ən yaxşı atların 
ayağına keçirərdilər ki, at oğruları onları örüşdən apara bilməsin. İpdən  
 
qayırılmış adi çidarı açmağa nə vardı ki! Bıçaqla kəs, qurtarsın getsin. 
Ancaq ayağında dəmir çidar olan atı heç kəs apara bilməzdi. Keçmişlərdə belə  
 
idi; indi çidar çox nadir bir şey olmuşdu. Onu ancaq qədim kişilərdə tapmaq 
olardı. Yəqin ki, çidarın yerini kimsə İbrahimə nişan vermişdi. Atı  
 
qandallamışdılar ki, örüşdən uzağa qaça bilməsin. Buna baxmayaraq, Gülsarı 
qaçmışdı... 
Çidarı Gülsarının ayağından bütün ailəlikcə çıxardılar. Caydar  
 
atın cilovundan yapışdı, əli ilə onun gözlərini tutdu, uşaqlar yaxınlıqda 
atılıb-düşürdülər, Tanabay isə dəmir-dümürü, nə ki var, ortaya töküb qan- 
 
tər içində çidarları aça biləcək bir şey axtarırdı. Keçmiş dəmirçilik peşəsi 
Tanabayın dadına çatdı, çox əlləşdi, çox çalışdı, əllərini şil-küt  
 
elədi, ancaq axır başda çidarları açmağın üsulunu tapdı. 
Tanabay qandalları çıxarıb var gücü ilə kənara tolazladı. Atın qançır olmuş 
ayaqlarına məlhəm  
 
sürtdü. Caydar Gülsarını tövləyə apardı. Böyük qız kiçiyi dalına aldı, onlar 
da analarının dalınca getdilər. 
Təkcə Tanabay yerindən tərpənmədi. O  
 
yorulmuşdu, bərk yorulmuşdu. Xeyli vaxt fısıldayandan sonra dəmir-dümürü 
yığışdırdı. Gedib qandalı da gətirdi. Qaytarıb yiyəsinə vermək lazım idi,  
 
yoxsa Tanabay bunun da cəriməsinə düşə bilərdi. Paslanmış qandala baxa-baxa 
Tanabay onu qayıran adamın ustalığına heyran qaldı. Burada hər şey bütün  
 
incəliyinəcən düşünülmüşdü, burada hər şey yerbəyerində idi. Qədim qırğız 
dəmirçiləri. Onların bu gözəl sənəti unudulmuşdu, həmişəlik yaddan  
 
çıxmışdı. İndi çidar, doğrudan da, lazım deyildi. Bəs başqa şeylər? Bir vaxt 
gümüşdən, misdən, ağacdan, dəridən necə gözəl şeylər qayrılırdı!  
 
Qiymətləri də o qədər baha deyildi, ancaq çox gözəl şeylər idi. Hər şeyin öz 
yeri vardı, öz yaraşığı vardı. Daha belə şeylər yox idi. İndi hər şey  
 
alüminiumdan qayırılırdı: fincan, qazan, asqı, ləyən – hamısı da eyni rəngdə, 
eyni biçimdə. Baxanda göz yorulur. Yəhər tikənlər də bir-bir sıradan  
 
çıxırdı. Hanı o vaxtkı yəhərlər, o vaxtkı sənətkarlar! Vaxt vardı ki, hər 
yəhərin öz tarixi var idi: kim tikib, kim üçün tikib, hansı yəhərə nə qədər  
 
zəhmət haqqı alıb. Yəqin ki, tezliklə hamı maşında gəzəcəkdi, orada – 
Avropadakı kimi; hamı eyni cür maşında, nömrəsi olmasa, bir-birindən ayıra  
 
bilməzsən. Babaların sənəti isə unudulurdu. Qədim əl işləri həmişəlik yaddan 
çıxarılmışdı. Görəsən, nə vaxtacan belə olacaqdı, axı, insanın gözünün  
 
işığı da, ürəyinin hərarəti də əlinin işindən bilinir... 
Bəzən belə fikirlər birdən-birə Tanabayın beyninə dolurdu. Xalq sənətinin 
taleyini düşünməyə  
 
başlayırdı, düşündükcə dəhşətə gəlirdi, ancaq bu işdə kimin müqəssir olduğunu 
dərk eləyə bilmirdi. Axı, onun özü də bir vaxt köhnəliyə qəbir  
 
qazanlardan olmuşdu. Hətta bir dəfə komsomol yığıncağında köçəbələrin ləğv 
edilməsi barədə nitq söyləmişdi. Haradansa eşitmişdi ki, köçəbələr yer  
 
üzündən silinməlidir, eşitmişdi ki, köçəbə köhnənin qalığıdır. “Rədd olsun, 
köçəbə! Yetər köhnə üsulla yaşamaq”. 
Köçəbələr “qolçomaqlıqdan  
 
salınmışdı”. Onları dağıtmışdılar, torpaq evlər tikmişdilər. Köhnə çoban 
yurdlarının keçəsini doğrayıb hara gəldi sərf eləmişdilər, odunundan  
 
hasarlar düzəltmişdilər, pəyə tikmişdilər, yandırmışdılar... 
Sonra məlum olmuşdu ki, köçəri maldarlıq bunsuz mümkün deyildir. İndi bu 
haqda düşündükcə  
 
Tanabay hər dəfə dəhşətə gəlirdi. Necə olmuşdu ki, o, belə bir nitq 
söyləmişdi, köçəri maldarlar üçün köhnə yurdlardan əlverişli heç bir şey 
olmadığı  
 
halda, niyə o, yurdların əleyhinə çıxmışdı? Necə olmuşdu ki, Tanabay bu qədim 
alaçıqlarda öz xalqının böyük zəkasını görməmişdi? Hər çöpü, hər qarışı  
 
böyük ustalıqla düşünülmüş bu qədim yurdlar insanların əsrlik təcrübəsinin 
məhsulu deyildimi? 
İndi Tanabay qoca Torqaydan qalan hisli, sökük-salxaq  
 
alaçıqda yaşayırdı. Alaçığın yaşı çox idi, onun hələ də birtəhər ayaq üstdə 
durmağının bircə səbəbi vardısa, o da Caydarın tükənməyən səbri idi.  
 
Bəzən gün uzunu Caydar alaçığın ora-burasına yamaq vururdu, güc-bəla ilə onu 
yaşamalı təhrə salırdı, ancaq çox keçmirdi ki, yenə tükü tökülmüş keçə  
 
sürüşüb düşürdü, dəlmə-deşik işarmağa başlayırdı, külək içəri vururdu, qar-
yağış içəri dolurdu. Caydarın əzabı təzədən başlanırdı və heç vaxt  
 
qurtarmırdı. 
Hərdən arvad şikayətlənirdi: 
– Nə vaxtacan müsibətdə yaşayacağıq? Bu nədir, bu necə keçədir, əl vurmamış 
kül olub tökülür. Dirəklər  
 
çürüyüb gedir. Adamın deməyə də ayıbı gəlir. Gedib danışaydın barı, heç 
olmasa, təzə keçə verəydilər. Sən bu evin sahibisən, yoxsa yox? Bəs biz haçan  
 
adam kimi yaşayacağıq?.. 
Əvvəllər Tanabay söz verirdi, arvadını sakitləşdirirdi. Ancaq bir gün o, 
kənddə təzə alaçıq barədə söhbət salanda məlum oldu  
 
ki, köhnə ustalar çoxdan ölüb gediblər, cavanlarınsa bu haqda heç təsəvvürü 
də yoxdur. Kolxozda keçə də qıt olmuşdu. 
Tanabay dedi: 
– Yaxşı, siz bizə  
 
yun verin, keçəni özümüz basarıq. 
– Necə yun?! – dedilər. – Aydan gəlmisən, nədir? Yunun hamısı plan üzrə 
satışa göndərilir, təsərrüfatda bir qram da  
 
yun saxlamağa ixtiyar yoxdur... 
Alaçıq yerinə Tanabaya brezent çadır təklif elədilər. Ancaq Caydar heç cür 
razılaşmadı. 
– Çadırdansa, – dedi, – bu uçuq  
 
alaçıq yaxşıdır. 
Başqa maldarların çoxu o vaxtlar çadırlara köçməyə məcbur olmuşdular. Ancaq 
bu da yaşayış idimi? Durmaq olmur, oturmaq olmur, içəridə  
 
od yandırmağa qorxursan.  
Yayı cəhənnəm istisi, qışda isə soyuqdan it də çadırda qalmaz. İçində şey 
qoymağa yer yox, mətbəx düzəldə bilmirsən, öz  
 
oturduğun yeri ürəyin istəyən cür qaydaya sala bilmirsən. Allahın bir qonağı 
da gələndə adam xəcalətdə qalır. 
Şübhəsiz ki, Caydar haqlı idi. O,  
 
sözünün üstündə bərk durdu: 
– Yox! – dedi. – Mən çadırda yaşaya bilmərəm. Çadır subay adamlar üçündür, o 
da vaxtdan-vaxta, həmişə yox. Biz külfətik,  
 
uşaqlıyıq. Uşağın çimməyi var, oynamağı var, min cür dərdi-səri var. O 
vaxtlar Tanabay təsadüfən Çoro ilə rastlaşdı. Ona hər şeyi danışdı. 
– Bu  
 
işlərin axırı nə olacaq, – dedi, – yoldaş sədr? 
Çoro isə yazıq-yazıq başını buladı: 
– Bu barədə biz gərək vaxtında fikirləşəydik. – Yuxarıdakı  
 
rəhbərlərimiz də həmçinin. İndi neynəmək olar? Məktubu məktub dalınca 
göndəririk, bilmirik ki, yuxarıdan nə cavab verəcəklər. Deyirlər yun qiymətli  
 
xammaldır. Defisitdir. Xaricə gedir. Onu məişət işlərinə sərf eləmək, 
deyirlər, məqsədəuyğun deyildir. 
Bununla da Tanabay səsini kəsdi. Belə çıxırdı  
 
ki, bu işdə onun özü də müqəssir idi. O, ürəyində öz axmaqlığına güldü: 
“Məqsədəuyğun deyildir! Ha-ha-ha! Məqsədəuyğun deyildir!” 
Bu söz uzun müddət  
 
Tanabayın yadından çıxmadı – “məqsədəuyğun deyildir!” 
Beləliklə də, onlar sökük-salxaq alaçıqlarında qaldılar. Bu alaçığı düzəltmək 
üçün adicə yun  
 
lazım idi. Elə bir şey ki, onu kolxoz sürüsündən ton-ton qırxıb 
aparırdılar... 
Beləcə, xeyli düşünüb-danşınandan sonra, Tanabay əlində cidar alaçığa  
 
qayıtdı. Köhnə alaçıq birdən-birə Tanabaya o qədər miskin göründü ki, bir 
andaca hər şey onun gözündən düşdü. O özünə də nifrət elədi, əlindəki  
 
qandala da nifrət elədi. Tanabay hirsindən dişlərini qıcırdatdı. Üstəlik, 
belə pis bir vaxtda, Gülsarının dalınca çapan atlılar da gəlib yetişdilər.  
 
Tanabay: 
– Gedin, aparın! – dedi. Qəzəbindən dodaqları titrədi. – Bu qandalı da 
sədrinizə verin, deyin ki, bir də bunu atın ayağına keçirsə, bu  
 
dəmirnən onun kəlləsini əzəcəyəm. Belə də deyin!.. 
Bu sözləri Tanabay ürəkdən dedi, ucadan dedi. Ancaq nahaq yerə dedi. Lap 
nahaq yerə! Bu hirslilik,  
 
bu açıq-saçıqlıq onun üçün həmişə baha başa gəlmişdi... 
 
9 
 
Günəşli, işıqlı bir gün idi. Öz gəlişi ilə bahar hər yerdə göz qamaşdırırdı. 
Təzəcə açılmış  
 
yarpaqlar rəng alıb, rəng verirdi, çöllərdən ağappaq buxar qalxırdı. Bahar 
yaşıl otlardan hər yana xalı sərmişdi – yola, rizə, insanların ayağı  
 
altına. 
Tövlənin qabağında uşaqlar oynayırdılar. Oyunçuların biri çilingi göyə 
atırdı, ona havadaca bir ağac ilişdirib yolboyu tolazlayırdı. Sonra yol  
 
ağacın boyunca ölçülürdü: bir, iki, üç... yeddi... on... on beş... Tələbkar 
hakimlər də oyunçunun dalınca axışıb ölçüyə nəzarət eləyirdilər – oyuna  
 
xələl qatmaq olmazdı. 
Saydılar: iyirmi iki. Qalib əvvəl vurduqlarını da hesabladı: 
– Bayaq yetmiş səkkiz idi, bu da iyirmi iki. Oldu yüz! Yüz! Yüz! –  
 
deyə oğlan sevinclə qışqırdı. 
O birilər də bu səsə qoşuldu: 
– Ura-a, yüz! 
Deməli, oyun qurtarmışdı. Daha artıq-əskik danışmaq olmazdı. Uduzan qurd kimi  
 
ulamalı idi. Qalib cızığa yaxınlaşırdı, çilingi bir daha qabağa atırdı. Qolu 
gəldikcə atırdı. Hamı çilingin düşdüyü yerə axışırdı. Sonra çiling bir  
 
də göyə qalxırdı, bir də vurulurdu, beləliklə, zərbə üç dəfə təkrar olunurdu. 
Çiling irəli atıldıqca uduzanın ağlamağı gəlirdi, çünki o, bu qədər  
 
yolu nəfəs dərmədən ulamalı idi. Lakin oyunun çox möhkəm qanunları var. “Nə 
durmusan, tez ol, ula!” Uduzan havanı ciyərlərinə yığıb yola düşürdü. O  
 
qaçırdı, oxuyurdu: 
 
Akbay, Kokbay, ay dəcəl, 
Buzovları qovma gəl. 
Qovarsan, çatammazsan, 
Qulağını kəsərlər – du-u-u-u... 
 
Qaçanın başı gicəllənirdi, ancaq  
 
o, canını boğazına yığıb ulayırdı. Yox, yoruldu, nəfəsi çatmadı. İndi o, 
yenidən geriyə qayıtmalı idi, təzədən başlamalı idi. Başladı. Yenə də nəfəsi  
 
çatışmadı. Qalibin bayramı idi. Bu saat o, uduzanı minəcəkdi. Qalib uduzanın 
belinə atılırdı və eşşək kimi sürürdü. 
– Ço-ço, ço-ço! Yeri görüm, belə  
 
ha, tez-tez! Baxın, uşaqlar, mən Gülsarını minmişəm. Bu mənim Gülsarımdır. 
Gör necə yorğa gedir, ço-ço, ço-ço!.. 
Gülsarı isə bu vaxt divarın dalında,  
 
tövlədə idi. Səbri tükənmişdi. Bu gün onu, nədənsə, yəhərləyən yox idi. 
Səhərdən nə yem vermişdilər, nə su vermişdilər. Yaddan çıxmışdı. Tövlə çoxdan  
 
boşalmışdı, qoşqu atları da, minik atları da getmişdi, tövlədə bircə Gülsarı 
qalmışdı... 
Atçılar tövləni təmizləyirdilər. Divarın dalından uşaqların  
 
çığırtısı eşidilirdi. İmkanı olsaydı, Gülsarı bu saat çölə qaçardı, özünü 
ilxıya yetirərdi. Dümdüz çöllər Gülsarının gözü qabağında idi. Haradasa  
 
düzlərə yayılmış ilxılar Gülsarının xəyalından getmirdi. Orada atların başı 
üzərində quşlar uçuşurdu. Quşlar qanadlarını yellədirdilər, civildəşib  
 
bir-birini haraylayırdılar. 
Gülsarı silkələndi, dartınıb zənciri qırmaq istədi. Yox, onu bərk 
bağlamışdılar, qoşa zəncirlə bağlamışdılar. Bəlkə  
 
özününküləri çağıraydı? Gülsarı başını pəncərəyə uzatdı, ayaqlarını yerə 
döyüb, ucadan uzun-uzadı kişnədi: “Ey siz! Hardası-ı-ınız...” 
Atçılardan biri  
 
əlində bel Gülsarının üstünə cumdu: 
– Kəs! – dedi. – Bəsdir, zəhləmizi apardın. – Sonra qapının dalındakı bir 
nəfərə üz tutub soruşdu: – Çıxardımmı? 
Bayırdan: 
– Çıxart! – dedilər. 
İki nəfər atçı Gülsarını həyətə çıxartdı. Ah, həyət necə də işıq idi, hava 
necə də gözəl idi! At yazın məstedici  
 
havasını ciyərinə çəkdi; burnunun namnazik deşikləri titrədi. Havada 
yarpaqların acımtıl iyi vardı, yumşalmış torpağın şirin qoxusu vardı. 
Gülsarının  
 
bədənində qan oynadı. Qaçmaq lazım idi. Gülsarı ehmalca irəli sıçradı. Neçə 
səs eyni vaxtda onun qabağını saxladı: 
– Dayan! Dayan! Dayan! 
Görəsən, niyə  
 
bu gün Gülsarının dövrəsinə bu qədər adam yığılmışdı? Adamlar qollarını 
çırmalamışdılar. Qollar tüklü idi, güclü idi. Əyninə boz önlük geymiş bir  
 
nəfər par-par parıldayan dəmir-dümürü ağ parçanın üstünə yığırdı. Dəmir 
parıltısından göz qamaşırdı. Başqalarının əlində ip vardı. Gülsarının təzə  
 
sahibi də burada idi. Enli qalife şalvarda qısa, yoğun ayaqlarını bir-
birindən aralı qoyub əda ilə dayanmışdı. Başqaları kimi, onun da qaşları  
 
çatılmışdı. Ancaq o, qollarını çırmalamamışdı. Bir əlini belinə vurmuşdu, o 
biri əli ilə pencəyinin düymələrini oynadırdı. Dünən də rayondan  
 
qayıdanda onun ağzından həmişəki pis qoxu gəlirdi. 
İbrahim çırmanmış qollarını yuxarı qaldırdı. 
– Hə, başlayın, – dedi, – nə durmusunuz? – Sonra üzünü  
 
sədrə tutub: – Başlayaqmı, Coroqul Aldanoviç? 
Sədr başını tərpətdi. 
İbrahim tülkü dərisindən olan papağını çıxarıb, tələsə-tələsə tövlənin 
qapısındakı  
 
mıxa vurdu. Papaq peyinin üstünə düşdü. O, papağı silkib təzədən mıxa 
keçirdi. Yanındakılara üz tutub: 
– Başlayın! – dedi. Sonra yenə boynunu sədrə  
 
sarı uzatdı: – Siz bir az kənarda dursaydınız pis olmazdı, Coroqul Aldanoviç, 
Allah eləməmiş, birdən at vurar sizi. At dediyin şüursuz heyvandır,  
 
ondan hər şey gözləmək olar. 
Gülsarının boynuna kəndir saldılar, atın bədəninə üşütmə düşdü. Kəndir 
qəzildən idi. Dalayırdı. Kəndiri bərk-bərk belinə  
 
doladılar, ucunu arxaya aşırdılar. Görəsən, adamlar neynəmək istəyirdilər? 
Niyə kəndiri Gülsarının dal ayaqlarına bağlayırdılar, topuğuna  
 
keçirirdilər? Niyə onun ayaqlarını dolaşdırırdılar? Gülsarı hirslənməyə 
başlayırdı, fısıldayırdı, gözlərini bərəldirdi. Görəsən, bütün bunlar nədən  
 
ötrü idi? 
İbrahim bir daha əl-ayağa düşdü. 
– Tez olun! – dedi, sonra zil səslə qışqırdı: – Yıxın! 
İki cüt yoğun, tüklü bilək bir göz qırpımında kəndiri  
 
dartdı. Gülsarı dibindən qopmuş ağac kimi yerə gəldi – qxa-a! Günəş dombalaq 
aşdı, zərbədən yer titrədi. Bu nə idi? Niyə Gülsarı böyrü üstə  
 
uzanmışdı? Niyə insanların sifəti qəribə bir şəkildə yuxarı dartınmışdı, nə 
üçün ağaclar bu qədər uca görünürdülər? Axı, nəyə görə Gülsarı belə  
 
narahat uzanmışdı? Yox, belə ola bilməzdi. 
Gülsarı başını tərpətdi, bütün bədənini hərəkətə gətirdi. Kəndirlər hər 
tərəfdən canına keçdi, atın qıçları  
 
dartılıb qarnına yığıldı. At eşələndi, var gücünü topladı, hələ bağlanmamış 
dal ayağı ilə müqavimət göstərdi. Kəmənd daha bərkdən dartıldı, kəndirin  
 
xırçıltısı eşidildi. 
İbrahim bağırdı: 
– Yapışın, bərk tutun, ayaqlarını saxlayın! 
Hamı atın üstünə tökülüşdü, hər tərəfdən Gülsarının üstünə dizlər  
 
döşəndi. İbrahim fasiləsiz zingildəyirdi: 
– Başını əyin, başını! Kəndiri dolayın! Dartın! Yaxşı. Tez olun, zirək olun. 
O ipi bir də tut görüm. Bir də  
 
çək. Oldu. Bu tərəfdən bir də dola. Düyünlə. Yaxşı-yaxşı düyünlə! 
Kəndiri dartdıqca dartdılar. O qədər çəkdilər ki, bütün kəndir yığılıb daş 
kimi bir  
 
düyün oldu. Gülsarı zarıdı, inildədi, boynunda, başında oturanları tərpədib, 
yerə yıxıb kəndirdən xilas olmağa çalışdı. Ancaq adamlar yenə durdular,  
 
yenə dizlərin ağırlığı Gülsarının nəfəsini kəsdi. Atın tərli canına üşütmə 
düşdü, qıçları keyidi. Gülsarı təslim oldu. 
– Vəssalam! 
– Bax bunda güc var  
 
ha!.. 
– At yox, lap traktor ola, daha yerindən tərpənəmməz! 
Sədr ata yaxınlaşdı, bəli, o özü – Gülsarının yeni sahibi. Atın başı üstündə 
çömbəlib  
 
oturdu. Əsnədi, dünənki murdar qoxu yenə Gülsarının nəfəsinə dəydi. 
Gülümsədi, aşkar sevinclə gülümsədi, – sanki qarşısında yıxılan at deyildi, 
insan  
 
idi, onun qəddar düşməni idi. 
İbrahim də sədrin yanında əyləşdi. Üz-gözünün tərini sildi. Onlar yan-yanaşı 
oturdular, papiros çəkdilər, nəyisə  
 
gözlədilər. 
Uşaqlarsa küçədə hələ də oynayırdılar: 
 
Akbay, Kokbay ay dəcəl, 
Buzovları qovma gəl. 
Qovarsan, çatammazsan, 
Qulağını kəsərlər – du-u-u-u-u!.. 
 
Günəş əvvəlkitək işıq saçırdı. Son dəfə idi ki, Gülsarı geniş düzləri 
görürdü, o düzlərə səpələnmiş ilxıları görürdü. Orada ilxıların başı üstündə  
 
quşlar uçurdular, qanadlarını yellədirdilər, sevinclə civildəşirdilər... 
Gülsarının ağzına, burnuna milçəklər doluşmuşdu. Onları qovmaq da mümkün  
 
deyildi. 
Yenə İbrahim üzünü sədrə tutdu: 
– Başlayaqmı, Coroqul Aldanoviç? 
Sədr başını tərpətdi. İbrahim ayağa qalxdı. 
Yenə adamlar hərəkətə gəldilər,  
 
dizləri ilə, döşləri ilə bağlı atın üstünə tökülüşdülər. Gülsarının başını 
daha bərkdən yerə basdılar. Kiminsə əli atın paçasının arasında gəzdi. 
Uşaqlar qarğa-quş kimi divarın üstünə doluşdular. 
– Bax e... Bax e... Gör atı neyləyirlər. 
– Dırnağını təmizləyirlər. 
– Bah, yaman da bilənmişsən!  
 
Dırnaq-zad təmizləmirlər. 
İbrahim uşaqların üstünə bağırdı: 
– Ey, siz orda neynirsiz? İtilin ordan! Gedin oynayın. Burda sizlik iş 
yoxdur. 
Uşaqlar  
 
divarın üstündən tökülüşdülər. 
Ara sakitləşdi. 
Yenə adamlar Gülsarını basıb əzirdilər. Nəsə soyuq bir şey ətinə toxunurdu, 
onu üşüdürdü. Gülsarı yumaq  
 
kimi büzüşmüşdü. Sədr isə hələ də çöməlib oturmuşdu, baxırdı, nəsə 
gözləyirdi. Birdən Gülsarının canında elə dəhşətli bir ağrı qopdu ki, atın  
 
gözlərinin işığı çilik-çilik oldu. Ax, haradasa qıpqırmızı od parıldadı, 
sonra zülmət çökdü, qapqara zülmət... 
Hər şey qurtarandan sonra da bir müddət  
 
Gülsarını açmadılar. Gərək qan kəsiləydi. 
İbrahim dikəldi. Əllərini silə-silə sədrin qarşısında dayandı. 
– Qurtardıq, – dedi, – Coroqul Aldanoviç, hər  
 
şey qaydasındadır. Daha bunun ilxıya qaçmağı qurtardı. Çox qaçıb, bəsdir. 
Qaldı ki Tanabay... ona baş qoşmağa dəyməz. Tüpürün. O adam həmişə belə  
 
olub. Heç öz qardaşına da ürəyi yanmayıb – qolçomaqlıqdan salıb, Sibirə 
göndərib. Eləsindən heç kəsə xeyir gəlməz... 
Özündən razı halda İbrahim  
 
papağını mıxdan götürdü, silkib, sığallayıb tərli başına qoydu. 
Uşaqlar hələ də oynayırdılar: 
 
Akbay, Kokbay, 
. . . . . . . du-u-u-u!.. 
 
Aha, çatammadın,  
 
belini əy. Çu, Gülsarı, irəli! Ura-a, mən Gülsarını minmişəm. Bu mənim 
Gülsarımdır! 
Günəşli işıqlı bir gün idi. 
10 
 
Gecə. Dərin gecə. Bir qoca at və bir  
 
qoca insan. Dərədə tonqal yanır. Alov titrəyir – qalxır, yatır... 
Donmuş, bərkimiş torpaq atın böyrünü üşüdür. Boynunda çuqun ağırlığı var, 
başı  
 
qalxıb-düşməkdən yorulub. Lap o vaxtkı kimi yorulub. Elə bil yenə də ayağı 
qandallı yol gedib: hoppana-hoppana, atıla-atıla. O, yenə ayağındakı  
 
qandalı qırmaq istəyir, qıra bilmir. İstəyir çapsın, elə çapsan ki, 
dırnaqları od tutub alışsın. İstəyir göyə qalxsın, uçsun, sinə dolusu nəfəs  
 
alsın. Gülsarının örüşə çapmağı gəlir: – var səsi ilə kişnəmək üçün, ilxını 
çağırmaq üçün. İstəyir madyanlarla, qulanlarla birgə çapsın, ancaq  
 
qandallar qoymur. Tək-tənha, qandalların cingiltisi altında o, sürgündən 
qaçanlar kimi yeriyir, hoppanır, addım-addım irəli gedir. Ətraf zülmət, boş,  
 
kimsəsiz. Yuxarıda ay silkələnir, külək qasırğasında çalxalanır. Gülsarı 
başını dikəldib irəli hoppananda ayı görür, onun başı aşağı sallananda ay da  
 
itir, yuxarıdan daş kimi qopub yerə gəlir. 
Gah işıq, gah qaranlıq. Gah işıq, gah qaranlıq... Gülsarı baxa bilmir, 
gözləri yumulur. 
Zəncirlərin səsi  
 
gəlir, onlar atın ayaqlarına batır, ayaqların qanı axır. Boşluq, qaranlıq... 
Qandal ağrısı yaman olur, qandalla yerimək çətin olur. 
Dərədə tonqal  
 
yanır. Donmuş, bərkimiş torpaq atın böyrünü üşüdür... 
 
11 
 
İki həftədən sonra ilxı yenə köç etməli idi, atlar dağa qalxmalı idilər. 
İlxıçılar dağda  
 
məskən salacaqdılar. Bütün yayı, payızı, qışı, – gələn yazacan. Mənzildən 
mənzilə köçmək asan məsələ deyil. Üstəlik, köç vaxtı gələndə o qədər zir- 
 
zibil yığılır ki! Görünür, atalar nahaq yerə deməmişlər: əgər özünü kasıb 
bilirsən, zəhmət çək, bir dəfə köç elə. 
Köçmək üçün hazırlaşmağın vaxtı  
 
çatmışdı, görüləsi xeyli iş vardı; dəyirmana, bazara, pinəçi dükanına getmək 
lazım idi, internata baş çəkib uşaqdan bir xəbər bilmək lazım idi...  
 
Tanabay isə suyu süzülən toyuğa dönmüşdü. Heç arvadı da ondan baş çıxara 
bilmirdi. İşıqlananda dururdu, atlanıb birbaş ilxıya çapırdı, bir kəlmə söz  
 
soruşmaq olmurdu. Nahar vaxtı qayıdıb gəlirdi, dilxor, əsəbi. Özü də, elə 
bil, nə isə gözləyirdi, həmişə nigaran idi. 
Caydar çox əlləşdi, ancaq  
 
ərindən bir söz çıxara bilmədi. Nəhayət, bir dəfə Tanabay arvadına cavab 
verdi: 
– Bu günlər pis yuxu görmüşəm, – dedi. 
– Belə deyirsən ki, daha  
 
soruşmayım, eləmi? 
– Yox, düzünü deyirəm. Heç yadımdan çıxmır. 
– Başıma xeyir. Bir vaxt bütün kənddə birinci allahsız sən deyildinmi? 
Qarılar gecə- 
 
gündüz sənə qarğımırdılarmı? Qocalırsan, Tanabay, sənin dərdin budur, 
axşamacan ilxının böyür-başında hərlənirsən, bu gün-sabah köç başlanır, heç  
 
sənin vecinə də deyil. Mən yazıq tək canıma bu qədər işi necə yerbəyer 
eləyim? Uşaqlar da bir yandan. Heç olmasa, gedib Çoroya baş çəkəydin. 
Qanacağı  
 
olan adam xəstəyə baş çəkməmiş köç eləməz. 
Tanabay bundan da boyun qaçırdı. 
– Qaçmır ki, – dedi, – sonra gedərəm. 
– Sonra yəni haçan? Axı, nə olub sənə,  
 
elə bil aula getməyə qorxursan. Sabah yığışaq ikimiz də gedək. Uşaqları da 
özümüzlə götürürük. Gərək mən də aula baş çəkim. 
Ertəsi gün qonşulardan  
 
cavan bir çobanla razılaşdılar, ilxını ona tapşırdılar, atlanıb ailəlikcə 
kəndə yollandılar. Kiçik qızı Caydar qucağına aldı. Böyüyü Tanabay götürdü.  
 
Uşaqları qabaqlarında oturdub, at üstdə yavaş-yavaş yol getdilər. 
Kəndə yetişdilər. Küçələrdə tanış-bilişlə salamlaşdılar. Dəmirçixanaya 
çatanda  
 
Tanabay gözlənilmədən atı saxladı. Yəhərdən düşüb böyük qızı da Caydar minən 
atın tərkinə qoydu. 
Arvad təəccüblə soruşdu: 
– Neynirsən? Hara gedirsən? 
Tanabay: 
– Siz gedin, – dedi, – mən bu saat qayıdıram. Çoroya deynən ki, indicə mən də 
gəlirəm. İdarədə təcili işim var, bir azdan bağlayıb nahara  
 
gedəcəklər. Gərək dəmirçixanaya da baş çəkəm. Köç üçün nal almalıyam, qab-
qaşıq götürməliyəm. 
– Axı, yaxşı düşməz. Biz xəstə yanına gəlmişik. 
– Eybi  
 
yoxdur. Sən sür get. Bu saat qayıdıram. 
Tanabay nə idarəyə getdi, nə də dəmirçixanaya baş çəkdi. O, birbaş at 
tövləsinə çapdı. 
Tələsə-tələsə, heç kəsi  
 
çağırmadan, tövləyə girdi. Gözləri tövlənin toranlığına alışınca Tanabayın 
dodaqları qurudu. Tövlə bomboş idi, atların hamısı işə çıxmışdı. Baxıb  
 
dörd bir tərəfi yoxlayandan sonra Tanabay özünə gəldi. Atçıları axtara-axtara 
o biri qapıdan tövlənin həyətinə çıxdı. Neçə gün qorxa-qorxa düşündüyü  
 
şeyi Tanabay burada gördü. Yumruqları özündən xəbərsiz düyümləndi. 
– Ah, alçaqlar, – dedi, – mən bunu bilirdim. 
Gülsarı talvarın altında idi. Quyruğuna  
 
ip keçirmişdilər, ipi boynuna bağlamışdılar. Atın bir-birindən aralı qoyulmuş 
dal ayaqlarının arasında qapqara, səhəng boyda iri şiş vardı. Şiş  
 
bərkimişdi, hov eləmişdi. At başını ota uzadıb hərəkətsiz dayanmışdı, 
gözlərində ağrı vardı, ələm vardı. Tanabay hirsindən dodaqlarını çeynədi, ata  
 
yaxınlaşmaq istədi, cəsarəti çatmadı. Onun gözləri önündə yenə də nəhayətsiz 
bir boşluq yarandı. O boş tövlə də, o kimsəsiz həyət də, o axtalanmış at  
 
da Tanabayın ürəyini sıxıntı ilə doldurdu. Tanabay atının başını döndərdi, 
dinməz-söyləməz geri qayıtdı; iş-işdən keçmişdi. Axşam onlar köçəbəyə  
 
qayıdanda şam vaxtı Tanabay bu barədə qəmli-qəmli söz açdı: 
– Yuxum doğru çıxdı. 
– Nə olub ki? 
– Orada qonaqların yanında demək istəmədim. Daha Gülsarı  
 
bu tərəflərə qaçıb gəlməyəcək. Bilirsənmi, başına nə oyun açıblar? 
Axtalayıblar, alçaqlar! 
– Bilirəm. Buna görə də səni dartıb aula aparmışdım. Sən bu  
 
xəbəri eşitməkdən qorxurdun, elə deyilmi? Nə üçün qorxmalıydın? Uşaq deyilsən 
ki! Məgər at axtalamaq birinci dəfədir, yaxud axırıncı dəfədir? Bu iş  
 
bünövrədən belə olub, bundan sonra da belə olacaq. Bunu ki, hamı bilir. 
Daha Gülsarı barədə Tanabay heç bir söz demədi. Ancaq o, sədrə olan  
 
münasibətini gizlədə bilmədi. 
– Yox, – dedi, – yox. Bu təzə sədr heç yaxşı adama oxşamır. Ürəyim belə 
deyir. 
Caydar etiraz elədi: 
– Nə danışırsan,  
 
Tanabay, belə şeyləri boşla getsin. Sənin atını axtalayıblar – deməli, sədr 
pis adamdır. Bu nə sözdür deyirsən? Sədr təzə adamdır. Kolxoz böyük, iş  
 
çətin. Eşitmədinmi, Çoro deyirdi ki, tezliklə kolxozların işinə baxacaqlar, 
kömək eləyəcəklər. Təzə planlar cızılır. Ancaq sən vaxtından qabaq hökm  
 
çıxarırsan. Axı, biz bu çöl-biyabanda çox şeyi bilmirik... 
Şamdan sonra Tanabay ilxının yanına getdi və gecəyarıyacan orada oldu. Özünü 
söyüb danladı,  
 
hər şeyi yadından çıxarmağa çalışdı, ancaq tövlədə gördüyü mənzərə onu heç 
cür rahat buraxmadı. İlxının dövrəsində at çapıb, çölləri gəzə-gəzə  
 
Tanabay düşündü: “Bəlkə, mən, doğrudan da, səhv eləyirəm? Bəlkə, adamların 
haqqında belə düşünmək olmaz? Əlbəttə, axmaqlayıram. Ona görə ki,  
 
qocalıram, il boyu ilxının dalınca qaçıram, nə gözüm bir şey görür, nə 
qulağım bir söz eşidir. Bəs yaşamaq nə vaxtacan belə çətin olacaq?.. Bircə  
 
nitqlərə qulaq asanda elə bilirsən ki, hər şey qaydasındadır. Yaxşı, fərz 
eləyək ki, mən səhv eləyirəm. Kaş elə mən səhv eləmiş olum. Axı, başqaları  
 
da, yəqin ki, mənim kimi fikirləşirlər...” 
Tanabay at üstdə çölləri gəzdi, düşündü, özü öz suallarına cavab tapa 
bilmədi. Və beləcə düşünə-düşünə o,  
 
kolxozun təzəcə qurulduğu vaxtları xatırladı. Onlar xalqa xoşbəxt həyat vəd 
eləmişdilər, böyük-böyük arzularla yaşamışdılar. Bu arzuları həyata  
 
keçirmək üçün onlar nələr etməmişdilər? Hər şey kökündən dəyişilmişdi, 
köhnəlik süpürülüb atılmışdı. Nəticəsi də pis olmamışdı. Babatca yaşamağa  
 
başlamışdılar. Əgər o murdar müharibə olmasaydı, camaat əvvəlkindən də yaxşı 
yaşaya bilərdi. Bəs indi? İndi müharibədən neçə il keçirdi, yenə də  
 
təsərrüfatı köhnə alaçıqlar kimi yamaqlayırdılar. Bir yandan tuturdun, o biri 
yandan cırıq qalırdı. Axı, nəyə görə? Niyə kolxoz o vaxtkı kimi doğma  
 
deyildi, niyə o, camaat üçün, bir növ, yad olmuşdu? O vaxtlar iclasda qəbul 
edilən hər bir qərar qanun idi. Bilirdilər ki, qanunu özləri qəbul  
 
eləyiblər, özləri də həyata keçirməlidirlər. İndi isə iclaslar boş söhbət 
yığnağı idi, heç kəs heç kəsin qayğısına qalmırdı. Kolxozu da, elə bil,  
 
kolxozçular idarə eləmirdilər, kimsə kənardan idarə eləyirdi. Sanki, kolxozun 
işləri kənardan baxanlar üçün daha yaxşı görünürdü – necə işləmək  
 
lazımdır, təsərrüfatı necə saxlamaq lazımdır. Gah elə deyirdilər, gah belə 
deyirdilər, təsərrüfatın başına min cür oyun açırdılar, ancaq heç bir  
 
xeyri yox idi. Xəcalətdən camaatın üzünə çıxmaq olmurdu – adamlar sorğu-sual 
eləyirdilər: bax, sən partiyaçısan, kolxozu qurmusuz – bu işdə hamıdan  
 
çox boğaz yırtmısan, bir bizi başa sal görək, bu işlərin axırı necə olacaq? 
Bu sözlərin qabağında bir söz demək mümkün idimi? Barı, heç olmasa  
 
camaatı bir yerə yığaydılar, bir əməlli-başlı dərdləşəydilər. Soruşub 
biləydilər ki, kimin ürəyində nə var, camaatın fikri nədir, dərdi-səri nədir.  
 
Əttövbə! İndinin təhkimçiləri də əvvəlkilərə oxşamırdı. Əvvəllər təhkimçi 
rayondan gələrdi, camaatın içində olardı, xalqın dərdini-sərini soruşardı.  
 
İndinin gələnləri özlərini idarəyə verirdilər, doyunca kolxoz sədrinin üstünə 
bağırırdılar, heç kənd sovetini görməyə də vaxtları qalmırdı. Partiya  
 
iclası çağırırdılar, burada da hər şeydən çox beynəlxalq vəziyyət müzakirə 
olunurdu, sanki, kolxoz işi əhəmiyyətsiz şey idi. İşləyin, planı doldurun,  
 
vəssalam... 
Tanabay, bir neçə gün əvvəl mühazirə oxumağa gəlmiş kişini yadına saldı. O 
adam dildən danışırdı. Guya, dil barəsində də təzə elm  
 
çıxmışdı. Onunla Tanabay kolxoz söhbəti eləyəndə kişinin gözləri bərələ 
qaldı: sizin fikirləriniz, dedi, şübhəlidir. Xoşuma gəlmədi. Bütün bunlar  
 
qəribə deyildimi? 
Atını çöl boyunca sürə-sürə Tanabay qərara aldı ki, Çoro ilə söhbət eləsin: 
“Yerindən duran kimi onu məcbur eləyəcəyəm ki, ürəyini  
 
açıb töksün. Özüm də hər şeyi açıb tökəcəyəm. Əgər səhv eləyirəm, qoy məni 
başa salsın. Düz deyirəmsə?.. Bəs onda? Yox, yox, belə şey olmaz. Əlbəttə  
 
mən səhv eləyirəm. Mən kiməm ki? Adicə ilxıçı, çoban. Orda ağıllı adamlar 
oturub...” 
Tanabay qayıdıb alaçığa gəldi, yerinə uzansa da xeyli vaxt yata  
 
bilmədi. Fikir-xəyal rahatlıq vermədi. “Axı, səbəb nədir?” Yenə də Tanabayın 
sualı cavabsız qaldı. 
O, heç Çoro ilə də dərdləşə bilmədi. Köçqabağı iş  
 
çox idi. 
Yenə də dağlara köç başlandı – bütün yayı, payızı, qışı, ta gələn yazacan. 
Yenə ilxılar, naxırlar, sürülər çaylar keçdi, təpələr aşdı. Yüklü  
 
atlar, ulaqlar bir-birinin dalınca düzülüşdü. Dərələrə səs düşdü, qadınların 
yaylıqları göz qamaşdırırdı, qızlar intizar mahnısı oxudular. 
Yenə öz  
 
ilxısını Tanabay o böyük çəmənlə sürdü, həmin təpələri aşdı, kəndin yanından 
keçdi. Qıraqdakı o evi görəndə yenə də Tanabayın ürəyi sızıldadı. O  
 
gecələr yada düşdü, Gülsarı yada düşdü. İndi onun nə yorğa atı vardı, nə o 
qadın indi Tanabayın idi. Hər şey ondan uzaqlaşmışdı, baharla gələn bir  
 
dəstə durna kimi uçub getmişdi... 
...Ağ dəvə, ağca maya, nə zamandır ki, o səhralar aləmini gəzir. Mələyir, 
nalə çəkir. Ağ dəvə balasını axtarır.  
 
Hardasan, balam mənim, dillənsənə! Əmcəyim dolub-daşır, ağ südüm axıb gedir, 
hay versənə! Ağ südüm, qaymaq südüm sənsiz qalıb, bəs hardasan?  
 
Hardasan, qara gözlü balam mənim, sən hardasan!.. 
 
12 
 
O ilin payızında Tanabay Bakasovun həyatında gözlənilməz bir hadisə baş 
verdi. 
O, ilxını döşlərə  
 
çıxardıb, payız örüşlərində otarırdı ki, oradan birbaş qışlağa aparsın. 
Elə bu vaxtlar kolxozdan gələn bir nəfər Tanabaya təzə xəbər gətirdi: 
– Məni  
 
Çoro göndərib, – dedi, – sən gərək sabah aulda olasan, ordan rayona 
müşavirəyə gedəcəksən. 
Ertəsi gün Tanabay kolxoz idarəsinə getdi. Çoro orada idi,  
 
partorqun kabinetində oturmuşdu. Arıqlığında və dodaqlarının göylüyündə 
xəstəliyinin əlamətləri görünsə də, yazdakına nisbətən xeyli yaxşılaşmışdı.  
 
Çoro gümrah görünürdü, bərk məşğul idi, başına xeyli adam toplaşmışdı. 
Tanabay dostunu belə görüb sevindi. Deməli, Çoro dirçəlmişdi, təzədən işə  
 
başlamışdı. 
Camaat dağılışıb gedəndən sonra Çoro diqqətlə Tanabayı süzdü, əlini batıq 
ovurdlarına çəkib gülümsədi: 
– Amma sən heç qocalmırsan, Tanabay,  
 
əvvəlki Tanabaysan ki, durmusan. Gör haçandır biz görüşmürük – yazın 
əvvəlindən. Kumısla dağ havası ayrı şey imiş... Ancaq mən yavaş-yavaş geri  
 
gedirəm. Vaxt çatıb deyəsən... – Çoro bir qədər susdu, sonra ciddi söhbətə 
keçdi: – Sənə işimiz düşüb, Tanabay! Ancaq qorxuram deyəsən ki, üz verdik,  
 
astarın da istəyirlər. Neynək, çətin olsa da gərək dözək. Sabah maldarların 
müşavirəsinə gedirik. Maldarlığın vəziyyəti pisdir, xüsusən qoyunçuluğun,  
 
xüsusən bizim kolxozda. Tamam biabırçılıqdır. Raykom müraciət elan eləyib: 
kommunistlər və komsomolçular təsərrüfatın geri qalmış sahəsinə, yəni  
 
sürülərə getməlidir. Kömək elə! O vaxt atları başına buraxmadın, sağ ol, indi 
bu işdə bizə kömək elə. Sürünü təhvil al, keç çobanlığa. 
Tanabay dedi: 
–  
 
Yaman tez iş görənmişsən, Çoro. – Sonra susdu. Ürəyində fikirləşdi: “Atlara 
öyrənmişəm. Davarın içində darıxaram. Bir də, kim bilir bu işin axırı  
 
necə olacaq?” 
– Mən səni məcbur eləmirəm, – deyə Çoro təzədən söhbətə başladı. – Ancaq 
neynəmək olar – partiyanın tapşırığıdır. Acığın tutmasın. Bəd  
 
ayaqda dost kimi yaxamdan yapışarsan, haqq-hesabı birdəfəlik çürüdərsən!.. 
Tanabay: 
– Yaxşı, – dedi, – vaxt gələr haqq-hesabı çürüdərik, görərsən  
 
analar necə oğullar doğub! – Gülə-gülə dedi. Heç ağlına da gətirmədi ki, çox 
keçməmiş o, Çoro ilə, doğrudan da, haqq-hesabı çürütməli olacaqdır... –  
 
Ancaq davar məsələsini gərək fikirləşim, arvadla götür-qoy eləyim... 
– Fikirləş, nə deyirəm ki! Ancaq gərək səhərəcən bir qərara gələsən, 
müşavirədən  
 
qabaq məlumat verməliyik. Caydarla sonra məsləhətləşərsən, hər şeyi izah 
eləyərsən. Vaxt tapsam, lap özüm də gələrəm, əhvalatı danışaram. Ağıllı  
 
arvaddır – başa düşər. Caydar olmasaydı, indi sən Allah bilir harada 
gəbərmişdin, – deyə Çoro zarafat elədi. Sonra yenə ciddiləşib soruşdu: –  
 
Caydarın kefi necədir? Uşaqlar necədirlər? 
Beləliklə də evdən, ailədən, xəstəlikdən, ordan-burdan söhbət başlandı. 
Tanabay özünü çoxdan düşündürən o  
 
böyük söhbəti başlamağa çox can atdı, ancaq bir şey çıxmadı. Dağlardan 
çağırılmış maldarlar bir-bir toplaşmaqda idilər, Çoronun özü də tələsirdi,  
 
tez-tez saatına baxırdı. 
– Deməli, danışdıq. Atını apar tövləyə bağla. Səhər tezdən hamımız bir yerdə 
maşınla gedəcəyik. Axı, biz maşın almışıq.  
 
Tezliklə ikincisini də alacayıq. Varlanacağıq! Mən bu saat yola düşməliyəm, 
gərək saat yeddidə rayonda olam. Sədr indi ordadır. Yəqin ki, saat  
 
yeddiyəcən yorğa at məni ora çatdırar, maşından pis getmir. 
Tanabay təəccübləndi: 
– Necə? – dedi. – Məgər Gülsarını sən saxlayırsan? Sədr, deyəsən,  
 
hörmət eləyib sənə... 
– Orasını deyə bilmərəm. Hörmət, ya qeyri-hörmət, ancaq atı mənə verib. Bir 
də, bilirsənmi məsələ nə yerdədir, – deyə Çoro  
 
əllərini yelləyib gülümsədi. – Necə olubsa, birdən-birə at büsbütün sədrə 
düşmən kəsilib. Ağla sığışan şey deyil. Görəndə itə dönür, sədri yaxına  
 
buraxmır. İş qalmayıb ki, başına açmasınlar. Qoymur ki, qoymur! İstəyirsən, 
vur öldür. Ancaq mən minirəm – əməlli-başlı yol gedir, sən onu qiyamət  
 
öyrətmisən. Hərdən lap ürəyimin ağrısını da yadımdan çıxarır, inanırsanmı? 
Bircə bu ata görə ömrüm boyu partorq işləməyə razıyam, bu at sağaldır  
 
məni! 
Çoro güldü. Ancaq Tanabay gülə bilmədi. 
– Heç onu mən də sevmirəm, – dedi. 
– Kimi? – deyə Çoro gülməkdən yaşarmış gözlərini silə-silə xəbər aldı. 
–  
 
Sədri. 
Çoro ciddiləşdi: 
– Sən onu nəyə görə sevmirsən? 
– Bilmirəm. Mənə elə gəlir ki, vecsiz adamdır, həm vecsiz, həm də kinli. 
– Yaxşı, yaxşı, adam olub  
 
sənin xoşuna gəlmək çətin məsələdir. Məni ömrüm boyu yumşaqlığımın üstündə 
danlamısan, indi bunu da bəyənmirsən... Mən bir şey bilmirəm. İşə çıxdığım  
 
çox deyil. Hələ sədri yaxşı tanıya bilməmişəm. 
Onlar susdular. Tanabayın qandal barədə, atın axtalanmağı barədə Çoroya demək 
istədikləri birdən-birə  
 
onun özünə də yersiz göründü, mənasız göründü. Pərtliyini gizlətmək üçün 
Tanabay söhbəti bayaq Çorodan eşitdiyi xoş xəbərin üstünə gətirdi: 
– Yaxşı  
 
olub, – dedi, – yaxşı olub ki, maşın veriblər. Deməli, bundan sonra kolxozda 
da maşınlar gəzəcək. Çox gözəl! Çox gözəl! Vaxtında veriblər.  
 
Müharibədən qabaq aldığımız polutorka yadındadırmı? Sevindik. Böyük mitinq 
oldu. Niyə də sevinməyəydik – kolxozda öz maşınımız olacaqdı. Hələ sən  
 
maşının üstündə nitq də irad elədin: “Baxın, yoldaşlar, sosializmin bəhrəsinə 
baxın!” Sonra maşını cəbhəyə göndərdilər... 
Bəli, olmuşdu, elə bir vaxt  
 
olmuşdu... 
Qəribə zaman idi o zaman, günəş dolu bir səhər idi o zaman. Avtomobil bir 
yana dursun, Çuysk kanalını çəkib evə qayıdanda gətirdikləri  
 
adicə patefonlarla onlar kənddə neçə gün toy-bayram eləmişdilər! Onda yayın 
axırları idi. Axşam çağları camaat patefon olan evlərə toplaşırdı,  
 
patefonları küçələrə çıxarırdılar, qırmızı ləçəkli zərbəçi qızın mahnısına 
hamılıqla qulaq asırdılar. “Ey, zərbəçi qız, başında qırmızı ləçək, sən  
 
bizə bir çay ver içək!..” Onlar üçün bu da sosializmin bəhrəsi idi... 
– Yadındadırmı, Çoro, biz özümüz necə maşına doluşduq – maşında iynə salmağa 
yer  
 
yox idi. Mən kabinin qabağında dayanmışdım, bayraq tutmuşdum, elə bil bayram 
idi. Maşını vağzala sürdük, dəmir yolundan keçib Qazaxıstana getdik.  
 
Parkda pivə içdik. Gedəndə də, gələndə də yolboyu mahnı oxuduq. O vaxt 
bizimlə gedənlərin çoxusu indi yoxdur – davada həlak oldular. Hə... sən işə  
 
bax ki, gecə də yol gələndə mən o qırmızı bayrağı əlimdə tutmuşdum. Qaranlıq 
idi, kim görəcəkdi? Ancaq mən bayrağı bərk-bərk tutmuşdum, əlimdən yerə  
 
qoymaq istəmirdim... O mənim bayrağım idi. Yadımdadır: o qədər oxumuşdum ki, 
boğazım tutulmuşdu... Daha biz niyə oxumuruq, Çoro? 
– Qocalırıq, Tanabay,  
 
belə şey, bir növ, yaraşmır bizə... 
– Mən onu demirəm – biz payımızı oxumuşuq. Bəs cavanlar? Hərdən internatda 
oğlumun yanında oluram. Bilmirsən  
 
öyrəndiyi nədir, axırı nə olacaq. İndidən böyüklərə quyruq bulayır. Sən, 
deyir, ata, məktəbimizin direktoruna tez-tez kumıs gətir. Niyə axı?  
 
Dərslərində də pis deyil... Sən hələ onların oxumağını görəsən. Uşaq vaxtı 
mən Aleksandrovkada Yefremova muzdurluq eləyirdim, bir dəfə pasxa  
 
bayramında o məni kilsəyə aparmışdı. Bu saat bizim uşaqlar da eynən oradakı 
kimi oxuyurlar. Əlləri qoyunlarında, sifətləri daş kimi quru, elə bil rus  
 
kilsəsində oxuyurlar. Oxuduqlarının da hamısı bir-birinə oxşayır... Düzü, 
mənim belə şeylərdən heç xoşum gəlmir. Bu saat mənim çox şeydən başım  
 
çıxmır, vaxt tapsaydıq, bir oturub dərdləşərdik... Həyatdan geri qalmışam, bu 
saat çox şey qaranlıqdır mənim üçün. 
– Yaxşı, Tanabay. Vaxt tapıb bu  
 
barədə söhbət edərik, – deyə Çoro kağız-kuğuzu yığışdırıb çantasına 
doldurmağa başladı – Ancaq sən bu şeyləri çox da ürəyinə salma. Məsələn, mən  
 
inanıram, möhkəm inanıram: nə qədər çətinlik olsa da, gec-tez dirçələcəyik, 
varlanacağıq, necə ki, bir vaxt arzu eləmişdik... 
Danışa-danışa Çoro  
 
çantasını götürüb yola düzəldi. Sonra nəsə yadına düşdü, astanada ayaq 
saxladı: 
– Bura bax, Tanabay, – dedi, – o gün küçədən həyətinizə boylandım –  
 
yaman gündədir. Ev-eşiyə baxmırsan. Həmişə dağda-daşdasan, evin qalıb başına. 
Müharibə vaxtı, Caydar tək olanda ev-eşik bundan abad idi. Bir get bax.  
 
Nə lazım olsa deyərsən, yazda birtəhər kömək edərik, təmir işinə baxarsan. 
Yoxsa ev-eşik lap əldən gedir. Yayda bizim Samansur tətilə gəlmişdi, görüb  
 
lap dilxor olmuşdu. Kərəntini götürdü heç olmasa, dedi, gedim həyətin 
qanqalını biçim. Deyir: divarların suvağı tökülüb, şüşələr sınıb-dağılıb, 
evin  
 
içində, deyir, sərçələr uçuşur. 
– Ev barəsində düz deyirsən. Sağ olsun Samansuru! Özü necədir, yaxşımı 
oxuyur? 
– İkinci kursdadır. Oxumağı da, mən  
 
bilən, pis deyil. Bax, cavanlar deyirsən, mən öz oğlumdan qiyas götürürəm – 
görürəm ki, pis deyil indinin cavanları. Söhbətindən bilinir ki, orda,  
 
institutda yaxşı uşaqlar oxuyur. Ölmərik, görərik... İndinin cavanları 
savadlıdırlar, fikirləşib bir yol tapacaqlar... 
Oradan Çoro birbaş tövləyə  
 
yollandı, Tanabay evinə baxmağa getdi. O, həyəti dörd dolandı. Yayda 
Samansurun biçdiyi quru qanqal ayağının altında xırçıldadı. Evin sahibsiz  
 
qalmağı Tanabayın ürəyini ağrıdırdı. Başqa maldarların evində qohumları 
otururdu, yaxud o evlərə, heç olmasa, qıraqdan nəzarət eləyirdilər. Tanabayın  
 
iki doğma bacısı başqa-başqa kəndlərdə olurdu, qardaşı Qulubayla əlaqəsi 
kəsilmişdi, Caydarın yaxın qohumu heç yerli-dibli yox idi. Nəticədə, ev-eşik  
 
başına buraxılmışdı. Deməli, bundan sonra da ev başına qalacaqdı, çünki yenə 
də Tanabay köçəri maldarlıqla məşğul olmalı idi, çobanlığı boynuna  
 
götürüb, qoyuna getməli idi. 
Qoyuna getmək məsələsində Tanabay hələlik tərəddüd keçirirdi, ancaq ürəyində 
bilirdi ki, Çoro onu yola gətirəcəkdir. O,  
 
Çoronun sözündən heç vaxt çıxmamışdı. 
Ertəsi gün maşına minib rayon mərkəzinə yollandılar. Nəhəng üçtonluq “QAZ” 
hamının xoşuna gəldi. Maldarlar  
 
zarafatlaşdılar. “Lap padşahlar kimi gedirik!” – dedilər. Tanabay da sevindi 
– lap çoxdan idi ki, o, maşına minməmişdi – müharibə qurtarandan.  
 
Müharibə vaxtı Tanabay Amerika “studebekker”lərində Slovakiyanın, Avstriyanın 
yollarını gəzmişdi. Üçoxlu, nəhəng maşınlar idi. Tanabay fikirləşmişdi:  
 
“Bu cür maşınlar bax, bizə lazımdır. Xüsusən, dağlıq yerlərdə, taxıl daşımaq 
üçün. Belə maşın heç yerdə batıb qalmaz”. O inanmışdı ki, müharibə  
 
qurtarandan sonra kolxozda da belə maşınlar olacaqdır. Qələbədən sonra hər 
şey olmalı idi!.. 
Küləkdə, üstüaçıq maşında gedə-gedə söhbət eləmək  
 
olmurdu. Getdikcə ara daha da sakitləşirdi. Tanabay cavanlara üz tutdu: 
– Oxuyun, – dedi, – uşaqlar! Biz qocalara baxmayın. Siz oxuyun, biz də qulaq  
 
asaq. 
Cavanlar səs-səsə verdilər. Əvvəlcə bir şey çıxmadı, sonra iş yoluna düşdü. 
Yol getmək ləzzət verdi. “Belə yaxşıdır, – deyə Tanabay düşündü. –  
 
Belə yaxşıdır. Ən yaxşısı orasındadır ki, nəhayət, bizi bir yerə yığırlar. 
Danışacaqlar yəqin, kolxozların məsələsini həll eləyəcəklər. Əlbəttə,  
 
rəhbər işçilər bu işləri bizdən yaxşı bilir. Biz ancaq öz işimizi bilirik, 
özgə bir şey bilmirik. Bir söz deyərlər, eşidərik, biz də işdən ayrı cür  
 
yapışarıq...” 
Rayon mərkəzində adam çox idi, səs-küydən qulaq batırdı. Klubun qabağındakı 
meydançada xeyli maşın vardı, araba vardı, minik atlarının  
 
əlindən tərpənmək mümkün deyildi. Çayçılar, kababçılar həmişəki kimi yan-yana 
düzülmüşdü. His qalxırdı, tüstü ucalırdı; şey satanlar hay verib  
 
müştəri çağırırdılar. 
Burada Çoro Tanabayın yolunu gözləyirdi. 
– Düşün gedək, tez olun, özünüzə yer tutun. İndicə başlanacaq. Tanabay, hara 
gedirsən? 
–  
 
Mən bu saat qayıdıram, – deyə Tanabay atların arasına soxulub, zorla qabağa 
yeridi. O, hələ maşında ikən Gülsarını sezmişdi, onun yanına gedirdi.  
 
Tanabay yazdan bəri Gülsarını görməmişdi. 
Buradakı yəhərli atların arasında Gülsarı özünün açıq-sarı rəngi, enli, 
qüvvətli gövdəsi və iri başı ilə  
 
seçilirdi. 
Tanabay özünü atın yanına verdi: 
– Salam, Gülsarı, – dedi, – salam! Hə, necəsən, qardaş? 
Yorğa at alma gözlərini açıb, öz köhnə sahibini  
 
tanıdı, fısıldadı, ayaqlarını qaldırıb qoydu. 
– Yox, yaxşısan, pis deyilsən. Qəşəng kürək sallamısan, Gülsarı, deyəsən, çox 
qaçırsan. O vaxt sənə bərk  
 
əziyyət verdilər, eləmi? Bilirəm... Şükür elə ki, indi yaxşı ələ düşmüsən. 
Özünü sakit apar, hər şey qaydasında olacaq, – deyə Tanabay atın  
 
boynundakı heybəni əlləşdirdi. Hələ heybənin dibində xeyli yulaf vardı. 
Deməli, Çoro atı ac qoymurdu. Sən burda dur, Gülsarı, mən gedirəm. 
Klubun  
 
qabağındakı divara qırmızı şüarlar vurulmuşdu: “Kommunistlər, irəli!”, 
“Komsomol – sovet gənclərinin qabaqcıl dəstəsidir!” 
Adamlar dəstə ilə kluba  
 
doluşurdular, foyeyə, tamaşa zalına axışırdılar. Qapının qabağında Tanabay, 
Çoro və kolxoz sədri Aldanovla rastlaşdı. 
Aldanov Tanabayı qırağa çəkdi. 
–  
 
Bura gəl, – dedi, – sənə sözüm var. Adını biz qeyd elətdirmişik, bu da 
bloknotun. Sən bu gün çıxış eləməlisən. Partiyanın üzvüsən, bizim ən yaxşı  
 
ilxıçımızsan. 
– Mən orda nə barədə danışmalıyam? 
– Deyəcəksən ki, sən, bir kommunist kimi, geridə qalmış sahəyə gedirsən. 
Çobanlığa, qoyun otarmağa. 
–  
 
Elə bu? 
– Sonra öhdəçilikdən danışarsan. Partiyanın və xalqın qarşısında, deyərsən, 
söz verirəm: Hər yüz qoyundan yüz on bala alacağam, hər qoyundan  
 
üç kilo yun qırxacağam. 
– Mən sürünün heç üzünü də görməmişəm. Bu sözü necə deyə bilərəm? 
– Sən sözünü de, sürü qaçmır! 
Çoro söhbətə qarışdı: 
– İstədiyin  
 
qoyunları seçib götürə bilərsən. Narahat olma. Bir də onu de ki, iki nəfər 
komsomolçu çobanı hamiləyə götürürsən. 
– Kimi? 
Çoro siyahıya baxdı. 
–  
 
Bolotbekov Eşimi, bir də Zarlıkov Bektayı. 
– Axı, mən onlarla danışmamışam, bəlkə heç razı deyillər? 
Sədr hirsləndi: 
– Sən yenə dediyini deyirsən!  
 
Qəribə adamsan. Gərək mütləq onlarla danışasan? Fərqi nə imiş? İtməyəcəklər 
ki? Harda olsalar, tapılacaqlar. Biz onları sənə təhkim eləmişik, məsələ  
 
çoxdan həll olunub. 
– Madam ki, həll olunub, nə üçün mənimlə məsləhətləşirsiniz? 
Tanabay getmək istədi, Çoro qoymadı. 
– Dayan, – dedi, – deyəcəyin  
 
sözlər yadından çıxmaz ki? 
Ancaq Tanabay dayanmadı: 
– Çıxmaz, çıxmaz, – deyə o gedə-gedə əsəbi halda cavab verdi... 
 
13 
 
Müşavirə axşam çağı qurtardı.  
 
Rayon mərkəzi boşaldı. Adamlar dağılışıb getdilər: kimisi dağlara, fermalara, 
sürülərin, naxırların yanına, kimisi də kəndlərə, aullara. 
Tanabay  
 
gəldiyi maşınla da geri qayıtdı. Aleksandrov yoxuşunu çıxdılar, çöl boyu 
səssiz-səmirsiz yol getdilər. Axşam idi, sərinlik düşmüşdü, külək adamın  
 
iliyinə işləyirdi. Payız küləyi. Tanabay bir küncə qısılmışdı, kürkünün 
yaxasını da qaldırmışdı, öz fikrində, xəyalətində idi. Bu da müşavirə: oldu  
 
da, qurtardı da. O özü ağıllı bir söz deməsə də, heç olmasa başqaları deyəni 
eşitdi. Hər şeyi yoluna qoymaq üçün hələ, görünür, çox iş görmək lazım  
 
idi. Düz deyirdi o eynəkli kişi, obkom katibi: “Bizim üçün heç bir hazır yol 
yoxdur, yolu özümüz açmalıyıq”. İşə bax, otuzuncu ildən bəri gah yuxarı,  
 
gah aşağı, gah eniş, gah yoxuş... Doğrudan, çətin məsələ imiş bu kolxoz 
deyilən şey. O özü bu yolda saç ağartmışdı, bütün gəncliyini bu işə sərf  
 
eləmişdi. Bu yolda o, nələr görməmişdi, nələr etməmişdi; səfeh işləri də az 
olmamışdı, buna baxmayaraq, Tanabay arzu elədiyi o həyata müdam can  
 
atmışdı, o dövranı bu gün-sabah gözü ilə görəcəyinə həmişə ümid bəsləmişdi, 
ancaq kolxozun müsibətləri qurtarmırdı ki, qurtarmırdı... 
Nə etmək, madam  
 
ki, işləmək lazım idi, işləyəcəkdilər. Katib düz deyirdi – müharibədən sonra 
çoxları səhv eləmişdi, həyat öz-özünə dəyişə bilməzdi. Hər kəs onu öz  
 
çiynində aparmalı idi, ölənəcən aparmalı idi... Bircə orası pis idi ki, bu 
həyat deyilən şey bəzən çox ağır olurdu, adamların çiynini əzirdi, qabar  
 
eləyirdi. Hələ qabar nədir ki, ona dözmək olardı. Barı, ürək razı qalaydı – 
öz işindən də, özgələrin işindən də. İnsan biləydi ki, onun əməyi kiməsə  
 
xoşbəxtlik gətirir... Tanabay qoyuna getməyi boynuna götürdü. Görəsən, bu 
işin axırı nə olacaqdı? Caydar nə deyəcəkdi? Tanabay dükana getməyə də  
 
macal tapmadı – qızlar üçün konfet almaq lazım idi. Söz vermişdi... Hər yüz 
qoyundan yüz on bala, hər başa üç kilo yun – sözdə asan görünür. Amma  
 
gərək hər quzunu doğuzdurasan, bəsləyib böyüdəsən. Yağışı var, küləyi, soyuğu 
var. Yun işi daha çətin. Tükdür, əlinə alırsan, zorla gözə görünür,  
 
bircə dəfə puf eləyirsən, görürsən ki, yoxdur. Bəs kiloqramlar hardan olacaq? 
Qızıl kiloqramlar! Yəqin, çoxlarının heç ağlına da gəlmir ki, o tükün  
 
hər kilosu nə qədər əzab tələb eləyir... 
Bəli, Çoro onu çaşdırdı, bərk çaşdırdı. “Çıxış elə, ancaq qısa, öz 
öhdəçiliklərindən de. Özgə şey lazım  
 
deyil. Məsləhət görmürəm”. Tanabay da ona qulaq asdı. Tribunaya çıxan kimi 
cəsarəti tükəndi, bir kəlmə ürək sözünü deyə bilmədi. Gurhagur  
 
öhdəçilikdən danışıb aşağı düşdü. Tanabay xəcalətindən bilmirdi ki, neyləsin. 
Ancaq Çoro razı idi. Görəsən, niyə o, bu qədər ehtiyatlı olmuşdu?  
 
Xəstəlikdənmi idi, yoxsa sədrlikdən düşməyi Çoronu belə qorxaq eləmişdi? 
Tanabayın ehtiyatla danışmağı onun nəyinə lazım idi? Yox, deyəsən, onda nəsə  
 
dəyişmişdi, Çoro başqa adam olmuşdu. Səbəbi də, görünür, o idi ki, ömrü boyu 
Çoro sədrlik eləmişdi, böyüklər ömrü boyu onu danlamışdılar,  
 
söymüşdülər. İndi isə bicləşmişdi, deyəsən... 
Tanabay düşünürdü: “Dayan, dost, vaxt gələr, üz-üzə oturarıq, haqq-hesabı 
birdəfəlik çürüdərik...”  
 
Küləksə aramsız əsirdi, adamın iliyinə işləyirdi. Hələ evə çox qalırdı. Orada 
Tanabayı, kim bilir, nə gözləyirdi... 
 
 
Çoro yorğa atın belində idi. Tək  
 
gedirdi, yoldaş gözləyə bilməmişdi. Ürəyi incidirdi, evə tələsirdi. Çoro atın 
cilovunu buraxmışdı, bütün günü dincəlmiş at öz xoşuna, öz ahəngdar  
 
ritmi ilə çapırdı. Qaranlıq yollara dümdüz izlər buraxırdı. Bütün keçmiş 
ehtiraslardan onda bircə qaçmaq həvəsi qalmışdı. O birilər çoxdan ölmüşdü.  
 
Daha doğrusu, öldürmüşdülər. Öldürmüşdülər ki, o, yoldan və yəhərdən başqa 
bir şey bilməsin. Gülsarı bununla yaşayırdı. Vicdanla, yorulmadan çapırdı,  
 
sanki, çapıb əlindən alınmış o şeyə çatmaq istəyirdi. Çapırdı və heç vaxt 
çata bilmirdi. 
Sərin külək, çöl havası Çoronun halını bir qədər  
 
yaxşılaşdırmışdı. Ürəyinin ağrısı kəsmişdi. Bugünkü müşavirədən də Çoro 
ümumən razı idi, obkom katibinin çıxışından xoşu gəlmişdi. Katibin barəsində  
 
o, çox söhbətlər eşitmişdi, özünü isə ilk dəfə görmüşdü. Bütün bunlarla 
yanaşı, Çoronun ürəyində bir narahatlıq da hökm sürürdü. Ürəyi sıxılırdı.  
 
Axı, o, Tanabaya pislik etmək istəməmişdi. Çoro çox belə müşavirələrdə, 
yığıncaqlarda, iclaslarda olmuşdu, bilirdi ki, harada nəyi demək lazımdır,  
 
nəyi deməmək lazımdır. Bu sahədə böyük təcrübəsi vardı. Ancaq Tanabay, onun 
sözünə qulaq assa da, Çoronu lazımınca başa düşməmişdi. Müşavirə  
 
qurtarandan sonra onunla bir kəlmə də kəsmək istəməmişdi. Maşına əyləşib, 
üzünü yana çevirmişdi. İncimişdi. Eh, Tanabay, Tanabay! Avamlığından əl  
 
çəkməmisən, həyatdan heç bir ibrət almamısan. Cavanlıqda necə idin, elə də 
qalmısan. Səninki odur ki, ağına-bozuna baxmadan doğrayıb tökəsən. Ancaq  
 
zaman o zaman deyil. Hər şey dəyişib. İndi gərək sözü necə dediyini biləsən, 
kimin yanında dediyini biləsən, özü də elə deyəsən ki, zamanın ruhuna  
 
uyğun gəlsin. Hamı kimi – nə parlaq nitq söyləyəsən gərək, nə də dilin topuq 
vursun. Gərək qıl kimi düz danışasan. İndi zaman bunu tələb eləyir. Əgər  
 
səni öz kefinə buraxsaydım, Tanabay, aləmi qatıb qarışdıracaqdın, sonra isə 
başımıza suallar yağacaqdı: “Niyə öz təşkilatınızın üzvlərini tərbiyə  
 
etmirsiniz? Bu necə təşkilatçılıqdır? Bu necə başıpozuqluqdur?” Eh, Tanabay, 
Tanabay... 
 
14 
 
Yenə həmin gecə, həmin o dağ yolu. Qoca at və qoca insan.  
 
Dərədə tonqal yanırdı. Neçə dəfə idi ki, Tanabay ayağa durub, ölməkdə olan 
atın üstündəki kürkü düzəldirdi. Yenə Gülsarının başı üstündə əyləşirdi.  
 
Tanabay düşünürdü, bütün ömrünü götür-qoy eləyirdi. İllər, illər, illər... 
Tanabayın qoyuna getdiyi o il, o ilin uzun payızı, o ilin erkən qışı.  
 
Xatirə dalınca xatirə gəlirdi... 
 
15 
 
Dağlarda oktyabr ayı büsbütün quraqlıq keçdi. Təkcə ayın əvvəllərində bir-iki 
gün yağış yağdı, duman gəldi, hava  
 
sərinlədi, sonra yenə istilər başlandı. O il hava birdən-birə korlandı. Bir 
gecədə külək qalxdı, bir gecədə hər şey dəyişdi. Səhərisi Tanabay  
 
alaçıqdan çıxanda gözlərinə inanmadı – dağların başını təptəzə qar almışdı. 
Qar dağlara necə də yaraşırdı! Təptəzə, tərtəmiz. Quzeyi də gözəl, güneyi  
 
də gözəl – sanki, Allah dağları lap indicə yaratmışdı. Dağların qarlı zirvəsi 
üzərində mavi sonsuzluqlar uzanıb gedirdi. Orada sonsuzluqlar boyunca  
 
kainatın xəyali ənginlikləri görünürdü. Bu işıq, bu sonsuzluq Tanabaya ləzzət 
verdi, qəlbinə həm sevinc, həm qüssə gətirdi. Yenə Tanabay Bübücanı  
 
xatırladı. Kaş indi də Gülsarı burada olaydı, Tanabay atı minəydi, 
heyrətindən, sevindiyindən çığıra-çığıra bu tərtəmiz səhər qarı kimi o 
qadının  
 
qapısı ağzını kəsdirəydi... 
Ancaq Tanabay bilirdi ki, bütün bunlar xəyaldır... Nə etmək, ömrün yarısı 
xəyallarda keçir, bəlkə, buna görə də həyat belə  
 
şirin olur. Bəlkə, həyat ona görə bu qədər əziz olur ki, insan arzu 
etdiklərinin hamısına nail ola bilmir. Tanabay göylərə, dağlara baxırdı və 
hiss  
 
eləyirdi ki, insanların hamısı eyni dərəcədə xoşbəxt ola bilməz. Hamının öz 
taleyi vardı. Sevinci, kədəri vardı. Eyni vaxtda, eyni dağın üstündə işıq  
 
da ola bilir, kölgə də ola bilir – insan taleyi də bunun kimi. Elə buna görə 
də həyat rəngarəng olur... Bəlkə də, o qadın Tanabayı büsbütün  
 
unutmuşdu. Bəlkə də, indi o, bu təzə qara baxıb Tanabayı xatırlayırdı... 
Sən bir işə bax – insan qocalır, ancaq ürək təslim olmaq istəmir, əlinə  
 
fürsət düşən kimi ürək hay salıb xatirələri oyadır. 
Tanabay atı yəhərlədi, ağılı açıb qoyunları çölə daradı, ucadan arvadını 
çağırdı: 
– Mən davarı çölə  
 
aparıram, Caydar, sən işini qurtarınca qayıdıb gəlirəm. 
Sürü çaxnaşaraq hərəkətə gəldi, böyük bir axınla dağyuxarı dırmaşdı. Qonşu 
çobanlar da öz  
 
sürülərini çölə çıxarmışdılar. Döşlərlə, dərələrlə, dar cığırlarla sürü 
otlamağa gedirdi. Qoyunların saya gəlməyən dəstəsi saralmış otlaqlar içində  
 
bozarıb-ağarırdı. 
Hələlik hər şey qaydasında idi. Tanabaya tapşırılmış sürü də pis sürü deyildi 
– yaxşı bala verə bilərdi. Beş yüz baş. Beş yüz qayğı.  
 
Hələ doğumdan sonra sürü bundan azı iki dəfə çox olacaqdı. Ancaq doğuma hələ 
çox qalırdı, çobanın əsil məşəqqəti hələ qabaqda idi. 
Qoyun işi ilxıya  
 
nisbətən sakit iş idi, ancaq Tanabay qoyun otarmağa çox da asanlıqla 
öyrənməmişdi. At hara, davar hara! Ancaq nə etmək olardı? Atçılıq, 
deyirdilər,  
 
mənasını itirib. Maşın var. At sərf eləmir. İndi qoyunçuluq başlıca məsələ 
olmuşdu – yun, ət, dəri. Bu işin bir çox xeyirli cəhətləri olsa da,  
 
atçılığa belə soyuq münasibət heç cür Tanabayın ürəyindən deyildi. 
Yaxşı ayğırı olan ilxını hərdən buraxıb getmək də olardı. Bir günün, yarım 
günün  
 
asudəliyi də çoban üçün az iş deyildi, onun min cür başqa dərdi-səri vardı. 
Ancaq davarın yanından tərpənmək çətin məsələ idi. Gərək bütün günü  
 
dalınca gəzəydin, gecə qaraulunu çəkəydin. Heç baş qaşımağa da vaxt yox idi. 
Nə dincliyi vardı, nə növbəsi vardı. Gecə qaraulçuluğu Caydarın adına  
 
yazılmışdı, gündüzlər qızlarla birgə o, hərdənbir davara baxa bilirdi, gecə 
yarıyacan əlində tüfəng qoyuna keşik çəkirdi, sonra davarın üstündə yenə  
 
gərək Tanabay dayanaydı. İndi İbrahim kolxozda maldarlığın ağası olmuşdu, hər 
sözə bir bəhanə tapırdı: 
– Mən sizin üçün köməkçini hardan tapım? –  
 
deyirdi. – Siz ki, ağıllı adamsınız, Tanake. Bilirsiniz ki, cavanların hamısı 
oxuyur. Oxumayanlar da mal-davarın heç adını da eşitmək istəmirlər,  
 
çıxıb hara gəldi gedirlər – şəhərlərə, dəmir yoluna, mədənlərə heç bilmirəm 
başıma nə daş salım. Siz cəmisi bir sürüyə baxırsınız, ondan da şikayət  
 
eləyirsiniz. Bəs mən? Bütün maldarlıq mənim boynumdadır. Məhkəməyə düşəcəyəm. 
Mən bu işi nahaq yerə boynuma çəkdim, nahaq yerə. Heç kəs sözə baxmır.  
 
Elə biri sizin hamiliyə götürdüyünüz Bektay. Sən, deyir, mənim üçün radio 
təşkil elə, qəzet gətir, kino ver, təzə alaçıqlar tikdir, mağazanı hər  
 
həftə mənim ayağıma gətir. Olmasa, deyir, çıxıb gedəcəyəm. Barı siz onunla 
bir söhbət eləyəydiniz, Tanake!.. 
İbrahim yalan demirdi. Bu qədər yuxarı  
 
dırmaşmağına o, doğrudan da, peşman olmuşdu. Bektay barəsində də düz deyirdi. 
Hərdən Tanabay vaxt tapıb hamiliyə götürdüyü komsomolçuların yanına  
 
gedirdi. Eşim Bolotbekov, zirək olmasa da, üzüyola oğlan idi. Ucaboy, 
yaraşıqlı Bektay isə heç sözəbaxan deyildi, onun qara gözlərindən kin-küdurət  
 
əskik olmurdu. O, həmişə Tanabayı acıqlı qarşılayırdı. 
– Sən, – deyirdi, – bu qədər canfəşanlıq eləmə. Yaxşısı budur ki, öz 
uşaqlarının yanında otur.  
 
Ha çoxdur hər yerə burnunu soxanlar. Sənsiz də ötüşərik. 
– Nə olub məgər, sənə pislik eləyirəm? 
– Elədin, eləmədin. Mənim sənin kimi adamlardan xoşum  
 
gəlmir. Bircə onu bilirsiniz ki, döşünüzü qabağa verəsiz. Nə gəldi – ura, 
ura! Nə özünüzə bir gün ağlamısız, nə də bizi adam kimi yaşamağa qoyursuz. 
Tanabay hirsləndi: 
– Sən, dilini bir az dinc qoy, cavan oğlan. Barmağını gözümə soxma. Bunun 
sənə dəxli yoxdur. Döşümüzü biz qabağa vermişik, sən  
 
verməmisən. Özümüz də peşman deyilik. Sənin kimilər üçün eləmişik. Əgər biz 
döşümüzü qabağa verməsəydik, indi sən belə yekə-yekə danışmırdın. Kino  
 
nədir, qəzet nədir, heç öz adını da bilmirdin. İndi sənin bircə adın vardı – 
qul!.. 
Bu cür açıq-saçıq danışmağına görə ürəyinin harasındasa ona hörmət  
 
eləsə də, Tanabay Bektayı sevmirdi. Bu adamın iradəsi qırılmaqda idi. 
Bektayın əyri yola düşdüyünü gördükcə Tanabayın ürəyi yanırdı. Elə ki, 
yolları  
 
tamam ayrıldı, bir dəfə onlar şəhərdə təsadüfən rastlaşarkən, Tanabay ona heç 
bir söz demədi və onun dediyinə də qulaq asmaq istəmədi. 
O ilin erkən  
 
qışı... 
Öz qızmış ağ dəvəsində o qış yaman tez çapıb gəldi, çobanları zara gətirib 
keçmiş arxayınçılığın heyifini çıxdı. 
Oktyabr ayı büsbütün quraqlıq  
 
keçmişdi. Noyabrda qəfildən qış başlandı. 
Axşamların birində yenə Tanabay sürünü ağıla qatıb evə qayıtmışdı, o axşam, 
guya, hər şey qaydasında idi.  
 
Ancaq gecə arvad onu yuxudan oyatdı: 
– Dur ayağa, Tanabay. Mən lap donub əldən düşmüşəm. Qar yağır. 
Caydarın əlləri buza dönmüşdü, ondan yaş qarın iyi  
 
gəlirdi. Tüfəng də yaş idi, soyuq idi. 
Tanabay çölə çıxdı. Gecənin rəngində qəribə bir ağımsovluq vardı. Əməlli-
başlı qar yağırdı. Ağılda qoyunlar  
 
bərk narahat idilər, silkələnib üstlərindən qarı tökürdülər, qarsa ara vermək 
bilmirdi. Tanabay bərk-bərk kürkə qısılıb: “Dayanın, möhkəm dayanın, –  
 
dedi, – hələ bu harasıdır ki! Tələsmisən, qış, yaman tez gəlmisən. Xeyirdimi, 
şərdimi? O başdan bəlkə bir az tez çıxıb gedəsən, hə? Doğum vaxtı.  
 
Səndən özgə təvəqqemiz yoxdur. İndi isə nə bilirsən elə. İxtiyar 
sahibisən...” 
İxtiyar sahibi qış susurdu, xəlvətcə, tələsə-tələsə öz işini görürdü  
 
ki, səhər hamını heyrətə gətirsin, çaxnaşdırsın, pərən-pərən salsın. 
Dağların başına yağan da, hələlik qar deyildi, zülmət topaları idi. Bir də,  
 
dağlara nə var ki! Dərd çobanın dərdi idi. Dağlar durduqları kimi də 
duracaqdılar. 
Tanabayın heç vaxt unuda bilmədiyi o qış belə başlanırdı, ancaq  
 
onun nələr edəcəyi hələlik heç kimə məlum deyildi. 
Yağan qar ərimədi, bir neçə gündən sonra yenə yağdı, bir də, iki də, nəhayət, 
çobanlar payız  
 
örüşlərindən əl çəkməli oldular. Sürüyə hürküşmə düşdü, qoyunlar dərələrə 
soxuldular, qayalarda gizləndilər, qarı az olan yerlər axtardılar.  
 
Çobanların minillik sənəti işə düşdü – davar üçün elə yerlərdə ot axtarıb 
tapdılar ki, bir başqası o yerdən başını bulayıb keçərdi, orada qardan  
 
savayı, bir şey görməzdi. Bunun üçün də onlara çoban deyirdilər... Böyüklərə 
nə vardı ki? Gəlirdilər, baxırdılar, sorğu-sual aparırdılar, sonra isə  
 
min cürə şey vəd eləyib, çıxıb gedirdilər. Qışla üz-üzə qalan yenə də çoban 
olurdu. 
Vaxt tapıb kolxoza baş çəkmək hər gün Tanabayın fikrindən keçirdi.  
 
Tanabay doğum üçün nə kimi hazırlıq görüldüyünü bilmək istəyirdi. Ancaq vaxt 
harada idi! İş əlindən baş qaşımaq olmurdu. Bir dəfə Caydar internata,  
 
oğlunun yanına getdi, tez də qayıdıb gəldi, çünki onsuz heç cür mümkün 
deyildi. Caydar olmayan günlər, Allah bilir ki, Tanabay nələr çəkdi. Kiçik  
 
qızı qucağında oturdurdu, kürkünün arasında gizlədirdi, ancaq böyük qız atın 
tərkində soyuqdan əsim-əsim əsirdi. Evdə odun-ocağın da ləzzəti  
 
qalmamışdı. 
Ertəsi gün anaları qayıdıb gələndə qızlar bir oyun çıxartdılar ki, gəl 
görəsən! Atılıb analarının boynundan asıldılar, xeyli vaxt ayrılmaq  
 
bilmədilər. Yox, ata, əlbəttə, atadır, ancaq anasız o da bir şeyə dəymirdi. 
Beləcə, günlər ötüb keçdi. Qışın da dilini başa düşmək çətin idi. Gah  
 
isti, gah soyuq. Bir-iki dəfə çovğun qopdu, sonra hava yenə də yumşaldı, qar 
əriməyə başladı. Tanabayı qorxudan da elə bu idi. Əgər doğum isti vaxta  
 
təsadüf eləsəydi, çox yaxşı olacaqdı, bəs birdən soyuq düşsəydi, Tanabay 
neyləyəcəkdi? 
Vaxt keçdikcə qoyunların qarnı da get-gedə irəli çıxırdı. İri  
 
bala, yaxud əkiz doğası qoyunlar tamam ağırlaşmışdı. Belələri zorla 
yeriyirdilər, günbəgün arıqlayırdılar, sümükləri görünürdü. Zarafat deyil ki,  
 
qoyunlar bətnlərində bala böyüdürdülər, onlara canlarından can verirdilər, 
özləri isə hər çöpü qar altından min müsibətlə tapırdılar. Gərək belə  
 
vaxtda çoban balalı qoyunlara səhər-axşam yem verəydi; onların dalınca 
dağlara ot daşıyaydı, ancaq kolxozun anbarları çoxdan silinib-süpürülmüşdü.  
 
Toxumdan və işlək atlar üçün ayrılmış yulafdan başqa anbarlarda heç nə yox 
idi. 
Hər səhər Tanabay sürünü ağıldan çıxaranda balalı qoyunları yaxşı- 
 
yaxşı gözdən keçirirdi, onların qarnını, yelinini yoxlayırdı. Belə xəyal 
eləyirdi ki, əgər havalar yaxşı keçsə, özünün quzu barəsindəki öhdəçiliyini  
 
yerinə yetirə biləcək, ancaq yun sarıdan Tanabayın bu başdan gözü su içmirdi. 
Qış ərzində gələn tük onu əsla qane eləmirdi, üstəlik, bəzi qoyunların  
 
tükü artmaqdansa seyrəlirdi, – bunun da səbəbi, şübhəsiz, yemin azlığı idi. 
Düşündükcə Tanabayın qanı qaralırdı, hirslənirdi, ancaq əlindən heç nə  
 
gəlmirdi. Çoronun sözünə baxdığına görə o, ən pis söyüşləri özünə yağdırırdı. 
Axı, o niyə tribunaya çıxdı? Yekə-yekə vəd verdi? Mən beləyəm, mən  
 
eləyəm, qabaqcılam, partiyanın və xalqın qarşısında söz verirəm. Barı bu 
sözləri deməyəydi! Axı, partiyanın və xalqın buna nə dəxli vardı! Adicə  
 
təsərrüfat işi idi. Yox, gərək deyəydi... Belə tələb olunurdu. Bəs nə 
vaxtacan, görəsən, tribunaya çıxanlar yerli-yersiz bu sözləri işlədəcəkdi?.. 
Nə  
 
etmək, günahkar Tanabayın özü idi. Düşünməmişdi; onun-bunun ağzı ilə oturub-
durmuşdu. Onlara nə var ki, əkilib aradan çıxmışdılar, Tanabayın bircə  
 
Çoroya yazığı gəlirdi. Çoronun heç baxtı gətirmirdi. Bir gün sağ olanda iki 
gün xəstə yatırdı. Çoro ömrü boyu çalışıb-çapalamışdı. İndi də qüvvəsi  
 
daxilində əlləşirdi, camaatı dilə tuturdu, inandırırdı, ancaq xeyri nə idi? 
Özü də hər şeydən ehtiyat eləməyə başlamışdı, sözünə-söhbətinə sərhəd  
 
qoyurdu. Madam ki, xəstə idi, çıxıb evində otursaydı, yaxşı olmazdımı?.. 
Qışsa öz işini görürdü, çobanları gah qorxuya salırdı, gah da sevindirirdi,  
 
ürəkləndirirdi. Tanabayın sürüsündə iki anac qoyun ölmüşdü – zəiflikdən tab 
gətirə bilməmişdilər. Onun hamiliyə götürdüyü cavan çobanların da  
 
sürülərində bir neçə tələfat olmuşdu. Bunsuz mümkün deyildi. Hər sürüdə beş-
on tələfat qış üçün adi bir hal sayılırdı. Hələ əsas məsələ qabaqda idi –  
 
yazın başlanğıcında. 
Sonra havalar birdən-birə qızmağa başladı. Yelinlər günbəgün şişib yekəldi. 
Adamın qoyunlara yazığı gəlirdi, arıqlıqdan zorla  
 
yeriyirdilər, qarınlarını zorla çəkib aparırdılar, ancaq işə bax ki, məmələr 
öz işində idi, qoyunların əmcəyi saatbasaat böyüyürdü. Arada söz gəzirdi  
 
ki, hansı sürüdəsə bir neçə doğum olub. Deməli, cütləşdirmə vaxtı 
diqqətsizlik edilmişdi. Bu hələ işarə idi. Bir-iki həftədən sonra quzular 
yetişmiş  
 
armud kimi tökülüşəcəkdi. Onları yığıb-yığışdırmaq mümkün olmayacaqdı. 
Çobanın əsil məşəqqəti başlanacaqdı. Hər quzunun üstündə o, yarpaq kimi  
 
əsəcəkdi, sürüyə gəldiyi günə lənət yağdıracaqdı və sevincinin həddi-hüdudu 
olmayacaqdı – əgər quzunu saxlaya bilsəydi, yaşada bilsəydi, qışdan  
 
çıxara bilsəydi. 
Bəli, kaş belə olaydı! Elə olaydı ki, çoban camaatın üzünə alnıaçıq çıxa 
biləydi... 
Doğum vaxtı çobanlara kömək eləmək üçün kolxozdan  
 
bir neçə qadın göndərdilər. Çoxusu ağbirçək qarılar idi, bir də uşaqsız 
arvadlar gəlmişdilər, çünki kənddən hər qadın bura gəlməzdi. Tanabaya da iki  
 
nəfər sahmançı qadın verdilər. Qadınlar qablı-qaşıqlı, çadırlı-filanlı 
yığışıb gəldilər. Uşaqların bayramı oldu. Doğum vaxtı Tanabaya ən azı yeddi  
 
nəfər belə köməkçi lazım olacaqdı. İbrahim bərk-bərk söz verirdi ki, onları 
da göndərəcəkdir. Sürü Beşağac vadisinə – döl məntəqəsinə köçürüləndə  
 
mütləq göndərəcəkdir, onun dediyinə görə, hələlik bu iki nəfər kifayət idi. 
Nəhayət, köç vaxtı gəlib yetişdi. Sürülər dağlardan endirildi, döşlərə,  
 
döl bazalarına axın başlandı. Sahmançı qadınları aparıb yerbəyer eləməyi 
Tanabay Eşim Bolotbekova tapşırdı. Onları səhər tezdən böyük bir dəstə ilə  
 
yola saldı, özü isə sürünü dağdan yavaş-yavaş endirdi ki, balalı qoyunlar 
rahat gəlib çıxsınlar. Sonra, öz hamilərinə kömək eləmək üçün, Tanabay bu  
 
yolu iki dəfə də gedib gəlməli idi. 
Qoyunlar öz bildikləri kimi gedirdilər, onları tələsdirmək olmazdı. 
Qoyunların bu yavaş yerişi iti də hövsələdən  
 
çıxarmışdı, it bir yerdə qərar tuta bilmirdi. 
Günəş batmağa gedirdi, ancaq istisi hələ də hiss olunurdu. Sürü aşağı endikcə 
hava da istiləşirdi.  
 
Güneylərdə ot göyərirdi. 
Yolda Tanabay bir qədər gecikməli oldu – qoyunlardan biri doğdu. Təzəcə 
doğulmuş quzunun burnunu, qulağını püfləyə-püfləyə  
 
Tanabayın qanı qaraldı, çünki hələ tez idi, çox tez idi. Doğum bir həftədən 
sonra başlanmalı idi. 
Bəlkə, yenə yolda doğanlar olacaqdı? Tanabay  
 
qoyunlara baxdı – yox, belə şey gərək olmayaydı. Ürəyi sakitləşdi, sonra, 
hətta, sevindi də. İlk quzu qızlar üçün toy-bayram olacaqdı. İlk balanın  
 
həmişə öz yeri var. Həm də quzu qəşəng quzu idi. Ağappaq. Bircə kirpikləri 
ilə dırnaqları qara idi. Tanabayın sürüsündə bir neçə qaba yunlu qoyun  
 
vardı. Bu quzunu da onlardan biri doğmuşdu. Belə qoyunların balası gəlimli 
olur, tüklü, sağlam olur. Bu quzular zərif yunlu qoyunlardan doğulan  
 
tüksüz quzulara oxşamırlar. Tanabay quzunu qucağına aldı: 
– Madam ki, dünyaya gəlməyə tələsmisən, – dedi, – aç gözlərini, bax. Qədəmin 
qoy xoş olsun!  
 
Dünyaya sənin kimi o qədər bala gəlsin ki, səsinizdən qulağımız batsın, 
hamınız da sağ qalın, çoxalın, dünyanı doldurun! – O, quzunu yuxarı qaldırdı.  
 
– Bax, – dedi, – bax, sən ey qoyunların allahı, birinci baladır, bax və kömək 
ol bizə! 
Yuxarıda isə dağlar dayanmışdı. Dağlar susurdular. 
Tanabay  
 
quzunu kürkünün altına soxub yola düzəldi. Ana qoyun onun dalınca qaçırdı, 
mələyirdi, həyəcan keçirirdi. Tanabay qoyuna ürək-dirək verirdi: 
– Gəl,  
 
görüm gəl! Balan burdadır, heç yana qaçmır. 
Quzu kürkün altında qurudu, isindi, rahatlandı. Onlar axşam çağı bazaya 
yetişdilər. 
Bazada camaat yerbəyer  
 
olmuşdu, alaçıqdan tüstü qalxırdı. Sahmançı qadınlar çadırların qabağında 
sürünü gözləyirdilər. Deməli, hər şey qaydasında idi. Bircə Eşim gözə  
 
dəymirdi. Dəvəni götürüb getmişdi ki, sabah özü köçüb gəlsin. 
Burada gördüyü hər şeyə Tanabay böyük ümidlə baxırdı. Yenə ürəkdə qüssə də 
vardı, sevinc  
 
də vardı. Ancaq tövlələri görəndə, sanki, onu ildırım vurdu: damların qamışı 
çürümüşdü, divarlar deşik-deşik idi; nə qapı, nə pəncərə vardı, külək  
 
burdan vurub, ordan çıxırdı. Çölün qarı az qala əriyib qurtarmışdı, ancaq 
tövlələrin içində koma-koma qar qalırdı. 
Bir vaxt daşdan tikilmiş ağıl da  
 
xarabalıq içində idi. Bütün bunları görəndə Tanabay elə dilxor oldu ki, 
qızların quzu ilə oynamasına da fikir vermədi. Quzunu onların üstünə atıb  
 
bazanı dörd dolandı. Hər yan xarabalıq, hər yan uçuq-sökük. Tanabay ömründə 
belə biabırçılıq görməmişdi. Bütün bu döl bazası, yəqin ki, lap müharibə  
 
vaxtından başlı-başına buraxılmışdı. Çobanlar doğumu birtəhər yola 
vermişdilər, sonra hər şeyi qarın, küləyin ümidinə buraxıb getmişdilər. 
Anbarın  
 
damında bir qalaq çürümüş ot vardı, bir-iki qalaq da saman gözə dəyirdi. 
İçəridə – iki kisə arpa unu, bir qutu duz. Bir neçə şüşəsi qırılmış fənər,  
 
fənərlərin yanında paslanmış neft bidonu, sapı çürümüş bellər, dişləri 
əyilmiş yabalar. Baxanda istəyirdin ki, nefti töküb bütün bu şeylərə od  
 
vurasan, baş götürüb, ayağın getdikcə gedəsən... 
Tövlələrdə qar dizə çıxırdı, bildirdənqalma donmuş peyin hər yerdə təpə-təpə 
ucalırdı. Tanabay qarın,  
 
peyinin içində gəzirdi və nə edəcəyini bilmirdi. O deməyə söz də tapmırdı. 
Eyni şeyi dəli kimi təkrar eləyirdi: “Bu nədir, bu necə işdir?.. Bu nədir,  
 
bu necə işdir?.. Bu nədir, bu necə işdir?..” 
Tanabay tövlədən çıxıb, tələsə-tələsə atı yəhərləməyə başladı. Əlləri əsim-
əsim əsirdi. Bu saat o özünü  
 
kəndə yetirəcəkdi, gecənin qaranlığında hamını ayağa qaldıracaqdı, gör 
Tanabay onlara necə divan tutacaqdı! Onları Tanabay birbəbir xirtdəkləyəcəkdi  
 
– İbrahimi də, sədri də, Çoronu da: daha məndən rəhm gözləməyin! Siz ki 
mənimlə belə rəftar etdiniz, alın payınızı! Daha bəsdir, bıçaq sümüyə  
 
dirənib!.. 
Yenə Caydar haradansa peyda olub atın cilovundan yapışdı. 
– Dayan! – dedi. – Hara gedirsən? Düş görüm, mənim sözümə qulaq as! 
Ancaq Tanabay  
 
sözmü eşidirdi?! O, cilovu gücü çatdıqca dartışdırırdı, atı qamçılayıb 
arvadının üstünə sürürdü: 
– Burax! Burax! Burax, deyirəm sənə! Hamısını  
 
qıracağam! Doğrayacağam! Öldürəcəyəm hamısını! 
– Buraxmayacağam! Adam öldürmək istəmirsənmi? Məni öldür. 
Bu vaxt sahmançı qadınlar tökülüşüb gəldilər,  
 
qızlar ağlaşıb hər tərəfdən qışqırışdılar: 
– Ata! Ata! Getmə! 
Tanabayın qəzəbi soyudu, ancaq inadından əl çəkmədi. 
– Burax, – dedi, – görürsənmi  
 
tövlələr nə gündədir? Qoyunlara bax, bu gün-sabah hamısını doğub-tökəcək. Biz 
onları harda saxlayacağıq? Hanı dam-daş? Hanı yem? Hamısı murdar  
 
olacaq. Kim cavab verəcək? Burax məni. 
Caydar dedi: 
– Tutalım ki, buraxdım getdin. Qışqırdın, dava saldın. Bunun bizə nə xeyri 
var? Madam ki, indiyəcən  
 
heç nə eləməyiblər, deməli, eləyə bilmirlər, gücləri çatmır. Əgər imkanları 
olsaydı, təzə tövlə tikərdilər. 
– Bəs dam necə? Onu ki, düzəldə  
 
bilərdilər. Hanı bunun qapısı? Hanı pəncərəsi? Başdan-başa xarabalıqdır, 
tövlənin peyinini də on ildir daşımayıblar! Sən bir ota bax. Bu çürük otla  
 
bu boyda sürünü neçə gün saxlamaq olar? Bu otu quzuya vermək olarmı! Bəs 
altlarına nə döşəyəcəyik? Deyirsən, quzular peyinin-palçığın içində murdar  
 
olsun, eləmi? Sən belə deyirsən, hə? Burax məni! 
– Bəsdir, Tanabay, özünə gəl. Sən bu camaatdan artıq deyilsən ki? Hamı necə, 
biz də elə. Bir də, axı,  
 
sən kişisən. Hələ ki, gec deyil, fikirləş gör neyləyəcəksən. Onları da burax 
başına. Birdəfəlik tüpür, vəssalam! Cavabdeh bizik, işi də özümüz  
 
görəcəyik. Odur, o dərədə yolun üstündə xeyli itburnu kolu var, gələndə 
görmüşəm. Kəsib gətirrik, birtəhər damın üstünü basdırarıq. Üstündən də peyin  
 
tökərik. Altlarına da yovşandan-zaddan tapıb döşərik, havalar korlanmasa, 
birtəhər yola verərik... 
Bu yandan da sahmançı qadınlar Tanabaya ürək-dirək  
 
verməyə başladılar. Tanabay yəhərdən düşdü, qadınlara gözucu da baxmadan 
birbaş alaçığa yollandı. Başını aşağı salıb oturdu – elə bil uzun sürən  
 
xəstəlikdən durmuşdu. 
Evdə hamı susurdu. Danışmağa qorxurdular. Caydar çaydanı ocaqdan götürdü, 
yaxşı çay dəmlədi, badyaya isti su töküb ərinə verdi.  
 
Tanabay əllərini yudu. Təptəzə süfrə açıldı, hətta Caydar haradansa bir neçə 
konfet də tapıb çıxartdı, boşqablara sapsarı ərinmiş yağ qoydu.  
 
Sahmançıları da çağırıb süfrə başına əyləşdilər. Eh, arvadlar, arvadlar! 
Onlar ləzzətlə çay içib, yenə öz söhbətlərini eləyirdilər, sanki, qonaqlıqda  
 
əyləşmişdilər. Tanabay dinməz-söyləməz oturdu. Caydar sonra ayağa durub 
ağılın divarlarından tökülmüş daşları hörməyə getdi. Burada iş qurtaran  
 
deyildi. Ancaq ağılı başlı-başına buraxmaq da olmazdı, gecə davar buraya 
qatılacaqdı. Bir azdan arvadlar da gəlib daş daşımağa başladılar. Hətta,  
 
qızlar da işə girişdilər. Tanabay qızlara acıqlandı: 
– Bircə siz qalmışdınız, – dedi, – qaçın evə! 
O utanırdı. Başını qaldırıb arvadların üzünə baxa  
 
bilmirdi. Çoro doğru deyirdi: Caydarsız öz bəlalı başını Tanabay, çox çətin 
ki, saxlaya bilərdi... 
 
16 
 
Ertəsi gün Tanabay hamiliyə götürdüyü çobanların  
 
köməyinə getdi, onları da köçürüb gətirdi, sonra bütün həftəni dinclik 
bilmədən işlədi. Belə ağır işlə o, yalnız müharibədə, özü də müdafiə xətti  
 
yaradılan vaxtlar üz-üzə gəlmişdi. Ancaq orada bütün diviziya işləyirdi, 
bütün ordu işləyirdi. Burada isə üç nəfər – özü, arvadı, bir də bir nəfər  
 
sahmançı qadın. O biri qadın yaxınlıqda qoyun otarırdı. 
Tövlələrin peyinini təmizləmək və dərədən itburnu kolu kəsib gətirmək onlara 
daha çox əzab  
 
verdi. İtburnu yaman sıx bitmişdi, iti tikanları vardı. Kolların arasında 
Tanabay çəkmələrini cırıq-cırıq elədi, öz əsgər şinelinin axırına çıxdı.  
 
Tikanlı kolları iplə bağlayıb sürüyə-sürüyə daşıdılar, çünki onları nə ata 
yükləmək mümkün idi, nə də dalda aparmaq olardı. Tanabay əldən-ayaqdan  
 
düşdü. Buraya Beşağac vadisi deyirdilər, ancaq axtarsaydın heç beş kötük də 
tapmazdın. İkiqat bükülüb tər tökə-tökə onlar itburnu kollarını tövləyə  
 
sürüyüb yolları şum-porşum elədilər. Tanabayın qadınlara yazığı gəlirdi, 
ancaq başqa əlac yox idi. Bir ucdan işləyirdilər, bir ucdan da göyə  
 
baxırdılar. Qar yağsaydı, bütün zəhmətləri bada gedə bilərdi. Bu yandan da 
Tanabay böyük qızı tez-tez sürüyə baş çəkməyə yollayırdı – yaxşı ki, hələ  
 
doğum yox idi. 
Peyin təmizləmənin əziyyəti bundan da çox oldu. Damı saz olan tövlədən quru, 
bərk peyini daşımağa nə var ki? Onu parça-parça doğramaq  
 
olur, üst-üstə qalayıb asanca aparmaq olur. Bu cür qoyun peyinini günə verib 
qurudurlar. Qışda onun istisində oturmağın özgə ləzzəti var. Ancaq qar,  
 
yağış altında qalmış peyini daşımaq katorqa işi idi, cəhənnəm əzabı idi. İş 
çox, vaxt az. Hətta, gecələr də hisli fənərlərin işığında onlar bu soyuq,  
 
bu yapışqan, bu qurğuşun kimi ağır palçığı xərəyə yığıb daşıyırdılar. İki gün 
idi ki, onların gecəsi-gündüzü yox idi. 
Həyətdə neçə-neçə peyin tığı  
 
qalanmışdı, ancaq tövlənin peyini daşımaqla qurtaran deyildi, tezliklə 
doğacaq qoyunlar üçün onlar tövlənin heç olmasa bir bucağını təmizləməyə  
 
tələsirdilər. Ancaq bununla yara sağalmayacaqdı. Doğar qoyunları və onların 
balalarını yerləşdirmək üçün bütün bu tövlə az idi – axı, gündə iyirmi- 
 
otuz quzu doğulacaqdı! Tanabay peyini xərəyə yığırdı, aparıb boşaldırdı, 
gedəndə də, gələndə də, yatanda da, duranda da o, yalnız bir şey barədə  
 
düşünürdü: “Bu işin axırı nə olacaq?” Tanabayın başı gicəllənirdi. Qolları 
sızıldayırdı. Bir yandan da külək hər dəqiqəbaşı fənərləri söndürürdü.  
 
Yaxşı ki, sahmançı qadınlar işdən şikayət eləmirdilər, Tanabayla, Caydarla 
bərabər onlar da gecə-gündüz işləyirdilər. 
Bir gün də keçdi, beş gün də  
 
keçdi. Yenə onlar peyin daşıyırdılar, damın-divarın deşiklərini suvayırdılar. 
Nəhayət, bir gecə Tanabay xərəklə tövlədən çıxanda səs eşitdi: ağılda  
 
quzu mələyirdi, anası ayaqlarını yerə döyüb, balasının səsinə səs verirdi: 
“Deməli, başlandı!” Tanabayın az qala ürəyi yerindən qopdu. Dönüb arvadına  
 
baxdı: 
– Eşidirsən? – dedi. 
Onlar xərəyi yerə atıb, fənərləri götürdülər, tələsik ağıla qaçdılar. 
Fənərlərin işığı qoyunları birbəbir arayıb axtardı.  
 
Bəs o harada idi? Nəhayət, ağılın bir küncündə onlar doğan qoyunu gördülər. 
Ana təzəcə dünyaya gəlmiş balasının xırdaca, titrək bədənini yalayırdı.  
 
Caydar quzunu götürüb ətəyinə qoydu.  
Yaxşı ki, vaxtında gəlmişdilər, yoxsa quzu soyuqdan ölə bilərdi. Sonra məlum 
oldu ki, qoyunların biri də doğub.  
 
Özü də əkiz doğub. Onları Tanabay plaşının ətəyinə qoydu. Bundan əlavə, beş-
altı qoyun da bir azdan doğacaqdı, onlar yerə sərilib mələyirdilər,  
 
çapalayırdılar. Deməli, doğum başlanırdı. Səhərəcən bu mələyib-çapalayan 
qoyunlar da doğacaqdı. Sahmançıları çağırdılar. Doğan qoyunları sürüb  
 
tövlənin az-çox təmizlənmiş yerinə apardılar. 
Tanabay divarın dibinə saman döşədi, ilk dəfə ana südü əmən balaca quzuların 
yerini rahatlayıb üstlərinə  
 
çuval saldı. Soyuq idi. Ana qoyunları da Tanabay birtəhər burada yerləşdirdi. 
Və düşündü. Dodağını dişləyib düşündü. Ancaq düşünməyin mənası vardımı?  
 
Ümid bircə Allaha qalırdı, bəlkə onun bu xırdaca quzulara rəhmi gələydi. Hələ 
görüləsi nə qədər iş vardı... Bu zəhrimar samansa da barı bol olaydı.  
 
İbrahimə qalsa, o, buna da bir üzrlü səbəb tapacaqdı. Dağdır, deyəcəkdi, yol 
yoxdur, mən bura samanı necə daşıyım?! 
Qoy nə olacaq olsun! Tanabay  
 
ürəyində hər şeyə tüpürüb tövlədən çıxdı. Gedib evdən bir şüşə mürəkkəb 
gətirdi. Quzuların birini “2” rəqəmi ilə işarə elədi, o birini “3” rəqəmi ilə  
 
nişanladı. Eyni cür anaları da nömrələdi. Yoxsa, sonra yüzü birdən mələşəndə 
onları bir-birindən ayırmaq olmazdı. Bəli, o gün uzaqda deyildi, çobanın  
 
əsil məşəqqəti başlanırdı. 
Başlandı, özü də yaman başlandı, lap cəbhədə müdafiədə olduğu kimi. Sanki, 
tanklar bir-birinin ardınca gəlirdi, səndə isə  
 
qorunmaq üçün heç nə yox idi. Səngərdə dayanmışdın, çünki heç yana gedə 
bilməzdin. İki yol qalırdı – ya ölmək, ya da təsadüfə ümid bağlamaq. 
Səhərlər,  
 
sürü otlamağa gedəndə Tanabay təpənin üstünə çıxıb ətrafı nəzərdən keçirirdi. 
Sanki, o, yenə də cəbhədə idi, öz hərbi mövqeyini yoxlayırdı. Tanabayın  
 
mövqeli çox zəif idi, lakin o dayanmalı idi, başqa əlac yox idi. Ortasından 
çay axan balaca, kələ-kötür vadi təpələrin arasına sığınmışdı, o yanda  
 
daha uca təpələr görünürdü, daha yuxarıda isə başı qarlı dağlar dayanmışdı. 
Ağappaq təpəliklər boyunca çılpaq qayalıqlar qaralırdı, onlardan  
 
yuxarıdakı buz bağlamış zirvələrdə qış dayanıb keşik çəkirdi. İstəsəydi, bir 
göz qırpımında o, buranın üstünü alardı. Qara qış bircə dəfə silkələnib  
 
buludlarını aşağı səpələsəydi, bütün bu vadi duman içində itə bilərdi. 
Göy boz idi, boz dumana bürünmüşdü. Çöllərdən külək əsirdi. Ətraf sakit, dörd  
 
yan dağ. Narahatlıqdan ürəyə üşütmə düşürdü. Soyuq, xaraba tövlədə quzular 
mələşirdilər. Onacan boğaz qoyun indicə sürüdən ayrılmışdı; bu gün onlar  
 
da doğacaqdılar. 
Qoyunlar aram-aram çöllərə ot axtarmağa gedirdilər. İndi hər qoyunun üstündə 
göz olmaq lazım idi. Sürüdə elə qoyunlar vardı ki,  
 
onların doğacağını bilmək olmurdu. Heç gözlənilmədən özlərini kol dibinə 
verib doğurdular. Bala gözdən yayınıb nəm torpaq üstündə qalsaydı, ondan  
 
quzu olacağını gözləməyin mənası yox idi. 
Tanabay təpənin üstündə çox dayanırdı, çox düşünürdü. Ancaq burada dayanıb 
düşünməyin də heç bir mənası yox  
 
idi. Tövlədə iş əlindən baş qaşımaq olmurdu. Yenə Tanabay qollarını 
çırmalayıb işə girişirdi, tövlədə axşamacan əlləşirdi. 
Sonra İbrahim gəldi, un  
 
gətirdi – sən hələ utanmazlığa bax!.. Mən, deyir, sənin üçün sarayı hardan 
tapım? Kolxozun olanı budur, başqa tövləmiz yoxdur. Hələlik kommunizmə  
 
çatmamışıq. 
Tanabay az qaldı ki, yumruq davasına keçsin. 
– Bu istehza nədir? – dedi. – Mən sənə söz deyirəm, sən də sözə cavab ver. 
Bundan ötrü sabah  
 
mənim yaxamdan yapışacaqlar. 
– Bəs mənim yaxamdan yapışmayacaqlar? Siz burda bir sürüyə cavabdehsiniz, 
ancaq mən hamınız üçün cavabdehəm, bütün  
 
maldarlıq üçün. Elə bilirsiniz mən əzab çəkmirəm? 
İbrahim ağladı. Heç gözlənilmədən ağladı və gözünün yaşını axıda-axıda 
mızıldandı: 
– Məni məhkəməyə  
 
verəcəklər! Məhkəməyə! Heç nə yoxdur, heç nə tapılmır. Camaat beş günlüyə 
sahmançılığa da gəlmək istəmir. Allahınız var, vurun öldürün məni, daha  
 
məndən heç bir kömək olmayacaq. Məndən heç nə gözləməyin. Bu işi mən nahaq 
yerə boynuma çəkdim, lap nahaq yerə... 
İbrahim getdi, sadəlövh Tanabayı  
 
əməllicə çaşdırıb getdi və bir daha buralarda görsənmədi. 
 
 
Hələlik, beş yüz qoyunun ancaq yüzü doğmuşdu. Yuxarıda, Eşimlə Bektayın 
sürüsündə isə hələ  
 
doğum başlanmamışdı. Ancaq fəlakət uzaqda deyildi; bunu Tanabay hər gün hiss 
eləyirdi. Çoxdan bəri qoyuna gedən qoca sahmançı qadından başqa, hamı  
 
eyni işi görürdü, hətta Tanabayın altı yaşlı böyük qızı da işə qoşulmuşdu. 
Onlar doğan qoyunları zorla yerbəyer eləyirdilər. Quzuları tuturdular,  
 
ayırırdılar, anaların altına qoyurdular. Bir yandan peyin daşıyırdılar, bir 
yandan şuburtu yığıb qoyun-quzunun altına döşəyirdilər. İşdən baş açmaq  
 
olmurdu. Bu yandan da ac quzular fasiləsiz mələşirdilər – süd çatışmırdı, ot 
yox idi, aclıq qoyunları əldən salmışdı. İrəlidə bundan da pis günlər  
 
gözlənilirdi. 
Doğan qoyunların sayı günbəgün artırdı. Çobanın nə gecəsi, nə gündüzü vardı. 
İş əlindən nəfəs almaq mümkün deyildi. 
Birdən-birə hava da  
 
soyudu. Bulud göyün üzünü aldı, narın qar yardı. Duman gəldi, zülmət çökdü. 
Ancaq, yaxşı ki, bütün bunlar çox çəkmədi. Buludlar dağılışıb getdi, hava  
 
isindi. Yerdən nəm iyi qalxdı, baharın nəfəsi duyuldu. Tanabay sevindi: “Kaş 
ki, yaz tez gələydi. Özü də qaydalı gələydi. Gah isti, gah soyuq  
 
olmayaydı. Doğum vaxtı bundan pis şey yoxdur”. 
Bahar gəldi, lap vaxtında gəldi, ancaq Tanabayın gözlədiyi kimi gəlmədi. 
Gecələrin birində xəlvətcə  
 
təşrif gətirdi, dumanla, yağışla, qarla gəldi. O, hər yerdə özünü göstərdi – 
tövlədə də, ağılda da, alaçıqda da. Dörd bir yanda gölməçələr yarandı,  
 
su axdıqca zığlı soyuq torpağın üzü cadar-cadar oldu. Yağış suyu tövlənin 
çürük damından içəri axdı, ağılın divarlarını yudu, soyuqdan qoyun-quzu  
 
mələşdi, tövlələrdə palçıq dizə çıxdı. Öz gəlişi ilə bahar hamını ayağa 
qaldırdı. Quzular büzüşüb bir-birinə qısıldı, analar ayaq üstdə mələşdilər,  
 
yağışsa aman vermək istəmədi. Öz soyuq gölməçələrində bahar yeni doğulan 
quzuları xaç suyuna saldı. 
Adamlar çaxnaşmaya düşdü – əllərdə fənər,  
 
əyinlərdə plaş. Tanabay sürünün dövrəsində fırfıra kimi fırlandı. Qaçdı və 
qaçdıqca onun iri çəkmələri, təşvişə düşmüş bir cüt vəhşi heyvan kimi, gah  
 
suya atıldı, gah peyinə girdi. Plaşının ətəkləri güllə dəymiş quş kimi 
çırpındı. Tanabayın nəfəsi xırıldadı. O qışqırdı, özünün də, başqalarının da  
 
üstünə bağırdı: 
– Lingi verin! Beli! Peyini bura tökün! Suyun qabağını kəsin! 
Heç olmasa tövləyə axan suyun qabağını kəsmək lazım idi. Tanabay donmuş  
 
torpağı deşdi, arx qazdı. 
– İşığı tut! Bura tut! Gözlərini döymə! 
Ancaq duman get-gedə sıxlaşırdı. Sulu qar yağırdı. Onu saxlamaqda insan 
gücsüz idi. 
Tanabay özünü evə saldı. Çırağı yandırdı. Ev də hər tərəfdən damırdı. Ancaq 
tövləyə baxanda yenə bura yaxşı idi. Uşaqlar yatırdılar, onların yorğanı  
 
da islanmışdı. Tanabay uşaqları yorğan-döşəkli qucağına aldı, onları qırağa 
çəkib, alaçıqda bir qədər yer düzəltdi. Yorğanlar islanmasın deyə,  
 
keçələri də uşaqların üstünə tökdü, bayıra çıxıb tövlədəki arvadları çağırdı: 
– Quzuları evə gətirin! – dedi və özü də tövləyə qaçdı. 
Ancaq bir alaçığa  
 
nə qədər quzu yığmaq olardı? Nə qədər mümkün idi yığdılar. Bəs qalanlar? Uf, 
kaş heç olmasa bunları ölümdən qurtarmaq olaydı... 
Nəhayət, səhər də  
 
açıldı. Ancaq göyün çən-dumanı çəkilib getmədi. Bir az ara verdi, yenə 
başladı – gah qar, gah yağış, gah qar, gah yağış... 
Alaçıq ağzınacan quzu ilə  
 
dolu idi. Mələşirdilər, çığırışırdılar. Qoxu, üfunət. Şeyləri bir küncə 
qalayıb, brezentlə örtmüşdülər, özləri çadırlara, sahmançıların yanına  
 
köçmüşdülər, uşaqlar ağlayırdılar, soyuqdan əsirdilər. 
Çobanın məşəqqətli günləri idi. O özünü də söyürdü, başqalarını da. Dünyada 
hamını və hər şeyi  
 
yamanlayırdı. Nə yuxusu vardı, nə yeməyi; islanıb suyu axan qoyunların, donub 
ağaca dönmüş quzuların içində çapalayırdı. Ölümsə yaş tövlədə sürünü  
 
bir ucdan doğrayıb tökürdü. Burada onun üçün yol açıq idi. Dəlinmiş damdan da 
girə bilərdi, şüşəsiz pəncərələrdən də, qapısız darvazalardan da içəri  
 
soxula bilərdi. O gəlirdi. Balaları və üzülmüş anaları eninə-uzununa kəsib 
tökürdü. Çoban bir dəfədə tövlədən neçə-neçə göyərmiş cəmdək çıxarırdı,  
 
çöldə cəmdək üst-üstə qalanırdı. 
Bayırda, ağılda isə bu gün-sabah doğası yüz-yüz qoyun qarın-yağışın altında 
qalmışdı. Tezliklə ölüm onlara da yol  
 
tapacaqdı. Soyuqdan çənələri titrəyirdi. İslanmış tükləri yumaq-yumaq 
sallanırdı, koma-koma... 
Daha sürü örüşə də çıxmaq istəmirdi. Bu nəmdə, bu  
 
yağışda örüşəmi çıxmaq olardı?! Sahmançı qadın çuvalı başına salıb qoyunları 
qovurdu, qoyunlarsa getmək istəmirdi, qayıdıb qaçırdılar, sanki burada  
 
onlar üçün cənnət guşəsi hazırlamışdılar. Qadın hirsindən ağlayırdı, sürünü 
təzədən qovmağa başlayırdı, ancaq davar yerindən tərpənmək istəmirdi.  
 
Tanabay dəli kimi sürünün üstünə cumurdu. Hamısını çomaqla qırıb tökmək 
istəyirdi, ancaq boğaz qoyuna çomaqmı qaldırmaq olardı? Tanabay camaatı  
 
haraylayırdı. Hamılıqla onlar sürünü birtəhər örüşə çıxarırdılar. 
Bu fəlakət başlayan gündən Tanabay büsbütün başını itirmişdi. Nə ötən 
günlərin  
 
sayını bilirdi, nə ölən quzunun hesabını bilirdi. Qoyunların əksəriyyəti əkiz 
doğurdu, hətta üçəm doğan qoyunlar da vardı. Var-dövlət batıb gedirdi.  
 
Tanabayın bütün zəhməti hədər olurdu. Quzular bir ucdan doğulurdular və elə 
həmin gün də onlar peyinin-palçığın içində dalbadal murdar olurdular. Sağ  
 
qalanlar öskürürdülər, xır-xır xırıldayırdılar, qarın işləməsindən bir-
birinin üstünü batırırdılar. Balasız qalmış qoyunlar zar-zar zarıyırdılar,  
 
ortalıqda çaxnaşırdılar, dolanıb doğmaqda olan qoyunları ayaqlayırdılar. 
Bütün bunlar nəsə sövq-təbii bir dəhşət idi, ağla sığışmayan möcüzə idi. Ah,  
 
kaş ki, bu doğum bir az gec başlanaydı! 
Ancaq qoyunlar elə bil bir-biri ilə şərtləşmişdilər. Doğum dalınca doğum, 
doğum dalınca doğum!.. 
Və bütün bu  
 
mənzərənin qarşısında insan ürəyi tab gətirə bilmirdi. Ürəkdə qəzəb baş 
qaldırırdı və bu qəzəb insanın gözünə bir qara pərdə çəkib hər şeyə nifrət  
 
oyadırdı: bu xaraba tövləyə də, oradakı qoyunlara da, özünə də, öz həyatına 
da, ümidə, inama, arzuya – ürəkdə hər şeyə nifrət baş qaldırırdı. 
Elə bil  
 
Tanabayın beyni kütləşmişdi. Özü öz fikirlərindən dəhşətə gəlirdi. Bu qorxunc 
fikirləri Tanabay qovmağa çalışırdı, ancaq fikirlər ondan əl çəkmirdi,  
 
ürəyinə dolurdu, beyninə dolurdu: “Axı, bütün bunlar nə üçündür? Kimə 
lazımdır? Madam ki, saxlaya bilməyəcəkdik, biz bu qoyunları nə üçün  
 
bəsləyirdik? Burada müqəssir kimdir? Kim? De görüm, kim müqəssirdir? Sən və 
sənin kimi boşboğazlar! Yüksəliş belə gəldi, inkişaf belə getdi,  
 
çatağayıq, ötüb keçəcəyik, yüksəldəcəyik, qaldıracağıq. Hamımız söz 
pəhləvanıyıq. İndi qaldır bu ölü quzuları, apar çöldə cəmdək qala. O doğar 
qoyunu  
 
da palçığın içindən quru, çıxart. Daşı, göstər kişiliyini...” 
Xüsusən gecələr tövlədə palçığın, sidiyin içində eşələnəndə bu dəhşətli 
fikirlər  
 
Tanabayı rahat buraxmırdı. Ah, gecələr, amansız gecələr! Ayaq altda turşumuş 
peyin bataqlığı, üst damır, ara vermədən damır. Külək tövlənin içində  
 
vıy-vıy vıyıldayır, fənərləri söndürür. Belə vaxtlarda Tanabay kor kimi 
ehtiyatla yeriyirdi, səntirləyirdi, pəncəsinin üstündə gedirdi ki, quzuları  
 
ayaqlamasın. Fənəri tapıb yandırırdı və onun solğun işığında özünün qara, 
şişkin, qana, peyinə bulaşmış əllərini görürdü. 
O, nə vaxtdan özünü aynada  
 
görməmişdi. Qocalmağından, saçlarının ağarmağından xəbərsiz idi. Bilmirdi ki, 
indi onun bircə adı var – qoca Tanabay öz hayında deyildi. Heç  
 
yuyunmağa, yeməyə də vaxt tapmırdı. Özünə də, özgələrinə də bir dəqiqə 
rahatlıq vermirdi. Nəhayət, o, bu amansız fəlakətin qarşısında tam aciz  
 
olduğunu hiss eləyib, bir gün cavan sahmançını ata mindirdi: 
– Get Çoronu tap, – dedi. – De ki, tez özünü bura yetirsin. Gəlməsə, gözümə 
görünməsin! 
Qadın axşamüstü qayıdıb gəldi. İslanmışdı, gömgöy göyərmişdi, yəhərdən zorla 
düşdü. 
– Xəstədir, Tanake, – dedi. – Yorğan-döşəkdədir, ancaq deyir ki,  
 
iki-üç günəcən, ölsəm də, özümü yetirəcəyəm. 
Tanabay hirsləndi: 
– Görüm onu heç xəstəlikdən baş açmasın! 
Sonra Tanabay Çoronu söyməyə başladı. Caydar  
 
onun ağzını yummaq istədi, ancaq cəsarət eləmədi. 
Üç gündən sonra hava açıldı. Buludlar həvəssiz çəkilib getdilər, duman 
dağlara qalxdı. Külək  
 
dayandı. Ancaq gec idi. Bu bir neçə gündə boğaz qoyunlar elə bir kökə 
düşmüşdülər ki, adam onlara baxmağa da qorxurdu. Qarnı qabağa çıxmış sısqa  
 
qoyunlar namnazik qıçlarının üstündə zorla dayanırdılar. Bundan sonra onların 
süd verib bala bəsləyəcəklərinə ümid etmək olardımı?! Heç doğmuş  
 
qoyunların, yaxud sağ qalan quzuların da yaya çıxacağına ümid yox idi. 
Naxoşluq gec-tez xirtdəklərindən yapışacaqdı. Lap naxoşluq olmasa da, onlar  
 
beləcə qalacaqdılar, bu cür davardan nə yun, nə də ət gözləmək olardı... 
Hava açılandan sonra yeni bir fəlakət üz verdi – su donmağa başladı. Bərk  
 
soyuq gözlənilirdi. Ancaq günorta havanın yumşalmağı Tanabayı sevindirdi: 
yenə ümid işləməyə qalırdı. Bellər, yabalar, xərəklər yenə də işə düşdü.  
 
Heç olmasa tövlənin qabağını açmaq lazım idi, yoxsa orada tərpənmək mümkün 
deyildi. Ancaq onlar bu işlə çox məşğul ola bilmədilər. Yetim quzuları  
 
balası ölmüş qoyunların altına qoyub əmizdirmək lazım idi. Qoyunlarsa yad 
quzuları yaxına buraxmırdı. Quzular ağızlarını marçıldadıb süd  
 
istəyirdilər. Soyuq dodaqları ilə adamın barmağını tutub əmirdilər. Plaşların 
ətəyini yalayırdılar. Onlar dəstə ilə adamın dalınca tökülüşürdülər –  
 
mələşə-mələşə, ağlaşa-ağlaşa. 
Ölsən də, çatlasan da bundan artıq iş görmək mümkün deyildi. Bu arvadları nə 
qədər işlətmək olardı, bu yazıq qızcığaza  
 
nə qədər zülm etmək olardı?! Yazıqlar ayaq üstdə zorla dayanırdılar. 
Əyinlərinin plaşı, neçə gün idi ki, qurumamışdı. Tanabay onlara heç nə 
demirdi.  
 
Yalnız bircə dəfə özünü saxlaya bilmədi. Onda da qışqırmamaq mümkün deyildi. 
Yaşlı qadın günorta çağı sürünü örüşdən qaytarıb Tanabaya kömək eləməyə  
 
gəlmişdi. Tanabay sürüyə baş çəkməyə getdi. Nə görsə yaxşıdır: qoyunlar bir-
birinin yununu yeyirdilər. Bu, o demək idi ki, sürünü aclıqdan qırılmaq  
 
təhlükəsi gözləyirdi. Tanabay qayıdıb qarının üstünə düşdü: 
– Bu nədir, ay arvad! – dedi. – Görmürsənmi? Bəs niyə gəlib xəbər eləmirsən? 
Rədd ol  
 
burdan! Sürünü çıxart çölə. Qoyma dayansınlar, bir-birinin yununu 
gəmirsinlər! Qov getsinlər. Bir dəqiqə də dayanmağa qoyma. Yoxsa, qırram 
hamınızı! 
Bir fəlakətin dalınca o biri fəlakət gəlirdi. Bu yandan da iki balalı bir 
qoyun öz quzularına düşmən kəsildi. Ana öz balalarını itələyirdi,  
 
təpikləyirdi, onları yaxına buraxmırdı. Quzularsa əl çəkmirdilər, yıxılıb-
durub uşaq kimi ağlaşırdılar. Bu, təbiətin amansız bir qanunu idi:  
 
qüvvəsini itirmiş ana özünü yaşatmaq istəyirdi, daha onun bala əmizdirməyə 
gücü çatmırdı və buna görə də instinkt ondan özünü yaşatmağı tələb  
 
eləyirdi. Bu hal xəstəlik kimi yoluxucu bir hal idi. Bütün sürünün bu 
xəstəliyə yoluxması üçün bircə qoyunun nümunə göstərməyi kifayət idi. Tanabay  
 
bərk təşvişə düşdü. Aclıqdan vəhşiləşmiş qoyunu o öz qızı ilə birgə tövlədən 
çıxartdı. Onu ağıla qatıb quzuları zorla altına saldılar. Əvvəl qoyunun  
 
başını Tanabay saxladı, quzuları əmizdirmək işi qızın boynuna düşdü. Ancaq 
qoyun təslim olmaq istəmədi, fırlandı, təpik atdı, qızcığaz heç nə eləyə  
 
bilmədi. 
– Ata, quzular əmə bilmir. 
–Yalan demə, sən onları tuta bilmirsən. 
– Yox, ata, bir bax, ayaq üstdə dura bilmirlər. – Qız az qaldı ki, ağlasın. 
–  
 
Yaxşı, gəl qoyunu saxla! 
Onlar yerlərini dəyişdilər. Ancaq bu boyda qızın gücü nə olacaqdı. Tanabay 
quzuları qoyunun altına salan kimi, hələ quzular  
 
əmməyə macal tapmamış, qoyun vurnuxub aradan çıxdı, qızı yerə çırpıb qaçdı. 
Tanabayın səbri tükəndi. Qızın üzünə şillə çəkdi. O heç vaxt uşağa əl  
 
qaldırmamışdı, bu dəfə dözə bilmədi. Qızcığaz hıçqırıb ağladı. Tanabaysa 
çıxıb getdi. Hər şeyə tüpürüb getdi. 
Sonra o, yenə qayıtdı, bilmirdi ki,  
 
qızın könlünü necə alsın, ancaq qızın özü onun qabağına qaçdı: 
– Ata, daha qoyun təpik atmır. Biz anamla quzuları altına qoyduq. Heç nə 
eləmədi. 
– Bax,  
 
bu başqa məsələ. Sağ ol, qızım. 
Ürəkdə də o saat bir yüngüllük əmələ gəldi. 
Yenə ümid baş qaldırdı. Sürüdən sağ qalanları, bəlkə də, axıracan qoruyub  
 
saxlayacaqdılar. Budur, hava da düzəlirdi! Bəlkə də, əməlli-başlı yaz 
gələcəkdi, çobanın məşəqqətlərinə son qoyulacaqdı. Hər halda dayanmaq 
olmazdı.  
 
İşləmək lazım idi. İş, iş və yenə iş – özgə çıxış yolu yox idi... 
Kolxozun hesablayıcısı gəldi. Cavan oğlan idi, tez yatıb gec ayılmışdı. 
Sorğu-sual  
 
elədi: nə var, nə yox? Tanabay istədi ki, dişinin dibindən çıxanı desin. 
Ancaq bu oğlandan çoxmu şey tələb etmək olardı?! 
– Bəs indiyəcən harda idin? 
–  
 
Necə harda? Sürüləri gəzirdim. Təkəm, yetirə bilmirəm. 
– Oralarda vəziyyət necədir? 
– Yaxşı deyil. Bu üç gündə tələfat çox olub. 
– Bəs çobanlar nə  
 
deyirlər? 
– Nə deyəcəklər? Kimisi söyüb-yamanlayır. Kimisi də heç danışmaq istəmir. 
Birisi lap qovdu məni. Bektayı deyirəm. Hirslənib. Yaxınına düşmək  
 
olmur. 
– Baho-o. Heç mən də vaxt tapıb ona baş çəkə bilməmişəm. Sağlıq olsun, bəlkə 
sonra vaxt tapıldı. Bəs sən? 
– Nə mən? Mən uçot aparıram. 
– Bəs bizə  
 
bir kömək olmayacaq? 
– Olacaq. Çoro, deyirlər, durubdur. Bir araba ot-saman göndərib, atların 
ruzusudur – bundansa deyir, qoy atlar acından  
 
qırılsınlar. Ancaq, deyirdilər, araba haradasa ilişib qalıb, yolları 
görmürsənmi? 
– Görürəm! Bəs indiyəcən harda yatmışdılar? Bizimki həmişə belədir.  
 
Bundan sonra o arabanın xeyri nə olacaq? Yaxşı, vaxt gələr mən onlara 
göstərərəm! – deyə Tanabay yumruğunu silkələdi. – Məndən heç nə soruşma. Get  
 
özün bax, say, haqq-hesab elə. Daha mənim üçün heç bir isti-soyuğu yoxdur! 
Tanabay söhbəti yarımçıq qoyub, tövləyə, doğan qoyunların yanına getdi. Bu  
 
gün də yenə on beşəcən qoyun doğmuşdu. Tanabay öz işində ikən, hesablayıcı 
gəlib əlindəki kağızı qabağa dürtüşdürdü: 
– Tələfat aktına qol çəkin. 
Tanabay gözüyumulu qol çəkdi. Elə hirsli-hirsli çəkdi ki, karandaşın ucu 
qırıldı. 
– Xudahafis, Tanake. Bir adama sözünüz yoxdur ki? 
Tanabay: 
– Yoxdur, –  
 
dedi. – Sonra arxadan oğlanı səslədi: – Yolunu o tərəfə sal. Bektaya de ki, 
sabah günorta çağı vaxt eləyib gələcəyəm. 
Ancaq Tanabayın narahatlığı əbəs  
 
idi. Bektay onu qabaqladı. Gəldi. Özü də necə gəldi... 
O gecə yenə də külək qalxmışdı, qar yağırdı, güclü yağıntı yox idi, ancaq 
səhərəcən yerin üzü  
 
ağappaq ağardı. Qoyunların da üstünə qar yağdı. Onlar ağılda bütün gecəni 
ayaq üstdə qaldılar. Daha qoyunlar yatmaq istəmirdi. Bir yerə toplaşıb  
 
hərəkətsiz, laqeyd dayanırdılar. Bu qədər ac qalmaq olmazdı, bu qədər qar-
yağış olmazdı. 
Tövlə də bərk soyuq idi. Qar, damda yağışın açdığı  
 
deşiklərdən içəriyə tökülürdü. Qar havada, solğun fənərlərin işığında 
fırlanırdı və səssiz-səmirsiz qoyun-quzunun başına yağırdı. Davar bir ucdan  
 
donub tələf olurdu və Tanabay qoyunların arasında vurnuxub, qırğından sonra 
döyüş meydanına atılan, dəfn komandasının əsgəri kimi öz borcunu yerinə  
 
yetirirdi. Daha öz qorxunc düşüncələri ona əvvəlki kimi əzab vermirdi, o 
çılğın, qaynar fikirlər indi adicə bir qəzəbə çevrilmişdi. Bu qəzəb bir ağır  
 
daş kimi Tanabayın ürəyindən asılmışdı, onu nəfəs almağa qoymurdu. Tanabay 
peyinin-palçığın içində eşələnir, işini görür və bu məşəqqətli gecələrdə  
 
o, ara-sıra öz keçmiş həyatını da xatırlayırdı... 
Hələ lap uşaq vaxtı Tanabay qardaşı Qulubayla birgə öz qohumlarından birinin 
sürüsünə gedirdi. Bir  
 
il çobanlıq elədilər, sonra məlum oldu ki, burada onlar yalnız bir qarın 
çörəyə işləyiblər. İş gəlib şikayətə çıxanda sürü yiyəsi heç onlarla  
 
danışmaq da istəmədi. Ayaqlarında köhnə çarıq, çiyinlərində xurcun, əliboş, 
üzüqara yola düzəldilər. Gedəndə Tanabay mülkədarı hədələdi:  
 
“Böyüyəcəyəm, – dedi, – bu qisası yerdə qoymayacağam”. Ancaq Qulubay heç bir 
söz demədi. O, Tanabaydan beş yaş böyük idi. Bilirdi ki, belə şeylə heç  
 
kəsi qorxutmaq olmaz. Gərək adamın özü varlanaydı, torpaq yiyəsi olaydı, mal-
qara sahibi olaydı. Qulubay hələ o vaxt özünə söz vermişdi: “Varlı  
 
olsam, heç kəsi incitməyəcəyəm”. Həmin il onlar elə bu fikirlə də 
ayrılmışdılar. Qulubay başqa bir mülkədarın sürüsünü otarmağa başlamışdı, 
Tanabay  
 
Aleksandrovkaya, rus mühaciri Yefremova muzdurluq eləməyə getmişdi. Yefremov 
çox da varlı adam deyildi, bir cüt öküzü, bir cüt atı, bir də özünün  
 
əkin sahəsi vardı. Taxıl əkirdi. Aule-Ata şəhərindəki su dəyirmanına dən 
daşıyırdı. Onun özü səhərdən-axşamacan işləyirdi. Burada Tanabay, əsasən,  
 
atlara, öküzlərə baxırdı. Yefremov sərt adam idi, ancaq bu adamın insaflı 
olmağına da söz yox idi. İşçinin haqqını düz verirdi. Öz həmyerliləri  
 
tərəfindən müdam çapılıb-talanan qırğız yoxsulları rus mülkədarlarına 
işləməyi üstün tuturdular. Orada Tanabay rusca danışmağı öyrəndi, hərdən 
taxıl  
 
aparıb, həmin o Aule-Ata şəhərini də gördü, az-çox gözü açıldı. Sonra isə 
inqilab qələbə çaldı. Dövran Tanabayların dövranı oldu. 
Tanabay qayıdıb aula  
 
gəldi. Burada yeni həyat başlanmışdı. Bu həyat hər tərəfdə qaynayıb-daşırdı. 
Hər şey birdən gəlmişdi – torpaq, hüquq, azadlıq. Tanabayı muzdur  
 
komitəsinə sədr seçdilər. Çoro ilə də Tanabay o vaxt dostlaşdı. Çoro savadlı 
idi, cavanlara yazmaq, oxumaq öyrədirdi. Tanabay da mütləq savadlanmalı  
 
idi, axı o, necə olsa, muzdur komitəsinin sədri idi. Komsomol özəyinə 
yazıldı. Burada da Çoro ilə əlbir oldu. Onlar partiyaya da birlikdə keçdilər.  
 
Hər şey yoluna düşdü, yoxsulların vəziyyəti günbəgün yaxşılaşdı. 
Kollektivləşmə başlananda Tanabay can-dildən işə girişdi. Kəndliyə yeni həyat 
qurmaq  
 
üçün torpağın, mal-qaranın, əməyin, arzunun – hər şeyin ümumi olmağı üçün 
mübarizə aparmağa Tanabay girişməsəydi, kim girişəcəkdi. Rədd olsun  
 
qolçomaqlar!.. O küləkli, şiddətli zaman öz işinə başladı. Gündüzlər yəhər 
üstdə, gecələr – iclaslarda, müşavirələrdə. Qolçomaqların siyahısı  
 
tutulurdu. Bəylərin, mollaların, bütün başqa varlıların kökü alaq otu kimi 
kəsilirdi. Təzə cücərtilərin baş qaldırması üçün torpaq alaq otundan  
 
təmizlənməli idi. Mülkədarlıqdan salınası adamların siyahısına Qulubayın da 
adı düşdü. Çünki Tanabay aləmi ayaqdan salarkən, mitinqlərdə, iclaslarda  
 
nitq söyləyərkən qardaşı varlanıb adam olmuşdu. Bir dul arvadla evlənib 
yaşayırdı. Mal-qara sahibi idi – qoyunu, inəyi. İki atı, bir yanı balalı  
 
madyanı, kotanı, malası, hər şeyi vardı. Biçin vaxtı kənar adamlar işlədirdi. 
Qulubaya varlı demək olmazdı, ancaq o, yoxsul da deyildi. Yaxşı  
 
yaşayırdı, yaxşı da işləyirdi. 
Kənd sovetinin iclasında növbə Qulubaya çatanda Çoro dedi: 
– Gəlin, yoldaşlar, fikirləşək: bununla qolçomaq kimi rəftar  
 
eləmək lazımdır, ya yox. Qulubay kimi adamların kolxoza köməyi dəyə bilər. 
Özü yoxsul ailədən çıxıb. Ziyanlı təbliğatla heç vaxt məşğul olmayıb. 
Hərə  
 
bir söz dedi. Kimi Qulubayın lehinə, kimi əleyhinə. Həlledici söz Tanabayın 
öhdəsinə düşdü. Tanabay qaşqabağını sallayıb oturmuşdu. Axı, necə olsa,  
 
qardaş idilər, gərək o, qardaşının əleyhinə gedəydi. Onlar tez-tez 
görüşməsələr də, münasibətləri pis deyildi. Hərəsi öz işində idi. Əgər 
Tanabay  
 
desəydi ki, Qulubaya toxunmayın, onda başqaları necə olacaqdı, axı, hamını 
müdafiə eləmək üçün bir qohum tapıla bilərdi. Desəydi ki, özünüz həll  
 
eləyin, camaat onu qorxaq sayacaqdı. 
Adamlar Tanabayın nə deyəcəyini gözləyirdilər və məhz onlar gözlədiklərinə 
görə Tanabay hiddətləndi. 
– Sən həmişə  
 
beləsən, Çoro! – deyə o, hirsli-hirsli ayağa durdu. – Qəzetlərdə kitab 
adamlarından yazırlar, entelleqentlərdən. Sənin özün də entelleqentsən. Hər  
 
şeyə şübhə ilə baxırsan, min dəfə götür-qoy eləməmiş iş görmək istəmirsən. 
Burda şübhəli nə var ki? Madam ki, siyahıda adı var, deməli, qolçomaqdır!  
 
Heç bir güzəşt ola bilməz! Sovet hökumətinin yolunda heç doğma atama da 
güzəşt eləmərəm. Qardaşım olanda nə olar ki? Bunun mətləbə dəxli yoxdur. Heç  
 
siz olmasanız da, mən özüm bu işi görəcəyəm. 
Sabahısı gün Qulubay onun yanına gəldi. Tanabay qardaşını soyuq qarşıladı, əl 
verib görüşmək də  
 
istəmədi. 
– Mən haranın qolçomağı oldum? Bir vaxt səninlə muzdurluğa gedən mən 
deyildimmi? Səninlə birgə bəylərin qapısından qovulan mən deyildimmi? 
–  
 
Daha bunun mətləbə dəxli yoxdur. İndi sən özün bəy olmusan! 
– Mənim haram bəy olub? Nəyim var, hamısını zəhmətimlə yığmışam. Özü də bir 
söz demirəm.  
 
Gəlin hamısını aparın. Ancaq məni qolçomaq eləməyin nə mənası var? Allahdan 
qorx, Tanabay. 
– Dəxli yoxdur. Sən düşmən sinifsən və burada kolxoz qurmaq  
 
üçün biz səni ləğv etməliyik. Sən bizim yolumuzu kəsmisən, buna görə də səni 
yolumuzun üstündən götürməliyik... 
Bu söhbət onların son söhbəti olmuşdu.  
 
İndi, iyirmi il idi ki, onlar bir-biri ilə kəlmə kəsməmişdilər. Qulubay 
sürgün ediləndə camaat Tanabayın dalınca nələr deməmişdi! Onu az adamlar  
 
müdafiə eləmişdi. Bu işdən əksəriyyət narazı qalmışdı: “Belə qardaşı Allah 
heç kəsə qismət eləməsin. Bundansa qardaşsız qalmaq yaxşıdır!” Bəziləri  
 
bunu lap onun üzünə demişdilər. Bəli, sözün doğrusu, camaat o vaxt Tanabaydan 
üz döndərmişdi. Bunu adamlar üzə vurmamışdılar, ancaq bir iş üçün  
 
Tanabayın namizədliyi irəli sürüləndə camaat səs saxlamışdı. Beləliklə də, 
Tanabay yavaş-yavaş fəallar sırasından çıxmışdı. Ancaq o, heç vaxt ruhdan  
 
düşməmişdi.  
Qolçomaqların kolxoz əmlakını yandırmağını, kollektivləşmə tərəfdarlarına 
güllə atmağını görəndə Tanabay ürəyində özünə haqq  
 
qazandırmışdı. Üstəlik, kolxoz da get-gedə varlanırdı, illər bir-birindən 
yaxşı gəlirdi. Kənddə bambaşqa bir həyat qurulurdu. Yox, bunların heç biri  
 
onda nahaq yerə edilməmişdi. 
Bütün bu olub-keçənləri Tanabay ən kiçik təfərrüatınacan xatırlayırdı. Sanki, 
onun bütün həyatı orada, kolxozun günbəgün  
 
möhkəmləndiyi o qəribə dövrdə qalmışdı: “Qırmızı ləçəkli zərbəçi qızın” 
mahnısı Tanabayın yadına düşürdü, Tanabay kolxoza gələn ilk maşını və əlində  
 
qırmızı bayraq o maşının kabini qabağında dayandığı gecəni xatırlayırdı. 
O, gecələr tövləni dörd dolanırdı, öz əzablı-işgəncəli düşüncələrinə dalırdı.  
 
Axı, niyə indi hər şey baş-ayaq olmuşdu? Bəlkə, səhv eləmişdilər, əyri yola 
düşmüşdülər? Yox, belə ola bilməzdi, belə olmamalı idi! Onlar doğru yolda  
 
idilər. Bəs onda işlər niyə düz getmirdi? Bəlkə çaşmışdılar, yolu azmışdılar? 
Bəs haçan azmışdılar, necə olmuşdu ki, azmışdılar? Axı, indinin  
 
yarışları da qəribə idi – öhdəçiliyi yazırdılar, məsələ qurtarıb gedirdi, 
daha səninlə heç kəs maraqlanmırdı. Əvvəllər qara və qırmızı lövhələr  
 
vardı, hər gün söz-söhbət, hər gün mübahisə: kimin adı qırmızı lövhəyə 
düşmüşdü, kiminki qarada idi – camaat üçün bütün bunların əhəmiyyəti vardı.  
 
İndi deyirdilər, bu şeylər köhnəlib, əhəmiyyətini itirib. Bəs əvəzində nə 
yaranmışdı? Boş vədlər, boş söhbətlər. İşdə isə heç nə. Axı, niyə belə  
 
olmuşdu, bu işdə müqəssir kim idi? 
Tanabay fikirləşməkdən yoruldu. Kütləşdi, laqeydləşdi. Yaba əlindən yerə 
düşdü. O dayanıb, divara qısılmış cavan  
 
qadına baxdı. Qadının xəstə gözləri yumulurdu. O durduğu yerdəcə yavaş-yavaş 
bükülür, yuxu ilə mübarizə aparırdı. Nəhayət, qadın tab gətirə bilmədi,  
 
oturdu, başı dizinin üstünə düşdü. Tanabay qadını oyatmadı. Özü də divara 
söykəndi, özünün də yavaş-yavaş dizləri bükülməyə başladı. Tanabayın  
 
çiynində dəhşətli bir ağırlıq vardı və bu ağırlıq onu durmadan aşağı 
əyirdi... 
Tanabay haradasa küt bir tappıltı eşidib, qışqırıq səsinə yuxudan  
 
ayıldı. Qoyunlar bərk hürkmüşdülər, onun üstünə çıxıb qıçlarını 
tapdalayırdılar. Tanabay dik atıldı. Yan-yörəsinə baxdı. Hava işıqlanırdı. 
Birdən o,  
 
Caydarın səsini eşitdi: 
– Tanabay, Tanabay, kömək elə. 
Arvadlar səs gələn səmtə yüyürüşdülər, Tanabay da onların dalınca qaçdı. 
Caydar damdan düşmüş  
 
tirin altında qalmışdı. Divarın bir tərəfi yuyulduğundan tir qopub yerə 
gəlmişdi, sonra çürük taxtapuş ağırlıq eləyib o biri tirləri də laxlatmışdı.  
 
Tanabayın yuxusu bir andaca dağıldı. 
– Caydar! – deyə qışqırıb, çiynini irəli verdi, tiri bir anda qaldırdı. 
Caydar tirdən xilas olub ufuldadı.  
 
Arvadlar ağlaşdılar, əllərini Caydarın böyür-başına sürtdülər. Qorxudan özünü 
itirmiş Tanabay heç nəyə əhəmiyyət vermədən arvadları kənara itələdi,  
 
onun titrək əlləri Caydarın köynəyinin altında gəzdi. 
– Nə olub sənə? Haran ağrıyır? 
– Vay, belim!.. Belim! 
– Əzilib? – Tanabay plaşını çıxarıb yerə  
 
sərdi. Caydarı plaşın üstünə uzadıb, tövlədən çıxartdılar. 
Çadırda müayinə elədilər. Üzdən o qədər də qorxulu bir şey hiss olunmurdu. 
Ancaq Caydara  
 
bərk xətər toxunmuşdu. Tərpənə bilmirdi. 
Caydar ağlayırdı: 
– İndi necə olacaq? Özü də işin bu vaxtında. Bəs siz necə olacaqsız? 
Bu sözlərin hər biri ox  
 
kimi Tanabayın ürəyinə sancılırdı. “Sən bir buna bax, ay Allah, sağ qalmağına 
sevinməkdənsə, gör durub nələr fikirləşir? Cəhənnəm olsun qoyun da,  
 
quzu da! Təki sənə bir şey olmasın...” 
O, əlini arvadının başına qoydu: 
– Rahat ol, Caydar, özünü üzmə! Təki sən sağalıb ayağa dur, qalan şeylər  
 
düzələcək... 
Az-maz özlərinə gələn kimi onlar bir ucdan Caydara təsəlli verməyə başladılar 
və bu sözlər, elə bil, Caydarın ağrılarını azaltdı. O,  
 
yaşlı gözləri ilə gülümsədi. 
– Yaxşı, bu da bir iş idi oldu, ancaq siz məndən inciməyin. Qorxmayın, çox 
yatmayacağam. İki günə kimi duracağam. 
Arvadlar  
 
ocaq yandırdılar, Caydara yorğan-döşək saldılar, Tanabaysa qayıdıb yenə də 
tövləyə getdi. Fəlakətin sovuşmağına o, hələ də inanmırdı. 
Təzə, yumşaq  
 
qarın fonunda ağappaq bir səhər açılmışdı. Tövlədə Tanabay tir altında qalmış 
bir qoyun tapdı. Bayaq onlar qoyunu görməmişdilər. Quzu ölü qoyunun  
 
əmcəyini axtarırdı. Bunu görəndə Tanabay dəhşətə gəldi, eyni vaxtda da o, 
arvadının sağ qalmağına sevindi. Tanabay yetim qalmış quzunu qucağına  
 
götürüb, onun üçün təzə ana axtarmağa getdi. Sonra qayıdıb tirin altına dirək 
vurdu, divara paya söykədi və bütün bu işləri görərkən ürəyi arvadının  
 
yanında oldu. 
Tövlədən çıxanda Tanabay yaxınlıqda bir sürü qoyun gördü. Hansı naməlum 
çobansa davarı Tanabayın sahəsinə tərəf gətirirdi. Bu necə sürü  
 
idi? Niyə onu buraya gətirirdilər? Qoyunlar bir-birinə qarışa bilərdi, belə 
şeymi olardı? Özgənin sahəsinə soxulmuş bu qəribə çobana qulaqburması  
 
vermək üçün Tanabay irəli yeridi. 
Yaxınlaşanda Bektayı gördü. 
– Ey, Bektay, sənsən? 
Çobandan səs-səmir çıxmadı. O, davarı dinməz-söyləməz Tanabaya tərəf  
 
sürürdü və arabir çomağını qaldırıb dala qalan qoyunların belinə endirirdi. 
Tanabay hirsləndi; “heç doğar qoyunu da belə vurarlarmı?” 
– Hardan belə?  
 
Hara belə? Salam-əleyküm. 
Belini bərk-bərk sarıyıb, əlcəklərini qoltuğuna soxmuş Bektay Tanabaya 
yaxınlaşırdı. 
– Hardan gəldiyimi mən bilərəm, hara  
 
getdiyimi də özün görürsən. 
O, çiynini çomağına söykəyib Tanabaydan bir neçə addım aralıda dayandı, ancaq 
salam vermədi. Hirsli-hirsli tüpürdü və  
 
tüpürcəyini qar üstdə tapdalayıb, başını qaldırmadan dayandı. Qaralmışdı, 
sifətini tük basmışdı, Bektayın gənc, gözəl sifətini saqqal yaxşı tuturdu.  
 
Altdan-altdan baxırdı, gözlərindən kin-küdurət tökülürdü. O, bir daha 
tüpürdü, sonra qəzəblə çomağını qaldırıb sürünün üstünə endirdi: 
– Təhvil al.  
 
Sayırsan say, saymırsan sayma. Üç yüz həştad beş qoyundur. 
– Nə olub ki? 
– Gedirəm! 
– Necə yəni gedirəm? Hara gedirsən? 
– Hara gəldi. 
– Bəs mənə niyə  
 
deyirsən? 
– Ona görə deyirəm ki, sən məni hamiliyə götürmüsən. 
Əhvalatın nə yerdə olduğunu Tanabay ancaq indi başa düşdü. Qan beyninə vurdu, 
hirsindən  
 
nəfəsi darıxdı: 
– Nə olar hamiliyə götürəndə? Dur görüm, dayan görüm, hara gedirsən? Heç belə 
şey olarmı?!. 
– Olar da, hələ o yana da keçər. Daha  
 
bəsdir. Xirtdəyə yığılmışam. Boğazacan doymuşam bu cür həyatdan. 
– Heç bilirsənmi nə danışırsan? Sənin süründə bu gün-sabah doğum başlanır. 
Heç belə  
 
şey olar? 
– Olar. Madam ki, bizimlə belə rəftar eləyirlər, biz də onlarla elərik. 
Xudafis! 
Bektay çomağını başı üstündə fırlatdı, onu var gücü ilə  
 
tolazlayıb yola düzəldi. 
Tanabay donub yerində qalmışdı. Daha deməyə söz də tapa bilmirdi. Bektay isə 
dalına baxmadan gedirdi. 
Tanabay onun dalınca  
 
qaçdı: 
– Ağlını başına yığ, Bektay! Belə şey olmaz. Bir fikirləş, gör neyləyirsən? 
Fikirləş, eşidirsənmi? 
Bektay qəflətən geri döndü: 
– Əl çək! – dedi.  
 
– Fikirləşmək istəyirsən, get özün fikirləş. Mənim vaxtım yoxdur. Mən də adam 
kimi yaşamaq istəyirəm. Başqalarından aciz deyiləm. Mən də gedib  
 
şəhərdə işləyə bilərəm, maaş ala bilərəm. Axı, nəyə görə burada, qoyunların 
içində batıb qalmalıyam? Yemi yox, tövləsi yox, bir alaçıq da tapılmır  
 
ki, girib içində oturasan. Əl çək! Yenə get döşünü qabağa ver, peyinin içində 
çapala. Sən bir öz sifətinə bax, gör nə günə düşmüsən. Tezliklə  
 
gəbərəcəksən burda. Hələ bu da bəs eləmir sənə. Şüar deyirsən, çağırışa 
qoşulursan. Geridə qalanları ardınca çağırırsan. Əlinə bir düdük veriblər,  
 
çalırsan! Əl çək məndən, daha bəsdir! 
Yenə Bektay uzaqlaşırdı. Addımlarını qarın üstünə elə bərk-bərk basırdı ki, 
onun ayaq basdığı yerlər əlbəəl  
 
qaralıb, su ilə dolurdu... 
Tanabay qaçıb ona yetişdi: 
– Bektay. Bektay, bir dayan, mənə qulaq as! Gör sənə nə deyirəm? 
– Başqalarına de. Dünyada axmaq  
 
çoxdur! 
– Dayan. Bektay. Bir dur, söhbət eləyək. 
Ancaq onun dediklərini Bektay heç eşitmək də istəmirdi. 
– Məhkəməyə düşəcəksən! 
Bektay son dəfə geri  
 
dönüb dişlərini qıcırdatdı: 
– Bu cür yaşamaqdan türmə yaxşıdır! 
– Sən dezertirsən! 
Bektayın vecinə deyildi. 
– Cəbhədə sənin kimiləri güllələyirdilər! 
Bektay gedirdi. 
Tanabay onun qolundan yapışdı: 
– Dayan, deyirəm sənə! 
Bektay qolunu dartıb çıxartdı, yoluna davam elədi. 
Tanabay Bektayın çiyinlərindən  
 
tutdu: 
– Qoymaram, qoymaram! Sənin buna ixtiyarın yoxdur! – dedi və birdən ağ 
təpələr onun başına dolandı, gözlərinə duman gəldi. Çənəsinə vurulan  
 
gözlənilməz zərbə Tanabayı yerə sərdi. 
O, başı gicələ-gicələ ayağa duranda Bektay təpəni aşmışdı. 
Onun ayaq izləri qar üstdə qaralırdı. 
– Bədbəxt oldu,  
 
bədbəxt oldu, – deyə-deyə Tanabay zarıya-zarıya yerdən qalxmağa çalışdı. 
Qalxdı. Əlləri qara, palçığa bulaşmışdı. 
Nəfəsini dərdi. Bektayın sürüsünü  
 
qabağına qatıb, dərdli-dərdli geri qayıtdı. 
 
17 
 
İki nəfər atlı aulu arxada qoyub, dağlar səmtə üz tutmuşdu. Biri kəhər at 
minmişdi, o biri səmənd at.  
 
Hər iki atın quyruğu bərk-bərk düyülmüşdü – uzağa gedəsi idilər. Atların 
ayağı altında qarlı palçıq xırçıldayırdı, palçıq ətrafa sıçrayırdı. 
Möhkəm  
 
cilovlanmış Gülsarı mətin addımlarla dağyuxarı qalxırdı. Sahibi uzun müddət 
xəstə yatmışdı, bu vaxtlar at dincəlmişdi. Ancaq indi onun üstündə gedən  
 
Çoro deyildi, naməlum bir adam idi, əyninə xəz palto geymişdi, paltonun 
üstündən brezent plaş salmışdı. Bu adamın üst-başından rezin və boyaq qoxusu  
 
gəlirdi. Çoro yanaşı gedirdi, başqa ata minmişdi. Hərdən belə şeylər olurdu – 
Çoro öz atını rayondan gələn yoldaşa verirdi. Əslində, bunun Gülsarı  
 
üçün heç bir fərqi yox idi. İlxıdan, əvvəlki sahibindən ayrılandan sonra onun 
üstündə çox adamlar gəzmişdi. Cürbəcür adamlar – yaxşısı da olmuşdu,  
 
pisi də. Bəzisi yəhərdə düz oturmuşdu, bəzisi əyri oturub atı da narahat 
eləmişdi. Gülsarı dəliqanlı adamlar da görmüşdü. Belələrindən onun zəhləsi  
 
gedirdi. Çünki onlar atı var gücləri ilə qovub, sonra birdən yüyəni 
çəkirdilər, at dikəlib şahə qalxırdı və yenə çapmalı olurdu. Belələri min cür  
 
oyundan çıxırdılar – təki onların yorğa ata mindiyini görəydilər. Gülsarı hər 
şeyə öyrənmişdi. Bircə tövlədə qalmaqla arası yox idi. Əvvəlki ehtiras  
 
hələ də Gülsarının canında idi – çapmaq, çapmaq, çapmaq. Kimi çapdırmağın 
fərqi yox idi. Belə şey çapanları maraqlandırırdı – onlar üçün hər atın öz  
 
yeri vardı. Əgər bir kəs Gülsarını minirdisə, deməli, hörmətli adam idi, 
ondan qorxurdular. Gülsarı gözəl at idi, qüvvətli, rahat. Onu minən adama  
 
heç bir xətər toxuna bilməzdi. 
Bu dəfə Gülsarı rayon prokuroru Seqizbayevi aparırdı, onu kolxoza təhkim 
eləmişdilər. Seqizbayevi müşayiət eləyən  
 
kolxozun partorqu idi – heç, əslində, o da kiçik adam deyildi. Ancaq partorq 
susurdu, görünür, qorxu canını almışdı: axı, qoyunçuluqda vəziyyət pis  
 
idi. Çox pis idi. Qoy qorxsun, heç danışmasın. Boş-boş danışmağın nə mənası? 
Aşağı vəzifəli adamların yuxarı vəzifəlilərdən qorxmağı yaxşıdır. Yoxsa,  
 
heç bir qayda-qanun ola bilməz. Bəziləri tabelərində olan adamlarla çox 
yumşaq rəftar eləyirlər, elə təpik də adama onlardan dəyir, özü də elə dəyir  
 
ki, it kimi zingildəməli olursan. Vəzifə böyük şeydir, məsul şeydir. Vəzifə 
başında oturmaq hər adamın işi deyil. 
Gülsarının belində oturub, atın  
 
addım səslərinə uyğun bir ahənglə yırğalana-yırğalana gedərkən, Seqizbayev 
belə düşünürdü. O, çobanları yoxlamağa gedirdi, orada ürək açan bir şey  
 
görməyəcəyinə əmin idi, buna baxmayaraq, prokurorun kefi pis deyildi. O 
bilirdi ki, bu il qış çox sərt keçib, hələ də çəkilib getmək istəmir və qışla  
 
yazın bu çarpışmasında çoxlu qoyun-quzu tələf olub. Əslində, hər il belə idi. 
Bunu hamı bilirdi. Ancaq, madam ki, onu kolxoza təhkim etmişdilər,  
 
deməli o, kimisə məsuliyyətə almalı idi. Üstəlik, ürəyinin harasındasa 
Seqizbayev builki böyük tələfatın özü üçün sərfəli olduğunu hiss eləyirdi.  
 
Axı, rayonda maldarlığın vəziyyətinə cavabdeh o deyildi, Seqizbayev prokuror 
idi, bir də olsa-olsa raykom bürosunun üzvü idi. Bütün bunların  
 
məsuliyyəti birinci katibin boynuna düşəcəkdi. Katib təzə gəlib, qoy əcrini 
çəksin. Bütün bu işlərə Seqizbayev kənardan baxacaqdı. Buna, yəqin ki,  
 
yuxarıda oturanlar da baxacaqdılar və biləcəkdilər ki, kənar adamı buraya 
katib göndərməkdə səhv eləyiblər. Seqizbayev bu işdən çoxdan narazı idi –  
 
axı, o, burada ola-ola niyə kənardan katib göndərilməli idi? Neçə il idi ki, 
Seqizbayev rayonun prokuroru idi, özünün nəyə qadir olduğunu dəfələrlə  
 
sübut eləmişdi. Eybi yoxdur, hələ dostlar ölməmişdilər, lazım olsa, arxasında 
duracaqdılar. Bəli, bəli, partiya işinə keçməyin vaxtı çatmışdı.  
 
Prokuror stulunda əyləşmək kifayət idi... Bu at da lap qiyamət at imiş. Gəmi 
kimi yırğalanırdı, qarı-palçığı heç vecinə də almırdı. Partorqun atı  
 
çoxdan köpük içində idi, ancaq bunun canına hələ təzəcə tər gəlirdi... 
Çoro isə öz aləmində idi. Görkəmi heç yaxşı deyildi. Yorğun, üzgün. Sifəti  
 
sapsarı saralmışdı, gözləri yumulurdu. Neçə il idi ki, ürəyinin əzabını 
çəkirdi və yaxşılığa doğru heç bir əlamət görünmürdü, halı get-gedə  
 
ağırlaşırdı. Bu yandan da ağır fikirlər ürəyini ağrıdırdı. Bəli, Tanabay 
haqlı idi. Sədr qışqırırdı, hay-küy salırdı, əlindən özgə bir iş gəlmirdi.  
 
Bir ayağı rayonda idi, gündə bir şeyi bəhanə eləyib gedirdi. Partiya 
iclasında sədrin məsələsini qoymaq lazım idi, buna da rayon icazə vermirdi,  
 
gözləməyi məsləhət görürdülər. Axı, nə üçün? Söz vardı ki, Aldanovun özü 
keçmək istəyir, bəlkə, buna görə rayon etiraz eləyirdi? Əlbəttə, getməyi  
 
məsləhət idi. Lap Çoronun özünün də vaxtı çatmışdı. Onun kolxoza nə xeyri 
dəyirdi? Həmişə xəstə idi. Samansur tətilə gəlmişdi, o da belə məsləhət  
 
görürdü. Bir də, işdən çıxmağa nə vardı ki? Çoronu öz vicdanı qorxudurdu. 
Samansur ağıllı oğlan idi, çox şeyi atasından yaxşı bilirdi. Tez-tez  
 
təsərrüfat məsələlərindən söhbət salırdı. Onlara yaxşı elmlər öyrədirdilər. 
Bəlkə, orada professorların dedikləri bir vaxt, doğrudan da, həyata  
 
keçiriləcəkdi, ancaq hələlik özgə əlac yox idi – görünür, Çoro xəstə ürəyini 
bu yolda qoyacaqdı. Öz dərdinin əlindən o, hara qaça bilərdi? Bir də, o,  
 
işdən çıxsaydı, kənardan baxanlar nə deyərdi? Vəd verdin, qızışdırdın, 
kolxozu xirtdəyəcən borca saldın, indi qaçıb aradan çıxmaq istəyirsən, eləmi?  
 
Yox, bu cür Çoro heç vaxt rahatlıq tapa bilməzdi, axıracan durmaq lazım idi. 
Gec-tez kolxozun köməyinə gələcəkdilər, belə qala bilməzdi. Bircə tez  
 
gələydilər. Özü də əməlli adamlar gələydilər, beləsi yox. Bu dağıntı üçün, 
deyir, adamları məsuliyyətə cəlb eləyəcəyik. Elə görək! Ancaq məhkəmə ilə  
 
bu düzəlməz. Oturub, qaşqabağını sallayıb, elə bil dağdakıların hamısı 
canidir, bundan başqa kolxoza can yandıran yoxdur... Əslində isə heç kolxoz  
 
vecinə də deyil. Ancaq desən ki, belədir, adamı diri-diri udar. 
 
18 
 
Uca dağlar boz dumana bürünmüşdü. Günəşin həsrəti ilə onlar təhqir edilmiş  
 
cəngavərlər kimi qaşqabaqlı dayanmışdılar. Bahar heç cür özünə gələ bilmirdi. 
Çiskin, nəmişlik, soyuq. 
Tanabay tövlədə, həmişəki müsibətində idi.  
 
Soyuq, boğanaq, tövlədə beş-altı qoyun birdən doğmuşdu, quzular üçün yer 
tapılmırdı. Adam baş götürüb qaçmaq istəyirdi. Mələşmə, çığırışma,  
 
çaxnaşma... Hamısı yem istəyirdi, hamısı su istəyirdi və qarışqa kimi bir 
ucdan qırılırdılar. Bu yandan da arvad belini sındırıb yorğan-döşəyə  
 
düşmüşdü. Durmaq istəyirdi, tərpənə bilmirdi. Eh, olan olacaqdı. Daha 
Tanabayda taqət qalmamışdı. 
Bektayı o, heç cür yadından çıxara bilmirdi, qəzəb  
 
ürəyini yandırıb-yaxırdı. Ona görə yox ki, Bektay getmişdi – o getməli idi, 
ona görə yox ki, sürünü Tanabayın üstünə atıb getmişdi – yəqin ki, bir  
 
adam göndərəcəkdilər, sürüyə yiyə duracaqdı. Ancaq Tanabay Bektaya əməlli-
başlı cavab verməli idi. Elə cavab verməli idi ki, o, xəcalətdən tər  
 
töksün, utanıb yerə girsin. Dünən yumurtadan çıxan bir uşaq! Burnu 
fırtıqlının birisi! Ancaq neçə ilin kommunisti, ömrünü kolxozun yolunda 
qoymuş  
 
Tanabay bir kəsərli söz tapmadı ki, onun cavabını versin. Çomağını tolazlayıb 
getdi. Heç belə şey Tanabayın ağlına gələrdimi?! Heç Tanabay düşünə  
 
bilərdimi ki, vaxt gələcək onun müqəddəs bildiyi şeylərə güləcəklər? 
Tanabay: “Bəsdir!” – deyirdi, daha bu haqda fikirləşmək istəmirdi, ancaq 
qarışıq  
 
fikirlər yenə onun beyninə dolurdu. 
Qoyunların biri də doğdu, əkiz doğmuşdu, qəşəng də balalar idi. Ancaq nə 
mənası? Ananın əmcəyi bom-boş idi, gərək  
 
bir şey yeyəydi ki, süd də olaydı. Deməli, bu iki bala da öləcəkdi! Eh, 
heyif, heyif, heyif! 
Quzuların bir neçəsi elə indicə ölmüşdü. Tanabay onları  
 
götürüb tövlədən çıxaranda qızının tövşüyə-tövşüyə gəldiyini gördü. 
– Ata, böyüklər bizə gəlir. 
– Qoy gəlsinlər. Sən get ananın yanında otur. 
Tanabay  
 
qızı evə yolladı və özü tövlədən çıxanda atlıları gördü. “Oy! Gülsarı! – O, 
atı görməyinə sevindi. Köhnə dərdi təzələndi. – Gör haçandan səni  
 
görməmişəm, ancaq heç dəyişməmisən!” Tanabay Çoronu əlbəəl tanıdı. Ancaq 
yorğa atın üstündəki xəzpaltolunu tanıya bilmədi. Görünür, rayondan idi,  
 
bura adamına oxşamırdı. 
“Hə, gəlin, yaxşı gəlmisiz”. Bu görüşü Tanabay çoxdan arzulayırdı. O, şikayət 
də eləyə bilərdi, ürəyinin dərdini də deyə  
 
bilərdi. Ancaq yox – Tanabay sızıldamaq fikrində deyildi. Qoy özləri 
utansınlar, özləri qızarsınlar. Heç belə müsibətmi olar?! Yatıb-yatıb indi  
 
ayılıblar... 
Tanabay gələnlərin yolunu gözləmədi, tövlənin dalına keçib, ölü quzuları 
tulladı. Tələsmədən qayıdıb gəldi. 
O gələndə qonaqlar tövlənin  
 
həyətində idi. Atlar lap təngimişdilər. Çoro olduqca yazıq bir görkəmdə 
dayanmışdı. Günahkar olduğunu hiss eləyirdi. O biri atlının bambaşqa görkəmi  
 
vardı – hirsli, zəhmli. O, heç salam da vermədi. Əvvəl üzünü Çoroya tutdu: 
– Bu nədir?! Bu nə biabırçılıqdır? Hər yerdə eyni vəziyyət, eyni  
 
başıpozuqluq! Bu biabırçılığa nə ad vermək olar? – Sonra üzünü Tanabaya 
çevirib, onun ölü quzuları atdığı səmtə işarə elədi: – Bu nədir, yoldaş,  
 
özünüz kommunist çobansınız, ancaq quzular murdar olurlar. 
Tanabay dedi: 
– Onların, yəqin ki, mənim kommunist olmağımdan xəbərləri yoxdur. – Və eyni  
 
vaxtda da, elə bil, ürəyinin hansı telisə qırıldı, ürəkdə boşluq yarandı, 
laqeydlik və süstlük. 
Seqizbayev pul kimi qızardı. 
– Başa düşmədim, – dedi və  
 
xeyli susandan sonra, nəhayət, söz tapıb dilə gəldi: – Sosialist öhdəçiliyi 
götürmüsənmi? 
– Götürmüşəm. 
– Orda nə yazılıb? 
– Yadımda deyil. 
Prokuror  
 
qamçının ucunu yenə də bayaqkı səmtə tuşladı: 
– Elə buna görə də quzuların murdar olur, – dedi. Bu dikbaş çobanın dərsini 
vermək üçün yaxşı fürsət  
 
tapdığına sevinən Seqizbayev şəstlə üzənginin üstündə dikəldi. Ancaq əvvəl 
Çoronun üstünə düşdü: – Bəs siz nə işlə məşğulsunuz? Heç camaatın öz  
 
öhdəçiliyindən də xəbəri yoxdur. Plan pozulur, mal-qara məhv olur! Bəs sizin 
vəzifəniz nədir? Siz öz kommunistlərinizə necə təlim verirsiniz? Bu necə  
 
kommunistdir? Sizdən soruşuram! 
Çoro başını aşağı salıb dayanmışdı. Əlində yüyənin uclarını oynadırdı. 
Tanabay təmkinini pozmadan onun yerinə cavab  
 
verdi: 
– Mən də belə kommunistəm. 
– Bah, bah, kommunistə bax! Sən ziyanxorun birisən! Sən xalqın əmlakını məhv 
edirsən. Sən xalq düşmənisən. Sənin  
 
yerin türmədir, partiya deyil! Sən sosializm yarışını ələ salırsan. 
– Hı, hı, mənim yerim türmədir, mənim yerim türmədir, – Tanabay eyni təmkinlə  
 
təkrar eləyirdi və eyni zamanda da onun dodaqları titrəyirdi. O, hələlik 
qəzəbini boğurdu, ancaq qəzəb anbaan artırdı, çoxalırdı. Nəhayət, Tanabayın  
 
səbir kasası dolub daşdı. Dodaqlarının titrəməyini gizlətməyə çalışaraq 
gözlərini Seqizbayevin gözünə zillədi – hə! Mənim yerim türmədir! De görüm,  
 
başqa nə sözün var? 
Çoro söhbətə qarışdı: 
– Sən niyə belə danışırsan, Tanabay? Axı, nə üçün? Bir məni başa sal görüm, 
nə olub sənə? 
– Başa salım, bəli,  
 
başa salım! Deməli, səni də başa salmaq lazımdır? Sən bura nə üçün gəlmisən, 
Çoro? Soruşuram, nə üçün gəlmisən? Gəlmisən deyəsən ki, quzular murdar  
 
olur, eləmi? Bunu mən sənsiz də bilirəm! Hansı zibilin içində olduğumu da 
sənsiz bilirəm. Bilirəm! Bilirəm ki, ömrüm boyu axmaq olmuşam. Döşümü  
 
qabağa verib kolxoz qurmuşam. Hamısını bilirəm!.. 
Ağappaq ağarmış Çoro atdan düşdü: 
– Tanabay! Tanabay! Özünə gəl! 
Tanabay Çoronu itələdi. 
– Çəkil! –  
 
dedi. – Tüpürüm mən o öhdəçiliyə də, belə həyata tüpürüm! Çəkil. Mənim yerim 
türmədir! De görüm, bu xəzpaltolu ağanı niyə bura gətirmisən? Gətirmisən  
 
ki, məni lağa qoyub gülsün? Məni türməyə salsın? Düş görüm, oğraşın biri 
oğraş, düş məni türməyə qat! – Tanabay yan-yörəsinə baxdı, bir şey tapa  
 
bilməyib, divara dirənmiş yabanı götürdü. Seqizbayevin üstünə yeridi. – Rədd 
ol burdan, oğraş! Rədd ol! 
Daha Tanabayın özündən xəbəri yox idi. O,  
 
yabanı qaldırıb salırdı, ayrı heç nə görmürdü, heç nə hiss eləmirdi. Qorxmuş 
Seqizbayev atı çarx kimi fırladırdı, yaba Gülsarının başına dəyib  
 
cingilti ilə havaya qalxırdı və yenə atın təpəsinə düşürdü. Atın başı 
gicəllənirdi, dəhnələr onun ağzını didirdi, əzirdi, Gülsarının gözləri  
 
kəlləsinə çıxmışdı, ancaq hirsindən ağlını itirmiş Tanabay bunların heç 
birini dərk eləmirdi. O, yabanı dalbadal günahsız atın təpəsinə döşüyür, səsi  
 
gəldikcə bağırırdı: 
– Çəkil, Gülsarı, çəkil! Qoy görüm bu xəzpaltolu ağanı! 
Cavan sahmançı qadın tövşüyə-tövşüyə özünü yetirdi, Tanabayın qolundan  
 
sallanıb, yabanı almağa çalışdı, Tanabay onu itələyib yıxdı. 
Çoro atın belinə sıçrayıb araya girdi: 
– Tez olun! Qaçın! Öldürəcək! 
Bu dəfə Tanabay yaba  
 
ilə Çoronun üstünə yeridi. Ancaq gec idi, atlılar çapıb aradan çıxmışdılar. 
Onların dalınca düşmüş köpək canfəşanlıqla hürürdü, gah tullanıb atların  
 
quyruğundan tuturdu, gah sıçrayıb üzənğilərdən yapışırdı. 
Tanabay yıxıla-yıxıla qaçır, yerdən kəsək götürüb atlıların dalınca atır, 
fasiləsiz  
 
qışqırırdı: 
– Mənim yerim türmədir! Mənim yerim türmədir! Rədd olun, itilin burdan! Mənim 
yerim türmədir! Türmədir! 
Sonra o, tövşüyə-tövşüyə geri  
 
qayıdarkən yenə bu sözləri təkrar eləyirdi: “Mənim yerim türmədir! Mənim 
yerim türmədir!” Öz borcunu layiqincə yerinə yetirmiş köpək lovğa-lovğa  
 
sahibinin yanınca addımlayırdı. O, tumar gözləyirdi, sığal gözləyirdi, lakin 
sahibi onu görmürdü. Qorxmuş, ağappaq ağarmış Caydar ağaca söykənə- 
 
söykənə Tanabayın qabağına gəlirdi. 
– Aman Allah, neynədin? Sən neynədin? 
– Yaxşı iş görmədim. 
– Əlbəttə, yaxşı iş görmədin! 
– Atı nahaq yerə döydüm. 
–  
 
Sənin ağlın başında deyil. Heç bilirsənmi neynəmisən? 
– Bilirəm. Mən ziyanxoram. Mən xalq düşməniyəm, – deyə Tanabay tövşüyə-
tövşüyə dilləndi, sonra  
 
susdu, əlləri ilə üzünü tutub, ikiqat büküldü və hönkürdü, ucadan, səsi 
gəldikcə hönkürdü. 
Onunla birgə Caydar da ağlayırdı. Həm də yalvarırdı: 
–  
 
Toxta, Tanabay, toxta! 
Ancaq Tanabay toxtaya bilmirdi. O ağlayırdı, yana-yana, titrəyə-titrəyə 
ağlayırdı. Onun belə ağladığını Caydar heç vaxt  
 
görməmişdi... 
 
19 
 
Raykom bürosunun iclasi bu fövqəladə hadisədən üç gün sonra çağırıldı. 
Tanabay Bakasov qəbul otağında oturub gözləyirdi, onu kabinetə  
 
çağıracaqdılar, orada bu saat Tanabayın söhbəti gedirdi. Bu üç gündə Tanabay 
çox düşünmüşdü, ancaq bir şeyi hələ də yəqin eləyə bilməmişdi: günahkar  
 
idi, yoxsa günahkar deyildi. Dövlətin nümayəndəsinə əl qaldırmaqla Tanabay 
ağır cinayət işlətmişdi, bunu özü də bilirdi. Ancaq məsələ təkcə bunda  
 
olsaydı, nə vardı ki! Öz yersiz hərəkəti üçün Tanabay hər cür cəzaya razı 
idi. Ancaq o, hirsini boğa bilməyib, ürəyinin bütün sirlərini açıb  
 
tökmüşdü, özünə yaraşmayan sözlər demişdi. İndi ona inanacaqdılarmı? Burada 
onu başa düşəcəkdilərmi? Hərdən Tanabayın ürəyində ümid işığı közərirdi:  
 
“Bəlkə inandılar. Bəlkə başa düşdülər. Birbəbir hamısını deyəcəyəm: bu ilki 
qışı, töylələrin, alaçıqların bərbadlığını, gecələrimi, Bektayın  
 
qaçmağını – nə olub hamısını deyəcəyəm... Qoy müzakirə eləsinlər. Axı belə 
təsərrüfatçılıq olmaz!” Tanabay öz hərəkətinin peşmançılığını çəkirdi:  
 
“Qoy məni cəzalandırsınlar, bəlkə, bundan sonra çobana da bir fikir verələr, 
onun gününü-güzəranını, çəkdiyi müsibətləri görələr”. Ancaq üstündən bir  
 
dəqiqə keçməmiş, o günkü əhvalat Tanabayın yadına düşürdü. O hirslənirdi, 
düyümlənmiş yumruğunu dizlərinin arasında sıxırdı. Tanabay inamla deyirdi:  
 
“Mən müqəssir deyiləm!” Ancaq çox keçməmiş təzədən şübhəyə düşürdü... 
Nədənsə, İbrahim də burada qəbul otağında əyləşmişdi. “Görəsən, bunun burada 
nə  
 
azarı vardı? Əlbəttə, səbəbsiz deyildi. Cəmdək üstə gəlmişdi, qarğa-quzğun 
kimi”. İbrahimin burada olmağı Tanabayı əsəbiləşdirirdi, o, üzünü yana  
 
çevirmişdi. İbrahim isə dinməz-söyləməz oturub altdan-altdan Tanabaya 
baxırdı. 
Tanabay əsəbi halda eşələnirdi: “Bəs nəyi gözləyirlər? Niyə  
 
çağırmırlar?” Orada, qapının dalında, yəqin ki, hamı öz yerində idi. İndicə 
Çoro da gəlib keçmişdi. Başını aşağı salıb oturmuş Tanabay onu  
 
çəkmələrinin boğazına yapışmış at tükündən tanımışdı, çünki o tük Gülsarının 
tükü idi. “Yəqin ki, bərk gəlib, Gülsarını möhkəm tərpədib”, – Çoro  
 
gəlib keçəndə Tanabay belə fikirləşmişdi, ancaq başını qaldırmamışdı. Tərdən 
ləkələnmiş tüklü çəkmələr Tanabayın gözü qabağından qətiyyətsiz bir  
 
halda ötüb keçmişdi və qapının dalında gözdən itmişdi. 
Tanabay çox gözlədi, nəhayət, katibə qapının dalından başını çıxarıb onu 
çağırdı. – Gəlin,  
 
yoldaş Bakasov. 
Tanabay diksindi, ürəyi çırpına-çırpına ayağa durdu və bu ardı-arası 
kəsilməyən ürək döyüntüsü ilə birgə kabinetə girdi. Gözləri  
 
dumanlanmışdı. Elə dumanlanmışdı ki, o, burada oturan adamların sifətini bir-
birindən ayıra bilmirdi. 
Raykomun birinci katibi Kaşkatayev uzun stolun  
 
lap axırındakı stulu göstərdi: 
– Əyləşin. 
Tanabay oturdu, ağırlaşmış əllərini dizlərinin üstünə qoyub, gözlərinə çökmüş 
dumanın nə vaxt çəkilib  
 
gedəcəyini gözlədi. Sonra o, stol arxasındakı adamlara nəzər saldı. Üz-
gözündən kin-küdurət tökülən Seqizbayev katibin sağ cinahında əyləşmişdi.  
 
Tanabayın bu adama olan nəhayətsiz nifrəti ürəkdə birdən-birə elə bir 
qüvvətlə baş qaldırdı ki, onun gözlərinə çökmüş duman da bir andaca çəkilib  
 
getdi. Sifətlər bir-birindən ayrıldı. Tanabay Seqizbayevin qıpqırmızı üzünü 
gördü, Çoronun qanı qaçmış sifətinə baxdı. Rəngi ölü rənginə dönmüş Çoro  
 
lap ucqarda oturmuşdu, Tanabaya yaxın idi. Onun arıq əlləri stolun göy örtüyü 
üstündə əsəbi halda titrəyirdi. Çoro ilə üz-üzə oturmuş kolxoz sədri  
 
Aldanov fısıldaya-fısıldaya yan-yörəsinə baxırdı. O, qarşıdakı məsələyə olan 
münasibətini indidən büruzə verirdi. O birilər isə, deyəsən, hələ  
 
gözləyirdilər. Nəhayət, birinci katib başını qovluqdan qaldırdı. 
– Kommunist Bakasovun şəxsi işinə keçirik, – dedi. Hər sözü xüsusi vurğu ilə 
tələffüz  
 
elədi. 
Kimsə yerdən bic-bic söz atdı: 
– Çox təəssüf ki, kommunist... 
Tanabay ürəyində: “Yox, – dedi, – bunlardan imdad gözləmə! Bir də mən nə üçün 
imdad  
 
gözləməliyəm? Cinayətkar deyiləm ki! 
Tanabay bilmirdi ki, onun məsələsində bir-biri ilə gizli rəqabət aparan iki 
tərəf üz-üzə gəlmişdir və ayrı- 
 
ayrılıqda hər tərəf bu miskin hadisədən öz xeyri üçün istifadə etməyə 
hazırlaşır. Seqizbayevin dəstəsi təzə katibin müqavimətə nə dərəcədə qabil  
 
olduğunu yoxlamaq istəyirdi, hələlikdən katibi ələ almaq üçün də onlar bu 
hadisədən istifadə edə bilərdilər. İkinci dəstəni Kaşkatayevin özü təmsil  
 
eləyirdi. O, Seqizbayevin katibliyə can atdığını bilirdi, Kaşkatayev həm öz 
hörmətini aşağı salmaq istəmirdi, həm də bu təhlükəli adamlarla  
 
münasibətini pozmamağa çalışırdı. 
Raykom katibi, Seqizbayevin yazdığı məlumat vərəqəsini oxudu. Burada “Ağ 
qaya” kolxozunun çobanı Tanabay Bakasovun  
 
söz və əl hərəkəti ilə törətdiyi cinayətlərin hamısı bütün təfərrüatı ilə 
göstərilmişdi. Məlumat vərəqəsində Tanabayın etiraz edə biləcəyi heç bir  
 
şey yox idi, ancaq buradakı ittihamlar elə ustalıqla irəli sürülmüşdü ki, 
katib vərəqəni oxuduqca Tanabay dəhşətə gəlirdi. Bu kağızın qarşısında  
 
gücsüz olduğunu hiss etdikcə Tanabayı tər basırdı. Seqizbayevin məlumat 
vərəqəsi onun özündən də dəhşətli idi. Heç bir yaba ilə Tanabay bu kağızın  
 
üstünə gedə bilməyəcəkdi. Kağız oxunandan sonra hər şey bir andaca dəyişdi. 
Tanabayın demək istədiyi sözlər onun öz nəzərindəcə mənasını itirdi,  
 
yersiz bir sızıltıya, yazıq bir çobanın miskin şikayətinə, giley-güzarına 
çevrildi. Bununla o özünü axmaq yerinə qoymazdımı? Bu qorxunc kağızın  
 
qabağında, onun demək istədiyi sözlərin bir qəpiklik mənası vardımı? O, 
kiminlə döş-döşə gəlmək istəyirdi? 
Kaşkatayev məlumat vərəqəsini oxuyub, üzünü  
 
Tanabaya tutdu: 
– Yoldaş Bakasov, siz büro üzvü Seqizbayevin məlumatındakı faktların doğru 
olduğunu etiraf edirsinizmi? 
– Bəli. 
Kabinetə sükut çökdü.  
 
Sanki, o kağızın zəhmi burada oturanların hamısını basmışdı. Aldanov məmnun 
halda ətrafına göz gəzdirib, sınayıcı nəzərlərlə hamını süzdü, sanki, öz  
 
baxışları ilə o, Tanabaya olan nifrətini hamıya təlqin etmək istəyirdi. 
Sonra Seqizbayev qətiyyətlə sözə başladı: 
– Yoldaş büro üzvləri, sizin  
 
icazənizlə mən bu işə bəzi əlavələr etmək istəyirəm. Kommunist Bakasovun 
hərəkətlərini adi bir xuliqanlıq kimi qiymətləndirə biləcək adamları indidən  
 
xəbərdar etmək istəyirəm. Əgər belə olsaydı, inanın ki, mən bu məsələni 
büroya çıxarmazdım. Xuliqanlarla mübarizə üçün bizdə başqa vasitələr vardır  
 
və mən, şübhəsiz ki, burada öz təhqir edilmiş heysiyyətimin qeydinə qalmıram. 
Bakasovun mənə dediyi sözlər, hər şeydən əvvəl, rayon partiya  
 
komitəsinin və onun simasında, demək olar ki, bütün partiyanın ləyaqətinə 
toxunur və mən razı ola bilmərəm ki, partiyanın avtoritetini ləkələyən belə  
 
bir fakt cəzasız qalsın. Onu da deməliyəm ki, bütün bunlar bizim kommunist və 
bitərəflər arasında apardığımız siyasi tərbiyə işinin yarıtmazlığını və  
 
raykomun ideoloji işindəki nöqsanları aşkara çıxarır. Bundan əlavə, biz 
Bakasov kimi sıravi kommunistlərin düşüncə tərzinə görə cavab verməliyik.  
 
Bəlkə bu adam tək deyildir. Bəlkə belə düşünən başqa kommunistlər də vardır? 
“Xəzpaltolu təzə ağa!” Bu sözlərin arxasında gizlənən mənaya fikir  
 
verirsinizmi? Palto bir yana dursun, Bakasovun dediyindən belə çıxır ki, mən 
sovet adamı, öz partiya borcumu yerinə yetirən bir şəxs, təzə ağayam,  
 
istismarçıyam, xalqın qanını soruram. Fikir verin! Bu sözlərin arxasında 
görün nə mətləb gizlənir! İzahata ehtiyac yoxdur... İndi işin o biri  
 
tərəfinə keçək. Mən “Ağ qaya” kolxozunda heyvandarlığın necə yarıtmaz bir 
halda olduğunu görəndə, doğrusu, özümü itirdim. Guya, öz sosialist  
 
öhdəçiliyini unutmuş Bakasovun verdiyi təhqiramiz cavabların müqabilində mən 
onu ziyanxor və xalq düşməni adlandırdım, dedim ki, sənin yerin partiya  
 
deyil, türmədir. Etiraf edirəm ki, bu sözlərlə mən onun heysiyyətinə 
toxunmuşdum və ondan üzr istəməyə hazır idim. İndi isə əminəm ki, səhv 
etməmişəm  
 
və dediyim sözləri geri götürmürəm. Əksinə, bu adamın qorxulu, düşmən əhval-
ruhiyyəli bir element olduğunu təsdiq edirəm... 
Tanabay dünyada nələr  
 
görməmişdi. Müharibənin başından vurub ayağından çıxmışdı, ancaq heç yuxusuna 
da girməmişdi ki, insan ürəyi nə qədər dəhşətlə döyünə bilər. Bu  
 
aramsız döyüntü içində ürək gah şişir, gah sıxılırdı, gah qalxır, gah 
düşürdü. Ürək həyat uğrunda mübarizəyə qalxırdı, ancaq bu gülləbarana ürəkmi  
 
dözərdi? Tanabay ürəyinin səsini eşidirdi: “Nə oldu, ilahi, nə oldu o şeylər 
ki, bir vaxt mənim həyatımın mənası idi? O qədər ölmədim – xalq düşməni  
 
oldum. Niyə mən özümü oda-közə vururdum; tövlə dərdi, yem dərdi, yolunu azmış 
Bektayın dərdi. Nə üçün? Kim üçün?..”. 
– Məlumat vərəqəsində qeyd  
 
etdiklərimin əsas məğzini bir daha nəzərinizə çatdırmaq istəyirəm, – deyə 
Seqizbayev sözləri ağır dəmir kimi bir-birinə pərçimləyirdi: – Bakasov  
 
bizim quruluşa nifrət edir, onun kolxozu, sosializm yarışını, ümumiyyətlə, 
bütün həyatımızı görməyə gözü yoxdur. Bütün bunları o, kolxozun partiya  
 
təşkilat katibi Sayakov yoldaşın yanındaca açıq-aşkar bəyan etmişdir. Bundan 
əlavə, öz vəzifəsini yerinə yetirən dövlət nümayəndəsinə əl qaldırmaqla  
 
Bakasov başqa bir cinayət də törətmişdir. Xahiş edirəm, məni düzgün başa 
düşəsiniz, mən Bakasovun məhkəmə məsuliyyətinə cəlb edilməsi üçün sanksiya  
 
verilməsini tələb edirəm və şərt qoyuram ki, bu adam, buradan çıxanda nəzarət 
altına alınsın. Onun törətdiyi cinayətlər əlli səkkizinci maddəyə  
 
tamamilə uyğundur. Bakasovun partiya sıralarında qalıb-qalmamaq məsələsinə 
gəldikdə, bu barədə danışmağı yersiz bilirəm... 
Bu tələblə Seqizbayev çox  
 
uzağa getdiyini yaxşı bilirdi. Ancaq büro Tanabayı məhkəmə məsuliyyətinə 
almağı lazım bilməsə də, bu cür tələbdən sonra onu mütləq partiyadan  
 
çıxarmalı olacaqdı. Bu tələbi Kaşkatayev də qəbul etməyə bilməyəcəkdi və 
nəticədə Seqizbayev öz niyyətini həyata keçirəcəkdi. 
Səsindən aşkar əsəbilik  
 
sezilən Kaşkatayev Tanabaya müraciət elədi: 
– Bu haqda siz nə deyə bilərsiniz, yoldaş Bakasov? 
– Heç nə. Hamısını dedilər. Belə çıxır ki, mən əvvəldən  
 
də ziyanxor, xalq düşməni olmuşam, indi də düşmənliyimdə qalıram. Mənim fikir 
deməyimin nə mənası var? Hər şeyi özünüz həll eləyin... 
– Siz özünüzü  
 
vicdanlı kommunist hesab edirsinizmi? 
– İndi belə şeyi sübut eləmək çətindir. 
– Müqəssir olmağınızı boynunuza alırsınızmı? 
– Xeyr. 
– Özünüzü hamıdan  
 
ağıllı hesab edirsiniz? 
– Yox, hamıdan axmaq hesab eləyirəm. Döşündə komsomol nişanı olan cavan bir 
oğlan ayağa qalxdı. O, hamıdan cavan idi; cılız,  
 
cansız; lap uşaq kimi görünürdü. 
– İcazə verin, mən deyim. 
Cavan oğlanın burada oturduğunu Tanabay yalnız indi gördü. Ürəyində: “Döşə 
gəlsin, – dedi, –  
 
cavan oğlan, döşə gəlsin, vaxt olub mən də döşəmişəm...” 
Kaşkatayev başı ilə razılıq verdi: 
– Buyurun, Kərimbəyov. 
Kərimbəyov həyəcanını gizlətməyə  
 
çalışaraq sözə başladı: 
– Mən yoldaş Bakasovun hərəkətinə haqq qazandırmaq istəmirəm. Öz hərəkətinin 
müqabilində o, lazımi partiya cəzası amalıdır.  
 
Ancaq mən yoldaş Seqizbayevlə də razı deyiləm. Üstəlik, təklif eləyirəm ki, 
yoldaş Seqizbayevin məsələsi də müzakirəyə qoyulsun... 
Kimsə Kərimbəyovun  
 
sözünü kəsdi: 
– Vay səni! Bu qanunları sizin komsomolmu icad eləyib? 
Kərimbəyov qızardı. Daha da özünü itirdi: 
– Qanun hamı üçün eynidir, – dedi və bir  
 
anlığa tutulub, özünü ələ almağa çalışdı. Sonra o, daha sərt, daha kəskin 
danışmağa başladı: – Kolxozçunu, çobanı, köhnə kommunisti təhqir etməyə  
 
sizin nə ixtiyarınız vardı?.. Deyirsiniz ki, kolxozda heyvandarlığın pis 
halda olduğunu görüb əsəbiləşmişsiniz. Bəlkə buna görə çoban sizdən də əsəbi  
 
imiş? Bunacan siz nə vaxt onun yanına getmişdiniz, onun işi ilə, həyatı ilə 
nə vaxt maraqlanmışdınız? Bilirdinizmi, maldarlıq niyə bu haldadır,  
 
quzular nə üçün tələf olur? Xeyr, yazdığınızdan məlum olur ki, siz elə çatan 
kimi çobanın üstünə düşmüsünüz, dişinizin dibindən çıxanı demisiniz.  
 
Kolxozlarda doğum kampaniyasının vəziyyəti hamıya məlumdur. Mən özüm tez-tez 
yerlərdə oluram, bizim komsomolçu çobanları görəndə xəcalət çəkirəm.  
 
Çünki biz onlardan hər şey tələb eləyirik, ancaq özümüz onlara heç bir 
praktiki kömək göstərmirik. Bir yandan yarıtmaz tövlələr, bir yandan aclıq,  
 
yemqıtlığı. Mən özüm çoban oğluyam. Bilirəm ki, hər quzunun ölməyi çoban üçün 
nə deməkdir. İnstitutlarda bizə başqa şeylər öyrədiblər, ancaq yerlərdə  
 
işlər köhnə qayda ilə gedir. Bütün bunları görəndə adamın ürəyi ağrıyır!.. 
Seqizbayev onun sözünü kəsdi: 
– Yoldaş Kərimbəyov, siz çalışmayın ki, bizi  
 
ağladasınız. Hiss – nisbi məfhumdur. Hissə qapılmaq lazım deyil. Fakt 
lazımdır, fakt! 
– Bağışlayın, – deyə Kərimbəyov yenidən sözə başladı, – burada  
 
biz cinayətkarlıq məsələsindən danışmırıq, öz partiyaçı yoldaşımızın işini 
müzakirə eləyirik. Burada partiya bileti daşıyan bir yoldaşın taleyi həll  
 
olunur. Buna görə də gəlin fikirləşək: yoldaş Bakasovu bu işə nə vadar 
etmişdir? Mən Bakasovun hərəkətinə, əlbəttə, haqq qazandırmıram, ancaq  
 
kolxozun ən yaxşı maldarlarından olan Bakasovun belə bir vəziyyətə gəlib 
çıxmağının səbəbini də, məncə, aydınlaşdırmaq lazımdır. 
Kərimbəyovun  
 
çıxışından narazı qalmış Kaşkatayev qeyzlə: 
– Oturun, – dedi. – Siz bizim diqqətimizi əsas məsələdən yayındırırsınız, 
yoldaş Kərimbəyov. Kommunist  
 
Bakasovun necə ağır bir cinayət işlətməyi, məncə, burada hamı üçün tamamilə 
aydındır. Bu nə deməkdir? Belə şey harda görünüb?! Biz heç kəsə icazə  
 
vermərik ki, əlinə yaba alıb raykom tərəfindən təhkim edilmiş adamların 
üstünə yerisin. Bizim işçilərin avtoritetini ləkələməyə heç kəsin ixtiyarı  
 
yoxdur. Yaxşı olar ki, yoldaş Kərimbəyov, siz öz komsomolunuzun işləri barədə 
düşünəsiniz, hissə qapılıb, belə mənasız sözlər danışmayasınız. Hiss,  
 
duyğu öz yerində, iş isə öz yerində. Bakasovun yol verdiyi hərəkət bizi, 
həqiqətən, narahat etməlidir və heç şübhəsiz ki, belə adama partiyada yer  
 
yoxdur... Yoldaş Sayakov, kolxozun partiya təşkilat katibi kimi, siz bütün bu 
deyilənləri təsdiq edirsinizmi? 
Sapsarı saralmış Çoro ağır-ağır yerindən  
 
durub: 
– Bəli, təsdiq eləyirəm, – dedi. – Ancaq mən istərdim ki, məsələ 
aydınlaşdırılsın... 
– Necə aydınlaşdırılsın? 
– Mən istərdim ki, biz öz partiya  
 
təşkilatımızda Bakasovun məsələsini müzakirə eləyək. 
– Vacib deyil. Siz sonra öz təşkilatınızın üzvlərinə bu barədə məlumat 
verərsiniz. Daha nə  
 
sözünüz var? 
– Mən istərdim ki, məsələ aydınlaşdırılsın... 
– Nə aydınlaşdırılsın, yoldaş Sayakov? Bakasovun partiya əleyhinə çıxışı göz 
qabağındadır.  
 
Daha burda aydınlaşdırılası bir şey yoxdur. Bu işdə siz də məsuliyyət 
daşıyırsınız və kommunistlər arasında apardığınız tərbiyə işinin bu cür 
pozğun  
 
halda olduğuna görə öz cəzanızı alacaqsınız. Deyin görək, sizin Seqizbayevə 
üz vurub, məsələni partiya bürosuna qoymamağı xahiş etməyinizi necə başa  
 
düşmək olar? Ört-basdır etmək, eləmi? Ayıb olsun! Əyləşin! 
Mübahisə başlandı. MTS direktoru və rayon qəzetinin redaktoru Kərimbəyovu 
müdafiə elədi.  
 
Hətta bir anlığa onlar mübahisədə üstünlük qazandılar. Ancaq Tanabay daha heç 
kəsi eşitmirdi. O özü ilə danışırdı, özünə sual verirdi: “Nə oldu,  
 
Tanabay, səni yaşadan o şeylər nə oldu? Nə sənin can qoyduğun sürü, nə o 
tövlə, nə o yem qıtlığı burada heç kəsin vecinə deyil. Sən necə də axmaq  
 
olmusan, Tanabay! Kolxoz üçün, qoyun-quzu üçün ömrünü bada vermisən. İndi 
bütün bunların məsələyə dəxli yoxdur. İndi sən təhlükəli adam olmusan.  
 
Olsun, cəhənnəmə ki! Əlinizdən gələni eləyin! Yapışın peysərimdən, tullayın 
bayıra. Daha mənim üçün fərqi yoxdur. Döşəyin, utanmayın...” 
Kolxoz sədri  
 
Aldanov söz aldı. Tanabay bu adamın üz-gözündən, əl-qol hərəkətindən hiss 
elədi ki, o, kimisə hədələyir, kimisə söyür. Ancaq “Çidar... Gülsarı”  
 
sözlərini eşidincə o, heç nə dərk eləyə bilmədi. Sonra Tanabay diqqətini 
cəmləməyə çalışdı. Aldanov hiddətlə danışırdı: 
– ...Hələ bu harasıdır ki? Bir  
 
atın ayağına çidar vurmaq üstündə bu adam camaatın içində deyib ki, mənim 
başımı əzəcəkdir. Yoldaş Kaşkatayev, yoldaş büro üzvləri, bir kolxoz sədri  
 
kimi sizdən xahiş eləyirəm ki, bizi Bakasovun əlindən qurtarasınız. Onun 
yeri, doğrudan da, türmədir. Onun bütün rəhbər işçiləri görməyə gözü yoxdur.  
 
Yoldaş Kaşkatayev, qapının dalında şahidlər dayanıb, onlar Bakasovun məni 
necə hədələdiyini təsdiq edə bilərlər. Məsləhət bilsəydiniz onları  
 
çağırardıq. 
Kaşkatayev əsəbi halda üz-gözünü turşutdu: 
– Yox, – dedi, – lazım deyil. Bu qədər kifayətdir. Oturun. 
Sonra məsələ səsə qoyuldu. 
– Təklif  
 
birdir: Bakasov partiya üzvlüyündən kənar edilsin. Kim razıdır? 
Yenə də Kərimbəyov özünü saxlaya bilməyib ayağa durdu: 
– Bir dəqiqə, yoldaş Kaşkatayev!  
 
Belə bir qərar çıxartmaqla biz səhv etmirikmi, yoldaş büro üzvləri? Başqa 
təklif var: Bakasova, şəxsi işinə yazılmaq şərti ilə ciddi töhmət verilsin,  
 
bununla bərabər, kommunist Bakasovun şəxsi ləyaqətini, partiya heysiyyətini 
təhqir etdiyinə və raykomun təhkimçisi olmaq etibarı ilə, düzgün olmayan  
 
iş üsullarına əl atdığına görə büro üzvü Seqizbayevə də töhmət elan edilsin. 
Seqizbayev yerindən qışqırdı: 
– Demoqogiya! 
Kaşkatayev: 
– Yoldaşlar, sakit  
 
olun, – dedi. – Siz raykomun bürosundasınız, öz evinizdə deyilsiniz, qayda-
qanunu gözləmək lazımdır. – İndi hər şey raykomun birinci katibindən asılı  
 
idi və o, məsələni Seqizbayevin gözlədiyi istiqamətə yönəltdi. – Bakasovu 
məhkəmə məsuliyyətinə almağı lazım bilmirəm, lakin partiya onun yeri  
 
deyildir, bu məsələdə yoldaş Seqizbayev tamamilə haqlıdır. Səsə qoyuruq. 
Bakasovun partiyadan xaric edilməsinə kim razıdır? 
Burada yeddi nəfər büro  
 
üzvü vardı. Üç nəfər Tanabayın əleyhinə əl qaldırdı, üç nəfər lehinə səs 
verdi. Yerdə Kaşkatayev qalırdı. Bir qədər dayanandan sonra o da Tanabayın  
 
əleyhinə səs verdi. Tanabay bunların heç birini görmədi. 
Məsələnin necə həll edildiyini o, Kaşkatayev katibə müraciət eləyəndə başa 
düşdü: 
– Protokola  
 
yazın: raykom bürosunun qərarı ilə Bakasov Tanabay partiya üzvlüyündən xaric 
edilir. 
“Vəssalam! Vəssalam!” deyə Tanabay öz-özünə pıçıldadı. Sanki, o  
 
oturduğu yerdəcə ölmüşdü. 
Lakin Kərimbəyov təslim olmadı: 
– Mən təkid eləyirəm: Seqizbayevə də töhmət elan edilsin. 
Bu məsələni səsə qoymadan da rədd  
 
etmək olardı, lakin Kaşkatayev belə etmədi. Bunun özündə də gizli məna vardı. 
– Yoldaş Kərimbəyovun təklifi ilə kim razıdır? Xahiş edirəm, əlinizi  
 
qaldırasınız! 
Yenə də üç-üç oldu və yenə də Kaşkatayev əlini qaldırıb Seqizbayevi töhmətdən 
qurtardı. Ancaq Seqizbayev başa düşəcəkdimi, bu hörməti  
 
lazımınca qiymətləndirəcəkdimi? Kim bilir... Bicin biridir. Hiylə 
dağarcığıdır”. 
Adamlar yerlərindən tərpəşdilər, stullar cırıldadı. Tanabaya elə  
 
gəldi ki, hər şey qurtarıb, ayağa durub heç kəsin üzünə baxmadan, dinməz-
söyləməz qapıya yönəldi. Lakin Kaşkatayev onu arxadan səslədi: 
– Bakasov,  
 
hara gedirsiniz? Partiya biletinizi verin. 
– Verim? – deyə Tanabay çaşqın halda katibin üzünə baxdı. Məsələnin nə yerdə 
olduğunu o hələ indi dərk  
 
eləyirdi. 
Kaşkatayev: 
– Bəli, – dedi. – Stolun üstünə qoyun. Daha siz partiyanın üzvü deyilsiniz və 
bilet gəzdirməyə ixtiyarınız yoxdur. 
Tanabay əlini  
 
döşünə salıb, xeyli vaxt eşələndi. Partbilet dərində idi, lap dərində. Onu 
Tanabay Caydarın əli ilə tikilmiş dəri kisəcikdə saxlayırdı. Kisəciyə ip  
 
salınmışdı və Tanabay ipi boynundan aşırmışdı. Nəhayət, o, canında isitdiyi 
partbiletini çıxartdı. Onu Kaşkatayevin par-par parıldayan soyuq stolunun  
 
üstünə qoydu. Tanabay üşüdü, partbiletin yerinə o özü üşüdü. Yenə də heç 
kəsin üzünə baxmadan, əlini döşünə salıb kisəciyin ağzını bağladı, yola  
 
düzəldi. 
– Yoldaş Bakasov, – bu dəfə Tanabayı səsləyən Kərimbəyov idi. – Siz özünüz nə 
deyə bilərsiniz, yoldaş Bakasov? Axı siz heç danışmadınız.  
 
Bəlkə danışmaq sizin üçün çətin idi? Biz güman edirik ki, partiyanın qapıları 
sizin üzünüzə bağlı deyildir və siz gec-tez partiyaya qayıda  
 
bilərsiniz. Deyin görək, bu saat siz nə düşünürsünüz? 
Onun böyük dərdini hələ də yüngülləşdirmək istəyən bu cavan oğlanın 
qarşısında minnətdar  
 
olduğunu duyaraq Tanabay ürək ağrısı ilə geri döndü. 
– Nə deyim? – dedi. – Bu qədər sözün qabağında nə demək olar? Mən bircə onu 
deyə bilərəm ki,  
 
müqəssir deyiləm, lap ona əl qaldırsam da, dilimə pis sözlər gətirsəm də, 
müqəssir deyiləm. Mən bunu sizə izah edə bilməyəcəyəm. Buna görə də  
 
danışmağın mənası yoxdur. 
Araya uzun sürən sükut çökdü. Sükutu Kaşkatayev pozdu: 
– Hm. Deməli, partiyaya acıq eləyirsən? Onu bil ki, yoldaş, partiya  
 
səni düz yola çağırır. Partiya səni məhkəmədən qurtarıb, sən hələ acıq da 
eləyirsən! Deməli, sən, doğrudan da, partiya üzvü adına layiq deyilsən və  
 
mən inanmıram ki, onun qapıları bir daha sənin üzünə açıla! 
Raykomdan çıxanda Tanabay üzdən çox sakit görünürdü. Həddindən çox sakit 
görünürdü. Elə  
 
dəhşət də burasında idi. Hava isti idi, hələ gün batmamışdı, axşam 
yaxınlaşırdı. Küçə ilə adamlar gedirdi, maşınlar gedirdi. Klubun qabağındakı  
 
meydançada uşaqlar oynayırdılar. Ancaq Tanabay heç nəyə baxmaq istəmirdi, heç 
nə görmək istəmirdi. O özünü dağa yetirməyə tələsirdi, burada qalsaydı,  
 
elə bil, başına bundan da pis hadisələr gələcəkdi. 
At bağlanan yerdə onun atı Gülsarı ilə yanaşı durmuşdu. Böyük, uzun və 
qüvvətli Gülsarı Tanabay  
 
yaxınlaşdıqca ayaqlarını qaldırıb qoyurdu, öz keçmiş sahibinin üzünə inamla, 
məhəbbətlə baxırdı. Gülsarı o günkü savaşı da, bir-birinin dalınca  
 
başına endirilən yaba zərbələrini də unutmuşdu. Bəlkə buna görə də elə onun 
adı at idi. 
Tanabay yaxınlaşıb həzin-həzin pıçıldadı: 
– Bağışla, Gülsarı,  
 
bağışla! Mənim dərdim böyükdür, Gülsarı, çox böyükdür. – O, hıçqırıb atın 
boynuna sarıldı, ancaq yoldan keçənlərdən utanıb, tez özünü ələ aldı. 
Tanabay öz atını minib yola düzəldi. 
Çoro Aleksandrov yoxuşunda Tanabaya yetişdi. Gülsarının tanış ayaq səslərini 
eşidən kimi, Tanabay dodaqlarını  
 
bir-birinə sıxdı, qəhərləndi, qanı qaraldı. O dönüb geriyə baxmaq da 
istəmədi. Bu gələn Çoronu Tanabay heç tanımaq da istəmirdi. Bu, həmin Çoro  
 
deyildi, tamam başqa adam idi. Lap elə bu gün, Kaşkatayev bircə dəfə səsini 
qaldıran kimi o qorxub yerində oturdu. Bəs bunun sonrası nə olacaqdı?  
 
Camaat ona inanır, o isə həqiqəti deməyə qorxur. Gücənir, söz axtarır. Bunu 
ona kim öyrətmişdi? Tutalım ki, Tanabay geridə qalmışdı, qara işçi idi,  
 
axı Çoronun savadı vardı, hər şeyi bilirdi, ömrü boyu rəhbər işdə olmuşdu. 
Çoro bilmirdimi ki, bütün bu işlər seqizbayevlərin, kaşkatayevlərin dediyi  
 
kimi deyildir! Bilmirdimi ki, onların danışdığı yalnız zahirdə yaxşı görünür, 
batində isə boş və yalandır. Axı onlar kimi aldadırdılar və nə üçün  
 
aldadırdılar? 
Çoro lap yaxınlaşıb yanınca gedəndə də Tanabay başını qaldırıb baxmadı. O, 
Çoronun yalnız səsini eşitdi: 
– Elə bilirdim ki, biz bir yerdə  
 
çıxacayıq, Tanabay, – deyə Çoro nəfəsini dərdi. – Ancaq çıxıb baxıram, 
görürəm ki yoxsan... 
Tanabay başını qaldırmadan dilləndi: 
– Məni neynirsən? Öz  
 
yolunla çıx get. 
– Üzünü məndən gizlətmə, Tanabay, dayan söhbət eləyək. Necə bir dost, necə 
bir kommunist... 
– Mən səinin dostun deyiləm, kommunist  
 
olmamağım da gərək sənə məlum ola. Heç sən də kommunist deyilsən. Çoxdan 
kommunist deyilsən. Özünü belə göstərirsən... 
– Bu sənin ciddi sözündür? –  
 
deyə Çoro yazıq-yazıq dilləndi. 
– Əlbəttə, ciddi sözümdür. Hələ mən söz seçməyin təhərini öyrənməmişəm. Hansı 
sözü harda demək lazım olduğunu da hələ  
 
bilmirəm. Get, xoş gəldin. Mən burdan dönəcəyəm, sənin yolun düzünədir. 
Tanabay atın başını döndərdi. Ucsuz-bucaqsız düzəngaha çıxdı və dostunun 
üzünə  
 
bir dəfə də baxmadan birbaş dağlara üz tutdu. 
Dostunun birdən-birə dəyişib meyit kimi ağarmağını Tanabay görmədi. Çoronun 
əlini qabağa uzadıb onu  
 
saxlamaq istədiyindən Tanabayın xəbəri olmadı. O bilmədi ki, dostunun qolu 
birdən-birə yanına necə düşdü, o, birdən-birə sustalıb yəhərin üstünə necə  
 
sərildi. 
Çoro çöl havasını acgözlüklə ciyərinə çəkirdi. 
– Halım pisdir, yaman pisdir, – deyə o, yəhər üstdə ürəyinin ağrısından 
qovrulurdu. Çoronun  
 
rəngi gömgöy göyərmişdi, nəfəsi kəsilə-kəsilə ata yalvarırdı. – Tez ol, 
Gülsarı, məni evə yetir. 
Kimsəsiz və qaranlıq çöl boyunca at durmadan çapıb  
 
gedirdi. Üstündəki insanın səsi atı qorxudurdu, bu səsdə o nəsə vahiməli bir 
şey duyurdu və vahimə içində fınxıra-fınxıra Gülsarı qulaqlarını  
 
şəkləyib gedirdi. Adamsa yəhərin üstündə qovrulurdu, əzab çəkirdi, əli ilə, 
dişi ilə Gülsarının yalından yapışırdı. Yüyən atın boynundan sallanırdı,  
 
at çapdıqca atılıb-düşürdü. 
 
 
20 
 
O axşamın qaranlığında, hələ Tanabay dağ yollarında at çaparkən, kəndin 
küçələrində bir atlı itləri çaxnaşmaya salıb  
 
bir-bir qapıları döyürdü: 
– Ey, kim var evdə? Bayıra çıxın! Tez olun, idarəyə yığılın. Partiya iclası 
var. 
Adamlar təəccüb eləyirdilər: 
– Nə olub bəyəm?  
 
Belə tələsmək niyə? 
– Bilmirəm, Çoro çağırır. Deyir, tez gəlsinlər. 
Çoro özü bu vaxt idarədə oturmuşdu. O, stolun arxasında yumaq kimi büzüşüb 
ağır- 
 
ağır nəfəs alırdı. Onun bir əli köynəyinin altında idi. O əllə Çoro fasiləsiz 
döşünü ovuşdururdu. O, ağrıdan zarıyırdı, dodaqlarını dişləyirdi.  
 
Çoronun göyümtül sifətinə soyuq tər gəlmişdi, gözləri hədəqədən çıxmışdı. 
Hərdən Çoro hər şeyi unudurdu. Ona elə gəlirdi ki, yenə çöldədir, at üstdə  
 
yol gəlir, Tanabayı çağırır, o isə səs vermək istəmir. Tanabayın sözləri 
Çoronu köz kimi yandırırdı, ürəyinə od vururdu... 
Çoronu buraya at  
 
tövləsindən az qala qucaqda gətirmişdilər. Orada Çoro bir qədər ot üstdə 
uzanmışdı. Atçılar onu evə aparmaq istəmişdilər, ancaq partorq razı  
 
olmamışdı. Kommunistləri çağırmaq üçün adam yollamışdı, indi səbirsizliklə 
onların yolunu gözləyirdi. 
Çırağı yandırıb Çoronun qabağına qoyandan sonra  
 
gözətçi qadın qonşu otaqda soba ilə əlləşirdi, təəssüflənirdi, başını 
bulayırdı. 
Çoro adamların yolunu gözləyirdi və zamansa, elə bil, damcı-damcı  
 
axıb gedirdi. Bu, onun ömründən qalan saniyələr idi və saniyələr ağır, acı 
damcılarla ömürdən süzülüb tökülürdü. Bu saniyələrin qədrini Çoro yalnız  
 
indi bilirdi. İndiyəcən illər fikirlərdə, qayğılarda uçub getmişdi, heç Çoro 
o illərinin dalınca da baxa bilməmişdi. Bu ötən illər ərzində hələ çox  
 
şeylər düzəlməmişdi, çox şeylər onun arzuladığı kimi olmamışdı. Ancaq o 
çalışmışdı, çapalamışdı, bəzən geriyə də çəkilmişdi ki, kələ-kötürə düşməsin,  
 
yolu rahat yeriyə bilsin. Lakin kələ-kötürsüz mümkün deyildi. Toqquşmaq 
istəmədiyi o qüvvə indi onu divara dirəmişdi, daha geri çəkilməyə də yer yox  
 
idi, yol qurtarırdı. Ah, kaş ki, o, lap əvvəldən belə başlayaydı; kaş o, 
həyatın üzünə həmişə cəsarətlə baxmış olaydı... 
Vaxtsa ağır, acı damcılarla  
 
ömürdən süzülüb tökülürdü. Niyə adamlar gəlmirdilər, niyə gecikirdilər?.. 
Çoro dəhşət içində düşünürdü: “Səbr elə, ölüm, səbr elə, mən hər şeyi  
 
danışmalıyam. – Əlindən gedən ömrünü o, bir səssiz ürək naləsi ilə tutub 
saxlamaq istəyirdi. Gücünü toplayıb son döyüşə hazırlaşırdı. – Hər şeyi  
 
olduğu kimi deyəcəyəm. Büro necə keçdi, Tanabayı partiyadan necə çıxartdılar. 
Qoy bilsinlər: mən raykomun bu qərarı ilə razı deyiləm. Qoy bilsinlər:  
 
mən Tanabayın partiyadan çıxarılmasını istəmirəm. Aldanovun haqqında da 
bildiklərimin hamısını deyəcəyəm. Qoy onlar, mən öləndən sonra, sədrin  
 
məsələsini müzakirə eləsinlər. Qoy kommunistlər öz qərarlarını versinlər. Öz 
barəmdə da deyəcəyəm, kolxoz barədə də, başqaları barədə də... Səbr elə,  
 
ölüm, səbr elə, qoy camaat gəlib çıxsın...” 
Hamıdan əvvəl onun öz arvadı gəldi. Dava-dərmam gətirdi, ağladı, yalvar-yapış 
elədi: 
– Sənin ağlın  
 
başındadırmı? Məgər iclaslardan doymamısan? Dur ayağa. Dur gedək evimizə, 
sənin özündən xəbərin yoxdur. Bu nədir, ilahi, bu nədir? Bəs sənin özünə  
 
yazığın gəlmir? 
Çoro heç nə eşitmək istəmirdi. Üzünü yana tutub dərman içirdi. Stəkan dişinə 
dəyib cingildəyirdi, su üstünə dağılırdı. Çoro arvadına  
 
təskinlik verirdi: 
– Yaxşıyam, yaxşıyam, – deyirdi, – sən çöldə gözlə, sonra məni evə apararsan. 
Adamların addım səsi eşidiləndə Çoro özünü ələ aldı,  
 
son borcunu yerinə yetirmək üçün ürəyinin ağrısını gizlədib var gücünü 
səfərbər elədi. 
Gələnlər təşvişə düşdülər: 
– Nə olub, Çoro? Sənə nə olub? 
Çoro: 
–  
 
Heç nə olmayıb, – dedi. – Bu saat hər şeyi deyəcəyəm, qoy hamı yığılıb 
gəlsin. 
Vaxtsa ağır, acı damcılarla ömürdən süzülüb tökülürdü. 
Kommunistlər  
 
yığışandan sonra partorq Çoro Sayakov ayağa qalxdı. O, şlyapasını başından 
çıxarıb, partiya iclasını açıq elan elədi... 
 
21 
 
Tanabay evə yetişəndə gecə  
 
idi. Caydar əlində fənər həyətə çıxdı, gözləməkdən gözünün kökü saralmışdı. 
Ərinin başına nə iş gəldiyini soruşmamış hiss elədi. Tanabay, dinməz- 
 
söyləməz yəhəri atın belindən götürdü. Caydar fənəri əlində tutdu, ərinin nə 
deyəcəyini gözlədi, ancaq Tanabay bir kəlmə də söz demədi. Arvad  
 
ürəyində fikirləşirdi: “İçib gəlsəydi, bundan yaxşı olardı”. O, ərini 
sevindirmək istəyirdi – kolxozdan bir qədər ot göndərmişdilər. Saman, arpa 
unu  
 
gətirmişdilər. Bu gün havalar da yaxşılaşmışdı, bu gün quzular örüşə 
çıxarılmışdı, daha qorxulu bir şey yox idi – quzuların ağzı ota çatmışdı. 
Caydar  
 
dedi: 
– Bektayın sürüsünü apardılar. Təzə çoban göndəriblər. 
– Cəhənnəm olsun Bektay da, onun sürüsü də, hamısı cəhənnəm olsun... 
– Yorulmusan? 
– Nə  
 
yorulmuşam? Partiyadan çıxartdılar! 
– Barı bir az yavaş de, arvadlar eşidərlər. 
– Lap bərkdən deyəcəyəm, qoy eşitsinlər! Qovdular, özü də it kimi  
 
qovdular. Mənim kimisinə belə lazımdır. Lap sənin özünə də. Bizə bu da azdır. 
Yeri get, nə durmusan! Nə mənim üzümə baxırsan? 
– Keç dincəl,  
 
yorulmusan. 
– Sənə qalmayıb. 
Tanabay özünü tövləyə verdi. Qoyunları nəzərdən keçirdi. Sonra ağıla getdi, 
orda da bir qədər dolanıb yenə tövləyə  
 
qayıtdı. Özünə yer tapmırdı. Nə yemək istəyirdi, nə danışmaq istəyirdi. 
Bucağa yığılmış samanın üstünə sərildi, hərəkətsiz qaldı. Hər şey mənasını  
 
itirmişdi – həyat da, iş də, sürü də. Nə yaşamaq həvəsi qalmışdı, nə 
düşünməyə həvəs vardı... 
O, samanın içində eşələndi, yatmaq istədi, yata bilmədi.  
 
Yenə Bektay yadına düşdü, onun ağ qarın üstündə açdığı qara ayaq izləri 
Tanabayın gözünün qabağına gəldi; bu adamın qarşısında Tanabay necə aciz  
 
qaldığını xatırladı. Yenə Seqizbayevin səsi qulağına gəldi, onun at üstdə 
lovğa-lovğa oturmağı, hay-küyü, hədə-qorxusu... Sonra raykom binasında o,  
 
bir daha ziyanxor və xalq düşməni oldu, bu onun son mükafatı idi, bununla 
ömür qurtardı. Bütün bunları düşündükcə Tanabayın bir daha yabanı götürməyi  
 
gəldi, bayıra çıxıb gecənin zülmətində var səsi ilə bağırmağı, aləmə səs 
salmağı gəldi. Beləcə çöllər boyu qaçmaq, bir dərəyə yumbalanmaq, bir  
 
yarğana düşmək və məhv olmaq – Tanabayın özgə istəyi yox idi. 
O yuxulaya-yuxulaya düşünürdü: belə yaşamaqdan ölüm yaxşıdır. Bəli, ölüm 
yaxşıdır,  
 
yalnız ölüm!.. 
Tanabay yuxudan ayılanda başı bərk ağrıyırdı. Bir müddət o özünün harada 
olduğunu ayırd eləyə bilmədi. Yan-yörəsində qoyunlar  
 
öskürürdülər, quzular mələşirdilər. Deməli, tövlədə idi. İşıqlanmışdı. Nə 
olsun ki, işıqlanmışdı? Gərək o, yuxudan ayılmayaydı. Heç vaxt ayılmayaydı.  
 
Həmişəlik yatıb qalaydı. Daha onun üçün yaşamağın mənası yox idi. Tanabay 
özünü öldürməli idi. 
...Sonra o, çayın qırağında ovuc-ovuc su içdi. Buz kimi  
 
su, içində buz parçaları. Su onun titrək barmaqları arasından axıb töküldü, 
o, ovcunu yenə doldurdu, yenə içdi. Tanabay özünə gəldi və yalnız bundan  
 
sonra özünün necə axmaq fikrə düşdüyünü dərk elədi. Yox, Tanabay özünü 
öldürməli deyildi, həyat insana bir dəfə verilir! Bütün seqizbayevlər həyatın  
 
bircə anına dəyməzlər! Yox, hələ Tanabay yaşayacaqdı, dağı dağ üstünə 
qoyacaqdı... 
O qayıdıb tüfəngi də, patrondaşı da xəlvətcə gizlətdi və bütün günü  
 
işlədi. Caydarla, uşaqlarla, qadınlarla Tanabay həmişəkindən də xoş danışmaq 
istəyirdi, ancaq ehtiyat eləyirdi, gərək heç kəs heç nə bilməyəydi.  
 
Onlarsa öz işlərində idilər, sanki, heç nə olmamışdı, hər şey öz qaydasında 
idi. Buna görə Tanabay onlardan çox razı idi, bir kəlmə də dinib- 
 
danışmırdı, başını aşağı salıb işləyirdi. 
O gün Tanabay örüşə də baş çəkdi, sürünün qayıtmağına da kömək elədi. 
Axşamüstü hava korlanırdı. Yağış da  
 
yağa bilərdi, qar da yağa bilərdi. Dağları duman aldı, göyün üzü tutuldu. 
Yenə düşünmək lazım idi, balaları soyuqdan qorumaq üçün bir yol tapmaq  
 
lazım idi. Tövləni təmizləmək, quzuların altına saman döşəmək, – bütün bunlar 
Tanabayın qanını qaraltdı. O, olub-keçəni yadından çıxarmağa çalışdı,  
 
özünə ürək-dirək verdi. 
Axşamçağı Tanabay həyətdə bir atlı gördü. Caydar atlının qabağına çıxmışdı. 
Onlar nə haqdasa söhbət eləyirdilər. Tanabay  
 
tövlədə işləyirdi. Arvadı onu çağırıb: 
– Bir dəqiqəliyə bura gəl, – dedi və nəsə baş verdiyini Tanabay Caydarın 
səsindən hiss elədi. 
Çıxdı. Salamlaşdı.  
 
Gələn tanış çoban idi. 
– Sənsən, Aytbay? Düş, gedək evə. Hardan belə? 
Aula getmişdim. Bir az işim vardı. Tapşırdılar ki, sənə xəbər verim: Çoro 
bərk  
 
xəstədir. Gərək özünü yetirəsən. 
“Yenə Çoro!” Köhnə dərd ürəkdə baş qaldırdı. Tanabay onu görmək də istəmirdi. 
– Bəyəm mən həkiməm? – dedi. – O, həmişə  
 
xəstədir. Onsuz da işdən baş aça bilmirəm. Görmürsən, hava da korlanıb. 
– Özün bilərsən, Tanake, istəyirsən get, istəyirsən getmə. Mənim borcum demək  
 
idi. Sağ olun. Mən getdim, bir azdan gecə düşəcək. 
Aytbay yoluna düzəldi, ancaq çox getməmiş atı əylədi. 
– Sən bir fikirləş, Tanake. Vəziyyəti çox  
 
pisdir. Oğlunu dərsdən çağırıblar. Bayaq vağzala qarşılamağa getdilər. 
– Çox sağ ol ki, xəbər gətirmisən. Ancaq mən getməyəcəyəm. 
Caydar ərinin yerinə  
 
utandı. 
– Gedəcək, – dedi. – Narahat olmayın, mütləq gedəcək. 
Tanabay dillənmədi, ancaq Aytbay uzaqlaşandan sonra o, Caydarın üstünə düşdü: 
– Sən tərgit  
 
mənim əvəzimdən cavab verməyi! Qarışma! Dedim getməyəcəyəm – deməli, 
getməyəcəyəm! 
– Bir fikirləş, gör nə danışırsan, Tanabay? 
– Daha fikirləşməli bir  
 
şey qalmayıb. Bəsdir! O qədər fikirləşdim ki, axırda partiyadan da 
çıxartdılar. Daha mənim heç kəsim yoxdur. Mən də naxoşlasam, qoy heç kəs  
 
gəlməsin! 
Tanabay ürəyində hər şeyə tüpürüb tövləyə qayıtdı. Ancaq ürək rahatlıq 
bilmirdi. Qoyunları doğuzdura-doğuzdura, quzuları daşıya-daşıya,  
 
mələşən qoyunların üstünə çığıra-çığıra o, dodağının altında hey 
donquldanırdı: 
– Elə əvvəldən ölsəydi, canı qurtarardı. Ömrü boyu xəstədir, zarıyır,  
 
ürəyini tutub durur, ancaq atdan da düşmək istəmir. Bu da rəhbər olub mənim 
üçün. Bundan sonra heç səni görmək də istəmirəm! İstəyirsən inci,  
 
istəyirsən incimə, mən səndən çoxdan incimişəm. Heç kəsə dəxli yoxdur... 
Həyətdə isə zülmət gecə idi. Az-az qar səpələnirdi və o qədər sakitlik idi  
 
ki, yağan qarın xışıltısını eşitmək olurdu. 
O, evə getmək istəmirdi, arvadı da dalınca gəlmirdi. Tanabay düşünürdü: 
“Allahın var səhərəcən otur gözlə.  
 
Ancaq məni məcbur eləyə bilməyəcəksən. Mənim üçün hamısı birdir. Çoro ilə biz 
yad adamlarıq. Onun yolu başqadır, mənimki başqa. Əvvəl dost olmuşuq,  
 
indi dost deyilik. Əgər mənə dost idisə, bəs indiyəcən harda idi? Xeyr, daha 
mənim üçün hər şey birdir...” 
Ancaq Caydar onu rahat qoymadı. Gəldi.  
 
Tanabayın plaşını, çəkmələrini, qurşağını, əlcəklərini, papağını gətirdi. 
– Dur geyin, – dedi. 
– Boş yerə zəhmət çəkmə. Mən heç yana gedən deyiləm! 
–  
 
Vaxtı itirmə. Sonra elə bir şey olar ki, ömrün boyu peşmançılıq çəkərsən. 
– Mən heç nəyin peşmançılığını çəkən deyiləm. Ona da heç nə olmayacaq. Yenə  
 
yatıb-yatıb ayağa duracaq. Birinci dəfə deyil. 
– Mən səndən indiyəcən heç bir şey xahiş eləməmişəm. İndi xahiş eləyirəm. 
Mənim xatirimə tərslik eləmə.  
 
Geyin get. Adamlığın olsun. 
Tanabay inadından dönmək istəmirdi: 
– Yox, getməyəcəyəm! Daha mənim üçün hər şey birdir. Sən ədəb-ərkan 
gözləyirsən.  
 
Sonrakı söz-söhbətdən qorxursan. Qoy nə deyəcəklər desinlər. Mənim üçün fərqi 
yoxdur. 
– Ağlını başına yığ, Tanabay. Mən gedirəm ocağa baxım, od düşüb  
 
keçəni yandırar. 
Caydar pal-paltarı qoyub uzaqlaşdı, ancaq Tanabay yerindən tərpənmədi. Bir 
bucaqda oturub fikrə getdi, özünü sındırmaq istəmədi,  
 
Çoroya dediyi sözləri unutmaq istəmədi. Bu sözlərdən sonra o, Çoronun üzünə 
çıxa bilərdimi? “Hə, gəlmisən, salaməleyküm. Necəsən? Bir şey lazım deyil  
 
ki?” Yox, Tanabay bunu eləyə bilməyəcəkdi. Belə şey onun işi deyildi. 
Caydar qayıtdı. 
– Sən hələ geyinməmisən? 
– Zəhləmi tökmə. Dedim: getməyəcəyəm! 
–  
 
Dur! – deyə Caydar səsi gəldikcə qışqırdı və nə qədər təəccüblü olsa da, bu 
əmr ilə Tanabay əsgər kimi ayağa qalxdı. Öz hirsli, əzab dolu gözləri ilə  
 
Caydar fənərin solğun işığında Tanabayın üzünə baxdı. – Əgər sən kişi 
deyilsənsə, arvadlığını boynuna alırsansa, onda mən gedəcəyəm, sən otur burda  
 
gözlərinin suyunu tök! Özü də bu saat gedəcəyəm. Ayağa dur, atı yəhərlə! 
Çarəsi kəsilmiş Tanabay ayağa durub atı yəhərləməyə getdi. Həyətdə qar  
 
yağırdı. Qatı zülmət, gecənin sükutunda elə bil hansı görünməz bir oxunsa 
ətrafında fırlanırdı, qaynayırdı, burulğan kimi burulurdu. Dağlar bir- 
 
birindən seçilmirdi. Atı yəhərləyə-yəhərləyə Tanabay fasiləsiz donquldanırdı: 
“Qəribə işə düşmədik! Gecənin bu vaxtı, tək-tənha necə gedib çıxacaq?  
 
Özü də dediyindən dönən deyil. Gedəcək. Ölsə də gərək getsin. Bəs yolda azsa 
necə? Mənə nə, özündən küssün...” 
Tanabay atı yola hazırlayırdı, ancaq  
 
narahatlığı get-gedə artırdı. O, ürəyində xəcalət çəkirdi: “Mən vəhşiyəm, 
xalis vəhşiyəm. Öz dərdimin əlində əsir olmuşam. İstəyirəm ki, hamı bilsin,  
 
hamı görsün ki, mən necə bədbəxtəm. Arvadı da əldən salmışam. Axı onun nə 
günahı var? Nə üçün ona zülm eləyirəm? Bu dünyada mənim üçün xoş gün  
 
yoxdur. Çünki pis adamam. Vəhşiyəm. Xalis vəhşiyəm”. 
Tanabay tərəddüd eləyirdi. Öz sözünü geri götürmək onun üçün çətin idi. Atı 
yəhərləyib qaşqabaqlı  
 
geri qayıtdı. 
– Yəhərlədin? 
– Bəli. 
Caydar əlindəki plaşı qabağa uzatdı. 
– Hazırlaş, yola düşürsən. 
Birinci olaraq arvadın güzəştə getməyi Tanabayı  
 
sevindirdi. O, dinməz-söyləməz paltarını geyinməyə başladı. Ancaq özünü 
göstərmək üçün xoruzlandı: 
– Bəlkə səhərə qalsın? 
– Xeyr, bu saat getməlisən,  
 
sonra gec olar. 
Qatı zülmət, gecənin sükutunda, elə bil hansı görünməz bir oxunsa ətrafında 
fırlanırdı. Qışın bəlkə də, son qarı yağırdı, iri qar  
 
dənələri nizamla yerə səpələnirdi. Zülmət qayalıqlar arası ilə tək-tənha 
Tanabay üz döndərdiyi dostunun çağırışına gedirdi. Qar onun başına yağırdı,  
 
çiyninə, saqqalına, əllərinə qar yağırdı. Tanabay atın belində hərəkətsiz 
oturmuşdu, o tərpənib qarı üstündən tökmək də istəmirdi, çünki belə  
 
düşünmək rahat idi. O, Çoronu düşünürdü, onları bir-birinə bağlayan uzun 
illəri, Çorodan savad öyrənməyini, birlikdə komsomola köçmələrini, sonra  
 
partiyaya daxil olmalarını xatırlayırdı. Bir vaxt kanal tikintisində də onlar 
birgə işləmişdilər, Tanabayın şəkli olan qəzeti ilk dəfə ona Çoro  
 
gətirmişdi, əlini sıxmışdı, təbrik eləmişdi... 
Tanabayın ürəyi get-gedə yumşalırdı, onun narahatlığı da tədricən çəkilib 
gedirdi. O, yalnız bir şeyi  
 
düşünürdü: “Görəsən, Çoro nə haldadır? Bəlkə onun vəziyyəti, doğrudan da, 
yaxşı deyil? Yaxşı olsaydı, oğlunu çağırtdırardımı? Bəlkə deyiləsi sözü  
 
var? Bəlkə məsləhətləşmək, bir söz demək, vəsiyyət eləmək istəyir?..” 
Hava işıqlanırdı. Qar hələ də kəsməmişdi. Tanabay atı tələsdirirdi. Çatmağına 
az  
 
qalırdı, bir təpə də aşandan sonra aula yetişəcəkdi. Görəsən, Çoro nə halda 
idi? Bircə tez çata biləydi. 
Birdən səhərin sakitliyində Tanabay uzaqdan- 
 
uzağa bir səs eşitdi. Elə bil kimsə bərkdən qışqırırdı, sonra səs kəsildi, 
yoxa çıxdı. Tanabay atı əylədi, qulaq asdı, ancaq bir şey eşidə bilmədi.  
 
Yəqin ki, heç nə yox idi, Tanabayın qulağı səsdə idi. 
At sürətlə çapa-çapa Tanabayı təpənin başına çıxartdı. Aşağıda bağ-bağçalar 
qar altında ağappaq  
 
ağarırdı. Hələ səhər təzəcə açılırdı, kəndin küçələri bomboş idi. Yalnız bir 
həyətə adam toplaşmışdı, orada atlar dayanmışdılar. Bu həyət Çoronun  
 
həyəti idi. Bəs bu adamlar niyə ora yığışmışdı? Görəsən, nə olmuşdu. Bəlkə... 
Tanabay üzəngidən boylandı, soyuq havanı nəfəsinə çəkib qulaq verdi və  
 
atı yol aşağı qovdu. “Ola bilməz! Ola bilməz! Ola bilməz!” Tanabay dəhşət 
içində düşündü, sanki bütün günahlar onda idi. İşə bax – dünyada yeganə  
 
dostu olan Çoro əbədi bir ayrılıq qarşısında onu son görüşə çağırmışdı, 
Tanabaysa tərslik eləmişdi, ürəyində kin saxlayıb inadını yeritmişdi. Bundan  
 
sonra ona adam demək olardımı? Niyə Caydar onun üzünə tüpürməmişdi? Dünyada 
bundan üzürlü nə ola bilərdi – insan ölüm qarşısında ondan son xahişini  
 
eləmişdi. 
O, geniş çöl yoluna çıxdı – o yerdə ki, Çoro Tanabaya yetişib atını onunla 
yanaşı sürmüşdü. Onda Tanabay Çoroya nələr deməmişdi? Belə şeyi  
 
bağışlamaq olardımı? 
Xəcalətdən beli bükülmüş Tanabay kəndin qarlı küçələrində atını sürüb 
gedirdi. Birdən o, qarşıda, Çoronun qapısı qabağında bir  
 
dəstə atlı gördü. Əvvəlcə səssiz-səmirsiz dayanmış atlılar birdən səs-səsə 
verdilər, yəhər üstdə yırğalanıb ucadan ağı dedilər. 
– Oy-vay, bağrım vay!  
 
Oy-vay, bağrım! 
Ağı deyən qazaxlar idi, deməli, yas başlanmışdı. Çayın o tayında, qonşuluqda 
yaşayan qazaxlar bir dost kimi, bir qonşu kimi Çoronun  
 
üstündə ağlamağa gəlmişdilər; o adam ki, həmişə onlara yaxın olmuşdu, o adam 
ki, bütün əyalətdə tanınırdı. Ürəyində Tanabay: “Sağ olun, – dedi, –  
 
qardaşlar. Ata-baba dövründən bəri dərdimiz-sərimiz bir olub, toyda da, 
cıdırda da bir olmuşuq. Ağlayın, bizimlə birgə siz də ağlayın!” 
Qazaxların  
 
dalınca o özü də atın üstündə fəryad qopardı, qəm dolu, ələm dolu bir səslə 
çığırdı: 
– Çoro-o-o! Çoro-o-o! Çoro-o-o!.. 
Tanabay yəhər üstdə gah sağa,  
 
gah sola əyilirdi, küçədə atını səyirib, dünyadan köçmüş dostuna ağlayırdı. 
Bu da həyət. Bu da Çoronun evi. Üstünə qara çul salınmış Gülsarı evin  
 
qabağında dayanmışdı. Başına qar yağırdı. Sahibsiz, yiyəsiz Gülsarı! Yəhəri 
boş qalan Gülsarı! 
Öz atının üstündəcə Tanabay Gülsarının boynuna sarıldı.  
 
Aralandı, bir də sarıldı. Ətrafda bir-birindən zorla seçilən üzlər, ağlaşma, 
nalə, şivən... Kimsə dedi: 
– Tanabayı atdan düşürdün. Çoronun oğlunun  
 
yanına aparın. 
Tanabay eşitmədi. 
Neçə-neçə əl eyni vaxtda ona sarı uzandı, köməkləşib atdan düşürdülər, qoluna 
girib apardılar. 
Tanabay gözünün yaşını  
 
axıdırdı: 
– Bağışla məni, Çoro, bağışla məni! 
Çoronun tələbə oğlu Samansur həyətdə üzü divara tərəf dayanmışdı, o çevrilib 
Tanabayın üzünə baxdı, onlar  
 
ağlaya-ağlaya qucaqlaşdılar. 
– Daha sənin atan yoxdur, daha mənim Çorom yoxdur! Bağışla məni, Çoro, 
bağışla! 
Sonra onları bir-birindən araladılar və bu  
 
vaxt birdən-birə Tanabay yaxında, arvadların arasında dayanmış Bübücanı 
gördü. Bübücan dinməz-söyləməz Tanabayın üzünə baxırdı və dinməz-söyləməz  
 
gözünün yaşını axıdırdı. Tanabay ona baxıb, daha bərkdən hönkürdü. 
İndi Tanabay istərdi ki, Bübücan yaxınlaşsın, təskinlik versin, onun göz 
yaşlarını  
 
silsin, ancaq qadın yaxınlaşmırdı. Dayanmışdı. Ağlayırdı. 
Tanabaya başqaları təskinlik verirdilər: 
– Bəsdir, Tanabay. Toxta, göz yaşı axıtmağın xeyri  
 
yoxdur. 
Buna görə Tanabay daha da qəhərlənirdi, daha bərkdən hönkürürdü. 
 
22 
 
Çoronu günortadan sonra dəfn elədilər. Hava bulanıq idi, solğun Günəş  
 
hərəkətsiz boz buludların arasından zəif işıq saçırdı. Sulu, yumşaq qar 
dənələri hələ də havada uçuşurdu. Qara geyinmiş insan dəstəsi ağappaq yol  
 
boyunca bir qara çay kimi səssiz-səmirsiz axıb gedirdi. Sanki bu çay elə 
indicə, buradanca baş götürmüşdü və ilk dəfə özünə yol açırdı. İrəlidə,  
 
yanlarının taxtası aşağı salınmış maşında, Çoronun ağ kəfənə bürünmüş 
cənazəsini aparırdılar. Məhrumun arvadı, uşaqları, qohum-əqrəbası cənazənin  
 
yanında oturmuşdu. Qalanlar ata minmişdi. Yalnız Tanabayla Samansur maşının 
dalınca piyada gedirdilər. Onların hər ikisi yiyəsi ölmüş Gülsarının  
 
yüyənindən yapışmışdı. 
Kəndin qurtaracağındakı yol hamar qarla örtülmüşdü və bu təmiz, yumşaq qarın 
üstünə ilk dəfə at dırnağı dəyirdi, insan ayağı  
 
dəyirdi. Bu izlərin içində, sanki, Çoronun da ayaq izi vardı. Bu, Çoronue son 
izləri idi. İndi yol təpəyə, qəbiristanlığa qalxacaqdı və oradan Çoro  
 
bir daha geri qayıtmayacaqdı. 
Tanabay atın yüyənindən tutub gedirdi və ürəyində atla danışırdı: “Hər ikimiz 
Çorosuz qaldıq, Gülsarı! Daha Çoro yoxdur,  
 
heç vaxt olmayacaq... O vaxt sən niyə susdun, Gülsarı, niyə məni saxlamadın? 
Bilirəm, Allah dil verməyib sənə. Ancaq mən insan ola-ola özümü səndən  
 
də pis apardım. Dostumu yolun ortasında buraxıb getdim, Allah ağlımı aldı, 
dönüb geriyə də baxmadım. Çoronu mən öldürdüm, öz dilimlə öldürdüm...” 
Yolboyu qəbiristanlığa çatanacan Tanabay Çorodan üzr istədi. Orada Samansurla 
birgə Çoronu həmişəlik torpağa tapşıranda da o, dönə-dönə dostuna  
 
yalvardı: 
– Bağışla məni, Çoro. Eşidirsənmi, bağışla məni!.. 
Çoronun məzarı üstünə ovuc-ovuc torpaq atdılar, sonra belləri işə saldılar, 
torpaq üst- 
 
üstə qalandı. Qəbir doldu və təpənin üstündə bir yeni təpəcik yarandı. 
Bağışla, Çoro! 
Dəfn qurtarandan sonra Samansur Tanabayı qırağa çəkdi: 
– Sizinlə  
 
işim var, Tanake, gərək oturub söhbət eləyək. 
Adamları da, tüstülənən ocaqları, samovarları da burada qoyub onlar həyətdən 
çıxdılar. Arxın qırağı ilə  
 
gedib həyətin dalında – yıxılmış bir ağacın yanında dayandılar. Ağacın 
üstündə oturdular. Xeyli vaxt dinməz-söyləməz oturdular. Tanabay düşündü:  
 
“Dünyanın işinə bax – bu Samansur dünən balaca bir uşaq idi, indi gör nə 
boyda olub. Dərd onu daha da yaşlı eləyib. İndi Çoronun yerində budur. Daha  
 
biz eyni adamlarıq. Belə də olmalıdır. Oğullar ataların yerini tutur. 
Ataların nəslini yaşadırlar, işini yaşadırlar. Kaş ki atası kimi adam olsun.  
 
Ondan da ağıllı olsun, ondan da uzağa getsin; kaş bizdən çox-çox yuxarı 
qalxsın, özünə də bir gün ağlasın, başqalarına da xeyri dəysin. Elə ata  
 
olmağın mənası da bundadır. Biz onları böyüdürük ki, bizdən yaxşı olsunlar, 
bizdən irəli getsinlər”. 
– Sən, Samansur, ailədə hamıdan böyüksən, – deyə  
 
Tanabay əlini saqqalına çəkib sözə başladı. – Sən Çoronun yerindəsən, mən 
səni də Çoro kimi eşitməyə hazıram. 
– Mən sizə, Tanake, atamın vəsiyyətini  
 
çatdırmalıyam. 
Tanabay diksindi, çünki bu səs Çoronun səsinə yaman oxşadı. Samansurun üzdən 
də atasına oxşamağını ilk dəfə Tanabay indi gördü, Çoronun  
 
cavanlığı gözünün qabağına gəldi. O Çoronu Samansur görməmişdi, ancaq Tanabay 
görmüşdü, yadında idi. Bəlkə buna görə deyirlər ki, insan ölməz, əgər  
 
onu tanıyanlar ölməsə. 
– Danış, oğlum, mən sənə qulaq asıram. 
– Mən özümü vaxtında yetirdim, Tanake. Dünən gecə atamın ölümünə bir saat 
qalmış gəlib  
 
çıxdım. Lap son nəfəsinəcən ağlı başında idi. Sizi çox gözlədi, Tanake. Elə 
hey soruşurdu: “Tanabay hanı? Bəs gəlib çıxmadımı?” Biz ona təsəlli  
 
verirdik, deyirdik: yoldadır, indicə gələcək. Görünür, sizə nə isə demək 
istəyirmiş. Əcəl qoymadı. 
– Elədir, Samansur, elədir. Biz onunla görüşməli  
 
idik. Mütləq görüşməli idik. Ölənəcən özümə bağışlamaram. Günah məndə oldu. 
Vaxtında gələ bilmədim. 
– Tapşırdı ki, sizə xəbər verim. Deyir: ondan üzr  
 
istəyirəm, məni bağışlasın, ürəyində kin saxlamasın. Bir də, çox-çox xahiş 
elədi ki, onun partiya biletini raykoma siz aparasınız. Dönə-dönə yalvardı  
 
ki, bunu sizə çatdırım. Sonra huşu itdi. Xeyli vaxt əzab çəkdi. Öləndə də 
gözü yol çəkirdi. Ağlayırdı, danışırdı, ancaq nə dediyini başa düşmək  
 
olmurdu. 
Tanabay heç nə demədi. Hönkürə-hönkürə saqqalını sığalladı. Çoro getmişdi. 
Özü ilə birgə Tanabayın da ömrünün tən yarısını aparmışdı. 
Nəhayət,  
 
o özünü ələ aldı. 
– Sağ ol, Samansur, – dedi. – O da sağ olsun ki, bu işi mənə həvalə eləyib. 
Ancaq bir şey qabağımı kəsir. Bilirsənmi, məni  
 
partiyadan xaric eləyiblər? 
– Bilirəm. 
– Partiyadan çıxarılmış bir adam Çoronun partbiletini raykoma necə apara 
bilər? Axı mənim buna ixtiyarım  
 
yoxdur. 
– Bilmirəm, Tanake. Özünüz fikirləşin. Mənim borcum atamın vəsiyyətini yerinə 
yetirməkdir. Gərək siz də elə edəsiniz ki, onun son istəyi boşa  
 
çıxmasın. 
– Mən buna ürəkdən şad olardım. Ancaq nə etmək olar – başıma belə bir iş 
gəlib. Bəlkə özün aparasan, Samansur? 
– Yox, belə şey yaxşı düşməz.  
 
Atam bir şey bilməsəydi, bu vəsiyyəti eləməzdi. O sizə inanırdı, mən niyə 
inanmayım? Raykomda deyərsiniz ki, mənim atam Çoro Sayakov belə vəsiyyət  
 
eləyib. 
Sübh tezdən, dan yeri təzəcə söküləndə Tanabay yola düşdü. Gülsarı, adlı-
sanlı Gülsarı, bərkdə də, boşda da əvəzi olmayan Gülsarı onu rayon  
 
yoluna çıxartdı. Bu gün Tanabay mərhum dostu kommunist Çoro Sayakovun son 
xahişini yerinə yetirməyə gedirdi. 
Qarşı tərəfdə, yerin dibsiz  
 
ənginliklərində dan yeri təzəcə ağarırdı. Dan yeri ağardıqca üfüqlərdə bir 
yeni şəfəq doğulurdu. Üfüq yavaş-yavaş alışmağa başlayırdı... 
Gülsarı o  
 
şəfəqə doğru çapırdı, boz göylərin ətəyində parıldayan yeganə ulduza doğru 
çapırdı. Boş, kimsəsiz yollarda Gülsarı at yerişinin ən gözəl nümunəsini  
 
nümayiş etdirir, bir musiqi ahəngi ilə yollarda iz buraxıb gedirdi. Tanabay 
Gülsarının belində çoxdan çapmamışdı və atın yerişində köhnə ritmi  
 
duyduqca sevinirdi. Külək atın yalını sığallayırdı, Tanabayın üzünə vururdu. 
Hələ Gülsarı gücünü itirməmişdi, hələ o çox qaçacaqdı. 
Tanabay yolboyu  
 
götür-qoy eləyirdi: niyə Çoro bu işi məhz ona tapşırmışdı, niyə öz partiya 
biletini raykoma aparmağı o, partiyadan çıxarılmış bir adama həvalə  
 
eləmişdi? Bəlkə məqsədi Tanabayı yoxlamaq idi? Bəlkə bununla Çoro Tanabayın 
partiyadan çıxarılmasının əleyhinə olduğunu bildirmək istəmişdi? Təəssüf  
 
ki, gec idi. Bundan sonra Çoronun məqsədini heç kəs bilməyəcəkdi. Daha Çoro 
heç vaxt danışmayacaqdı. “Heç vaxt!” – dünyada bundan dəhşətli söz  
 
varmı? 
Yenə fikir-xəyalət Tanabayın beyninə doldu. Unutmaq istədiyi şeylər yenidən 
yadına düşdü. Yox, hələ heç nə qurtarmamışdı. Özü olmasa da,  
 
Çoronun son arzusu, son niyyəti yaşayırdı. Hələ onlar həmişəlik 
ayrılmamışdılar. Tanabay Çoronun partbileti ilə raykoma gedəcəkdi, onun 
haqqında hər  
 
şeyi olduğu kimi danışacaqdı. Tanabay öz barəsində də danışacaqdı, çünki 
onların hər ikisi bir əlin barmağı idilər. 
Qoy bilsinlər, bilsinlər ki, onlar  
 
cavanlıqda necə olublar, necə yaşayıblar, necə mübarizə aparıblar. Bəlkə onda 
Tanabayı da başa düşəydilər. Biləydilər ki, onu Çorodan ayırmaqda səhv  
 
eləyiblər. Çoro yaşasa da, yaşamasa da onlar bir olmalıdırlar. Bircə Tanabaya 
qulaq asaydılar; o, ürəyinin sözünü axıracan deyə biləydi! 
Tanabay  
 
raykom katibinin kabinetinə necə daxil olacağını təsəvvür eləyirdi. O, 
Çoronun partbiletini stolun üstünə necə qoyacaqdı, raykom katibi ilə necə  
 
söhbətə başlayacaqdı. O öz günahını boynuna alacaqdı, üzr istəyəcəkdi, xahiş 
eləyəcəkdi onu partiyaya qaytarsınlar, çünki bunsuz yaşamaq mümkün  
 
deyildi. 
Hərdən Tanabayın qulağına qorxunc səslər gəlirdi: “Partiyadan çıxarıldığın 
bir halda sənin partiya sənədi gətirməyə nə ixtiyarın var?  
 
Kommunistin partiya biletinə sən gərək əl vurmayaydın, sən gərək bu işi 
boynuna çəkməyəydin. Bu işi görməyə sənsiz də bir adam tapılardı”. Ancaq bu  
 
qorxunc səsi Tanabay beynindən qovmağa çalışırdı. Axı onun heç bir təqsiri 
yox idi. O, Çoronun son arzusunu yerinə yetirməyə gedirdi. Çoro hamının  
 
qabağında belə vəsiyyət eləmişdi və əgər lazım olsaydı, bunu onun oğlu 
Samansur təsdiqləyə bilərdi. Buna baxmayaraq, Tanabay yenə də narahat idi.  
 
Başqa qorxunc bir sual onun qulağında səslənirdi: “Tutalım, ölüm ayağında 
insan sayıqlayıb, nə dediyini bilməyib, bəs sən? Ağlın başında ola-ola sən  
 
niyə bu işi boynuna götürmüsən?” Onda Tanabay nə cavab verəcəkdi? 
Gülsarı isə donmuş torpağın üstündə çapdıqca çapır, çölü arxada qoyub 
Aleksandrov  
 
yoxuşuna yaxınlaşırdı. O, Tanabayı mənzil başına çox tez çatdırmışdı. Düzləri 
nə vaxt arxada qoyduğunu Tanabay hiss etməmişdi. 
O gəlib rayon mərkəzinə  
 
yetişəndə müəssisələrdə iş təzəcə başlayırdı. Heç yerdə dayanmadan Tanabay 
birbaş raykoma gəldi, həyətdə atı bağlayıb, üst-başının tozunu sildi,  
 
həyəcanla, ürək döyüntüsü ilə yuxarı qalxdı. Görəsən, onu necə 
qarşılayacaqdılar? Nə deyəcəkdilər? Dəhlizlər bomboş idi, çünki kənd adamı 
hələ gəlib  
 
çıxmamışdı. 
O, Kaşkatayevin qəbul otağına girib katibəyə salam verdi. Katibə onun 
salamını aldı. Tanabay soruşdu: 
– Yoldaş Kaşkatayev yerindədir? 
Katibə: 
– Bəli, – dedi. 
– Mən onun yanına gəlmişəm. “Ağ qaya” kolxozunun çobanıyam. Soyadım 
Bakasovdur. 
Katibə gülümsədi: 
– Mən ki sizi tanıyıram. 
–  
 
Katibə deyin ki, bizim partorq Çoro Sayakov vəfat eləyib, ölməmişdən tapşırıb 
ki, mən onun partiya biletini raykoma gətirim. Bileti gətirmişəm. 
–  
 
Yaxşı. Bir dəqiqə gözləyin. 
Katibə kabinetdə çox dayanmadı, ancaq bu az vaxtda Tanabay, bircə Allah bilir 
ki, nə qədər həyəcan keçirdi. 
Katibə  
 
kabinetin qapılarını bərk-bərk örtüb bayıra çıxdı. 
– Kaşkatayev yoldaş məşğuldur, – dedi. – Xahiş eləyir ki, Sayakovun biletini 
qeydəalınma sektoruna  
 
verəsiniz. Qeydəalınma sektoru orda, dəhlizin sağ tərəfindədir. 
“Qeydəalınma sektoru... dəhlizin sağ tərəfində”. Bu nə demək idi? Xeyli vaxt 
Tanabay  
 
mat-məəttəl dayanıb qaldı. Sonra hər şeyi birdən-birə dərk eləyib, büsbütün 
ruhdan düşdü. Heç belə şey olarmı? Belə asan, belə adi... Bəs Tanabay  
 
nəyə ümid bəsləmişdi? 
– Mənim katibə sözüm var. Xahiş eləyirəm, ona çatdırın. Çox vacib sözüm var. 
Katibə könülsüz halda kabinetə girdi və yenə oradan  
 
eyni cavab gətirdi: “Məşğuldur”. Sonra, deyəsən, katibənin Tanabaya rəhmi 
gəldi. 
– Sizin ki məsələniz həll olunub, – dedi və lap yavaşdan əlavə elədi:  
 
– O sizi qəbul eləməyəcək. Gözləməyin mənası yoxdur. 
Tanabay dəhlizə çıxıb, sağ tərəfdəki yazını oxudu: “Qeydəalınma sektoru”. 
Qapıda xırdaca pəncərə  
 
vardı. Döydü. Pəncərəni açdılar. 
– Nə lazımdır? 
– Sizə təhvil vermək üçün bilet gətirmişəm. Bizim partorq Çoro Sayakov vəfat 
eləyib. “Ağ qaya”  
 
kolxozundan. 
Tanabay əlini qoynuna soxub, Caydarın tikdiyi meşin kisəciyin ağzını açdı. 
Bir vaxt öz partbiletini gəzdirdiyi kisəcikdən indi Çoronun  
 
partiya biletini çıxartdı. Bileti içəri uzatdı: “Əlvida, Çoro!” 
İçəridə partbiletin nömrəsini, Çoronun adını, soyadını, atasının adını bir 
kağıza  
 
köçürdülər. Sonra qol çəkmək üçün kağızı Tanabaya uzatdılar. 
– Vəssalam? 
– Vəssalam! 
Tanabay: 
– Sağ olun, – dedi. 
İçəridən: 
– Siz də sağ olun, – dedilər və  
 
pəncərəni bağladılar. 
Tanabay raykomdan çıxdı. Atı bağdan aça-aça: 
– Vəssalam, – dedi, – Gülsarı, vəssalam! 
Yorulmaq bilməyən Gülsarı Tanabayı yenə də  
 
kənd yoluna çıxardı. O çapdıqca çöllər arxada qaldı, sərin yaz küləyi 
Tanabayın üzünə vurdu. Öz tərlan yerişi ilə yorğa at Tanabayın ürəyini 
ovutdu,  
 
onun sonsuz dərdlərinə məlhəm qoydu. 
Elə həmin günün axşamı Tanabay özünü evə yetirdi. 
Arvadı dinməz-söyləməz onu qarşıladı. Atın yüyənindən yapışdı,  
 
ərinin qolundan tutub atdan düşürdü. Tanabay Caydarın çiyinlərini qucaqladı. 
Caydar da onun döşünə qısıldı və onlar ağladılar, hər ikisi uşaq kimi  
 
ağladı. 
– Basdırdıq Çoronu, Caydar. Daha Çoro yoxdur, Caydar. Mənim Çorom yoxdur! 
Sonra Tanabay alaçığın qabağındakı bir daşın üstündə oturdu. O, tək  
 
olmaq istəyirdi, diş-diş qarlı dağların dalından çıxan aya təklikdə tamaşa 
eləmək istəyirdi. İçəridə Caydar uşaqları yatırırdı. Alaçıqda ocaq  
 
yanırdı, odunların çıltısı eşidilirdi. Sonra dəmir komuzun ürək yandıran 
naləsi qalxdı. Sanki, haradasa külək əsirdi – külək fəryad qoparırdı. Sanki,  
 
bir insan nalə çəkib çöllər boyu qaçırdı, çöllər susurdu və öz dərdli səsi 
ilə insan dağı-daşı ağladırdı. Sanki, bu kimsəsiz çöllərdə o səs haray  
 
çəkib dərdini deməyə bir insan axtarırdı, lakin hər yan bomboş idi, o 
ağladıqca özü öz səsini eşidirdi. Caydar dəmir komuzu ağladırdı. Tanabay üçün  
 
“Qoca ovçunun mahnısı”nı çalırdı. 
 
Səni mən öldürdüm, oğlum Qaraqul, 
Dünyada tək qaldım, oğlum Qaraqul. 
Baxtım tora düşdü, oğlum Qaraqul, 
Yaman dara  
 
düşdüm, oğlum Qaraqul. 
Sənə ovçuluğu, oğlum Qaraqul, 
Mən niyə öyrətdim, oğlum Qaraqul. 
Niyə qırıb tökdün, oğlum Qaraqul, 
Ceyranı, cüyürü, oğlum Qaraqul. 
Sən niyə məhv etdin, oğlum Qaraqul, 
Dilsiz heyvanları, oğlum Qaraqul. 
Dünyada tək qaldım, oğlum Qaraqul, 
Heç kəs bu dünyada, oğlum Qaraqul, 
Səsimə səs  
 
vermir, oğlum Qaraqul, 
Səni mən öldürdüm, oğlum Qaraqul, 
Əlimlə öldürdüm, oğlum Qaraqul... 
 
...Tanabay alaçığın qabağında oturub bu qədim qırğız ağısına  
 
qulaq asırdı. Zülmətdən don geymiş dilsiz dağlar dalından ay çıxırdı. Qarlı 
şiş təpələr, uca nəhəng qayalar ay işığına qərq olmuşdu. Dağlara baxa- 
 
baxa Tanabay yenə də öz mərhum dostundan halallıq istəyirdi. 
Caydarsa alaçıqda dəmir komuzun dili ilə böyük ovçu Qaraqula ağı deyirdi: 
 
Səni mən  
 
öldürdüm, oğlum Qaraqul, 
Dünyada tək qaldım, oğlum Qaraqul... 
 
23 
 
Dan yeri sökülürdü. Tanabay tonqalın qırağında can verməkdə olan atın başı 
üstündə  
 
əyləşib sonrakı əhvalatları xatırlayırdı. 
Heç kəsin xəbəri yox idi ki, Çoronun dəfnindən bir neçə gün sonra Tanabay 
vilayət mərkəzinə getmişdi. Bu,  
 
onun son təşəbbüsü idi. O, bir vaxt müşavirədə nitqini eşitdiyi obkom 
katibini görmək istəyirdi, ona öz dərdini danışmaq istəyirdi – Tanabay əmin 
idi  
 
ki, bu adam onu başa düşəcək, ona kömək eləyəcəkdi. Çoro da bu adamın 
yaxşılığından danışırdı, onu başqaları da tərifləyirdilər. Ancaq Tanabay  
 
katibin başqa bir vilayətə göndərildiyindən xəbərsiz idi. Bunu o, vilayət 
komitəsində eşitdi. 
– Siz bunu bilmirdiniz? 
– Yox. 
Qəbul otağında oturmuş  
 
qadın bu qısa sual-cavabdan sonra dedi: 
– Əgər çox vacib işiniz varsa, mən bunu təzə katibə xəbər verə bilərəm. Bəlkə 
qəbul eləyə. 
Tanabay: 
– Sağ olun,  
 
– dedi, – lazım deyil. Mən elə-belə gəlmişdim – şəxsi iş üçün. Mən əvvəlki 
katibi tanıyırdım, o da məni tanıyırdı. Daha narahat eləməyə dəyməz.  
 
Bağışlayın, sağ olun. 
Qəbul otağından çıxanda Tanabay keçmiş katibi tanımağına ürəkdən əmin idi və 
inanırdı ki, katib də onu – çoban Tanabay Bakasovu  
 
şəxsən tanıyırdı. Axı, belə şey niyə də olmasın? Onlar bir-birini tanıya da 
bilərdilər, bir-birinin hörmətini istəyə də bilərdilər. Buna Tanabay  
 
inanırdı və məhz inandığına görə də, o, qəbul otağındakı qadına belə dedi. 
Tanabay vilayət komitəsindən çıxıb avtobus vağzalına sarı yollandı. Pivə  
 
dükanının qabağında iki fəhlə boş çəlləkləri maşına qaldırırdı. Fəhlələrin 
biri yuxarıda durmuşdu, o biri fəhlə aşağıdan çəlləkləri diyirlədirdi və  
 
necə oldusa o, təsadüfən başını qaldırıb Tanabayı gördü. Bu adam Bektay idi. 
O, döşünü çəlləyə dirəyib, kinli-kinli Tanabaya sarı baxır, onun nə  
 
deyəcəyini gözləyirdi. 
Yuxarıdakı fəhlə qışqırdı: 
– Ə, nə olub sənə? Yatmısan, nədir? 
Çəllək aşağı sürüşdü və onun ağırlığı altında beli bükülmüş Bektay  
 
yenə gözünü Tanabaydan ayırmadı. Ancaq Tanabay onu dindirmədi. “Deməli, gəlib 
bura çıxmısan. Pivə dükanına soxulmusan. Əhsən, əhsən... Özünə yaxşı  
 
yer tapmısan”. Belə düşünə-düşünə Tanabay ayaq saxlamadan yoluna davam elədi. 
Sonra addımını yavaşıtdı. “Cavan oğlandır. Hayıfım gəlir. Yaxşı adam  
 
ola bilərdi. Bəlkə, dayanım? Bəlkə, söhbət eləyim?” Tanabay geri dönmək 
istədi. O, Bektayı bağışlamağa hazır idi, təki bu cavan oğlan ağlını başına  
 
yığaydı. Ancaq Tanabay qayıtmadı. Çünki Bektay onun partiyadan qovulduğunu 
bilsəydi, onların söhbətindən heç nə çıxmayacaqdı. Dilindən zəhər tökülən  
 
bu adamı Tanabay özünə güldürmək istəmədi, öz dərdinə, öz taleyinə, öz işinə; 
o işə ki, Tanabay hələ də sadiq idi. Çıxıb getdi. Rastına düşən bir  
 
maşına minib şəhərdən uzaqlaşdı. Ancaq çəlləyin ağırlığı altında beli 
bükülmüş Bektayı, onun kinli baxışlarını Tanabay uzun müddət unuda bilmədi. 
Sonra Bektay məhkəməyə düşəndə, şahid çağrılmış Tanabay onun barəsində heç nə 
demədi. Bektayın olsa-olsa, sürünü atıb getməyindən danışdı. Tanabay  
 
istəyirdi ki, bu adam özünün əyri yola düşdüyünü başa düşsün, öz layiqsiz 
əməlindən peşman olsun. Ancaq, görünür ki, Bektay bunu heç ağlına da  
 
gətirmirdi. 
– Qurtarandan sonra yanıma gəl. Dərdləşərik, bir şey fikirləşərik. – Bu 
sözlərlə Tanabay Bektaya ürək-dirək vermək istədi. Ancaq Bektay  
 
heç bir cavab vermədi, heç başını qaldırıb onun üzünə də baxmadı. Tanabay 
pərt halda çıxıb getdi. Partiyadan çıxarılandan sonra o özünə inamını  
 
itirmişdi, hamının qabağında müqəssir vəziyyətində qalmışdı. Yaman cəsarətsiz 
olmuşdu. Axı, onun heç yuxusuna da girməzdi ki, başına belə bir müsibət  
 
gələcək. Bunu onun üzünə çəkən yox idi, ancaq o özü adamlardan qaçırdı, 
danışmaqdan ehtiyat eləyirdi, çox vaxt ağzına su alıb otururdu. 
 
24 
 
Tonqalın  
 
qırağında Gülsarı başını yerə qoyub hərəkətsiz uzanmışdı. Can verirdi. 
Sinəsindən son nəfəsi çıxırdı, bayaqdan alova zillənmiş gözləri beləcə baxa- 
 
baxa sönürdü, taqətsiz irəli uzanmış ayaqları quruyub ağaca dönürdü. 
Tanabay öz atı ilə vidalaşırdı, ona son sözlərini deyirdi: “Sən əvəzsiz bir 
at  
 
idin, Gülsarı. Sən mənim dostum idin, Gülsarı. Sən mənim həyatımın ən xoş 
çağlarını aparırsan, Gülsarı. Sən həmişə mənim yadımda qalacaqsan, Gülsarı.  
 
Bu saat öz yanındaca mən sənin keçmişini xatırlayıram, çünki sən ölürsən, 
Gülsarı. Bir vaxt biz o dünyada görüşəcəyik. Ancaq orada mən sənin addım  
 
səslərini eşitməyəcəyəm. Çünki orada yol yoxdur, Gülsarı, torpaq yoxdur, ot 
yoxdur, orada həyat yoxdur. Ancaq hələ ki, mən sağam, sən də  
 
ölməyəcəksən, çünki mən həmişə səni xatırlayacağam, Gülsarı. Sənin ayaq 
səslərin mənim üçün ən əziz nəğmə olacaq...” Qoca Tanabay atın başı üstündə  
 
dayanıb düşünürdü və ömrün belə tez ötüşməyinə təəssüflənirdi. Nə tez keçdi 
ömür, onlar nə tez qocaldılar! Özünə qoca deməyə Tanabayın, bəlkə də,  
 
haqqı yox idi. Ancaq insanı qocaldan təkcə illər deyildi. Özünün qoca 
olduğunu fikirləşəndə, öz dövranının keçdiyini düşünəndə, hiss eləyəndə ki,  
 
irəlidə heç nə yoxdur, ömrün sona yetdiyini fikirləşəndə də insan qocalır. 
Bu saat can verən Gülsarının başı üstündə dayanarkən Tanabay öz keçmişinə  
 
bir daha diqqətlə nəzər salırdı, qocalığını belə tez boynuna almağına təəssüf 
eləyirdi. Ürəkdən təəssüf eləyirdi ki, onu hələ də unutmayan, axtaran,  
 
özü öz ayağı ilə onun yanına gələn o adamın məsləhətinə qulaq asmamışdı. 
Bu əhvalat Tanabayın partiyadan çıxarıldığı vaxtdan yeddi il sonra baş  
 
vermişdi. Onda Tanabay Sarıqous dərəsində qoruqçu işləyirdi və qarısı 
Caydarla birgə burada ömrü başa vururdu. Qızlar böyüyüb oxumağa getmişdilər,  
 
sonra ərə gedib ailə qurmuşdular. Oğlu texnikumu bitirib rayonda işə 
girmişdi, o da ailə başçısı olmuşdu. 
O gün Tanabay çayın qırağında ot biçirdi.  
 
Yaxşı hava vardı – isti, quru, əsil biçin havası idi. Heç bir səs-səmir də 
eşidilmirdi. Bircə cırcıramalar cırıldayırdı. Tanabay köynəyini şalvarının  
 
üstündən salıb, kərəntinin dalınca gedirdi, yaşıl otu mərz-mərz biçib, üst-
üstə qalayırdı. İşləmək ləzzət verirdi. Başı o qədər qarışmışdı ki, o,  
 
yaxında dayanmış yüngül “qazik”in nə vaxt gəldiyini görməmişdi, maşından 
düşən iki nəfərin ona sarı addımladığını hiss etməmişdi. 
– Salam-əleyküm,  
 
Tanake. Allah qüvvət versin! – Tanabay bu səsi eşidib başını qaldıranda 
İbrahimi görmüşdü: həmişəki kimi qıvraq, qarnı yekə, peysəri yoğun. O,  
 
dişlərini ağardıb gülümsəyirdi. – Sizi də tapmaq olarmış, Tanake. Raykom 
katibinin şəxsən özü gəlib, sizi görmək istəyir. 
Tanabay heyrətlənməyə  
 
bilmədi. Ürəyində: “Ay tülkü! – dedi. – Hər cür zəmanədə özünə yer eləyə 
bilirsən. Hamıya quyruq bulamağı bacarırsan. Cilddən-cildə girirsən, ay  
 
tülkü!” 
Tanabay gələnlərin salamını aldı. Əl verib hər ikisi ilə görüşdü, İbrahimlə 
gələn adam Tanabayın əlini bərk-bərk sıxıb: 
– Əmi, – dedi, – məni  
 
tanımadınız! 
Tanabay fikrə getdi. O, bu adamı haradasa görmüşdü. Tanabayın qarşısında 
olduqca tanış bir adam dayanmışdı, ancaq, görünür ki, bu adam  
 
çox dəyişilmişdi. Cavan, sağlam, qaraşın bir oğlan idi. Aydın nüfuzedici 
baxışları vardı. Əyninə parusin kostyum geyinmişdi, başına həsir şlyapa  
 
qoymuşdu. Yəqin ki, şəhər adamı idi. 
İbrahim Tanabaya kömək eləmək istədi: 
– Bu ki, yoldaş... 
– Dayan, dayan, – deyə Tanabay gülə-gülə İbrahimin sözünü  
 
kəsdi. – Tanıyıram, oğlum. Niyə tanımıram! Bir daha salam-əleyküm! Səni 
görməyimə şadam! 
Bu adam Kərimbəyov idi. Həmin komsomol katibi idi ki, bir  
 
vaxt büroda Tanabayı cəsarətlə müdafiə eləmişdi. 
Kərimbəyov dedi: 
– Madam ki, tanıdınız, məqsədə keçmək olar. Gəlin çayın qırağında kəzinək, 
söhbət  
 
eləyək. – Sonra o, üzünü İbrahimə tutdu: – Siz də kərəntini götürün, ot 
biçin. 
İbrahim üzüyolalıqla gülümsəyib, pencəyini çıxartdı: 
– Əlbəttə, yoldaş  
 
Kərimbəyov, məmnuniyyətlə! 
Onlar biçənəkdən çıxıb, çayın qırağındakı bir daşın üstündə əyləşdilər. 
– Mənim buraya gəlməyimin səbəbini siz, yəqin ki,  
 
bilirsiniz, – deyə Kərimbəyov söhbətə başladı. – Özünüz də lap yaxşısınız. Ot 
biçirsiniz, deməli, hər şey qaydasındadır. Sizi belə görməyimə çox  
 
şadam! 
– Eşidirəm, oğlum. Mən də səni belə görməyimə sevinirəm. 
– Sözü başdan deməsən, düz gəlməz, Tanake. Özünüz bilirsiniz ki, bu saat çox 
şey  
 
dəyişib. Çox şeylər yoluna düşməyə başlayır. Məndən yaxşı bilirsiniz. 
– Elədir, oğlum, elədir. Mən öz kolxozumuzdanca qiyas götürürəm. İşlər, 
deyəsən,  
 
yoluna düşür. Heç adam inana bilmir. Bu yaxınlarda Beşağac vadisinə 
getmişdim, çoban olduğum vaxtlar elə o müsibət də orada başıma gəlmişdi. 
Baxdım,  
 
lap paxıllığım tutdu. Təzə tövlə tikiblər. Şiferli qəşəng tövlədir, beş yüz 
baş qoyun tutur. Çoban üçün ev tikiblər. Yanında da anbarı, at tövləsi.  
 
Əvvəliki güzərana heç bənzəri yoxdur. O biri qışlaqlarda da bunun kimi. 
Kənddə də yaxşı tikililər başlanıb. Hər dəfə yolum düşəndə bir təzə ev  
 
görürəm. Allah eləsin, axıracan belə olsun. 
– Elə biz də bunun üçün çalışırıq, Tanake, hələ çox şey qaydasına düşməyib. 
Yavaş-yavat hamısı düzələcək.  
 
Sizdən isə xahişim budur: partiyaya qayıdın. İşinizə təzədən baxacayıq. Sizin 
barənizdə büroda söhbət olub. Gec olsa da heç bir ziyanı yoxdur. Necə  
 
deyərlər, heçdən kosa yaxşıdır. 
Tanabay cavab vermədi. Utandı. Həm sevindi, həm də kədərləndi. Bütün olub-
keçənləri gözünün qabağına gətirdi, ürək  
 
sınmışdı, bərk sınmışdı. Bunları Tanabay bir daha yadına salmaq istəmirdi, bu 
haqda bir daha düşünmək istəmirdi. 
Tanabay raykom katibinə öz  
 
təşəkkürünü bildirdi: 
– Sağ ol, xoş sözlərinə görə çox sağ ol. Sağ ol ki, mən qocanı yaddan 
çıxarmamısan. Ancaq, oğlum, mən daha qocalmışam. Bundan  
 
sonra məndən partiyaya nə mənfəət olacaq? Mənim dövranım keçib. İncimə, qoy 
bir az fikirləşim. 
Tanabay çox götür-qoy elədi – bu gün gedərəm, sabah  
 
gedərəm, günlər gəlib keçdi. Qocalıq zarafat deyil. Onda əvvəlki həvəs 
haradan idi?! 
Cəmisi bir dəfə Tanabay atı yəhərləyib yola düşdü, onda da yolun  
 
yarısından qayıtdı. Niyə qayıtdı? Heç özü də bilmirdi. Hiss eləyirdi ki, 
axmaq iş tutur. Öz-özünə: “Səfehləmisən, deyirdi, – uşaqlığın yadına düşüb”.  
 
Hər şeyi dərk eləyirdi, ancaq özü ilə bacara bilmirdi. 
O gün çöldə Tanabay Gülsarıya rast gəldi. Onda o, Gülsarını da çox nadir 
hallarda görürdü. O  
 
saat tanıdı. Yay vaxtı idi, at çapdıqca yerdən qupquru toz qalxırdı. 
Tanabayın qanı qaraldı, çünki əvvəllər çapa-çapa Gülsarı tozu-torpağı özündən  
 
xeyli arxada qoyardı. İndi isə öz ayağı altından qalxan toz bulud kimi onun 
üstünü alırdı. Gülsarı qaçıb qabağa çıxırdı, ancaq bir dəqiqə keçməmiş o,  
 
yenə də toz-torpağın içində itirdi. Gülsarı tozdan qaçıb qurtara bilmirdi. 
Deməli, bərk qocalmışdı, zəifləmişdi, yerişdən düşmüşdü. Tanabay dərdli- 
 
dərdli dilləndi: “Eh, Gülsarı, işlər fırıqdır, Gülsarı!” 
O tozun-torpağın içində Gülsarının necə çətinliklə çapdığını Tanabay 
təsəvvürünə gətirdi,  
 
yəqin ki, atın nəfəsi təngiyirdi, onun üstündə əyləşmiş adam, yəqin ki, 
hirslənirdi, atı qamçılayırdı. Gülsarının çaşqın gözləri Tanabayın gözü  
 
qarşısında dayanmışdı. O, Gülsarının tozdan uzaqlaşmağa necə can atdığını 
görürdü, bu qara toz dumanının içində atın nə qədər gücsüz olduğunu hiss  
 
eləyirdi. Gülsarı çox uzaqda idi. Tanabay bilirdi ki, nə qədər bərkdən 
qışqırsa da, səsini eşidən olmayacaqdır. Buna baxmayaraq, Tanabay qışqırırdı:  
 
“Eyy!.. Dayan. Atı üzmə!” Tanabay özündən xəbərsiz atını həmin səmtə çapırdı. 
Lakin o, çox da qabağa getmədi. Dayandı. Kim bilir, Gülsarının belində  
 
oturmuş o adam necə adam idi? Bəlkə, heç söz qanan adam deyildi. Bəlkə, o 
adam Tanabayı acılayacaqdı. “Sənə nə var?” – deyəcəkdi. – Mənə vəkilmi  
 
olmusan? Kefim belə istəyir, belə də sürürəm. Sənə nə düşüb, qoca kaftar! 
Gülsarı isə get-gedə uzaqlaşırdı, gah qapqara toz dumanının içində gözdən  
 
itir, gah tozu arxada qoyub, böyük əzabla irəli çıxırdı. Tanabay Gülsarının 
dalınca çox baxdı. Sonra atının başını çevirib geri döndü və gedə-gedə  
 
xeyli vaxt dodağının altında mızıldadı: “Daha bizim qaçmaq vaxtımız keçib, 
Gülsarı, qocalmışıq. Heç kəsə lazım deyilik. Hər ikimizin dövranımız  
 
keçib, Gülsarı. İndi əlac ona qalıb ki, ömrü birtəhər başa vuraq...” 
Bundan bir il keçəndən sonra Tanabay Gülsarını arabaya qoşulu gördü. Yenə 
qanı  
 
qaraldı. Güvə vurmuş köhnə xamut, içi zir-zibillə dolu araba, – qocalıb 
sıradan çıxmış yorğa atın bu miskin halına tamaşa eləmək çətin idi. Tanabay  
 
baxa bilmədi, üzünü yana çevirib getdi. 
Sonra o, Gülsarı ilə bir də rastlaşdı. Əynində bir trusik, bir də bir cırıq 
mayka olan yeddi yaşlı bir uşaq  
 
fəxrlə atın belində oturmuşdu. O, Gülsarını əli ilə şappıladırdı, təkbaşına 
at sürməyindən həzz alırdı, sevinirdi, lovğalanırdı. Yəqin, bu uşaq  
 
birinci dəfə idi ki, ata minirdi, buna görə də onu belə aciz və üzüyola bir 
atın belinə qoymuşdular. 
Uşaq öyünürdü, ayaqlarını oynadırdı: 
– Bir mənə  
 
bax, baba! Mən Çapayevəm! Bu saat çaydan keçəcəyəm. 
– Keç görüm, tez keç baxıram! 
Uşaq cilovu çəkib cəsarətlə çaya endi, ancaq at o biri sahilə çıxanda  
 
o özünü saxlaya bilmədi, şappıltı ilə suya düşdü: 
– Ma-ma-a!.. 
Tanabay onu sudan çıxartdı. Qucağına alıb atın yanına apardı. Gülsarı sakitcə  
 
dayanmışdı. Növbə ilə ayaqlarının birini qaldırıb, o birini qoyurdu. 
“Ayaqları da ağrıyır, deməli, tamam sıradan çıxıb!” Belə düşünə-düşünə 
Tanabay  
 
uşağı qaldırıb atın belinə qoydu. 
– Sür, – dedi, – sür get. Ancaq bir də yıxılma. 
Bəli, son dəfə Tanabayın əlinə düşən Gülsarı belə Gülsarı idi.  
 
Tanabay onu qış boyu bəsləmişdi, kökəltmişdi, atı, bir növ, təzədən dirildib 
ayaq üstə qoymuşdu. O, Tanabayı son dəfə Aleksandrovkaya aparmışdı və  
 
indi evə qayıdarkən Gülsarı yolun ortasında can verirdi. 
Tanabay oğlunun evindən qayıdırdı. Onun ikinci oğul nəvəsi olmuşdu. Bu 
münasibətlə o, kənddən  
 
rayon mərkəzinə qoyun kəsib aparmışdı, kisə dolusu kartof aparmışdı, taxıl 
aparmışdı. Bundan əlavə arvad oğlu üçün xeyli şey bişirib qoymuşdu.  
 
Caydarın özü niyə nəvə görüşünə getməmişdi? Niyə xəstəliyi bəhanə eləmişdi? 
Bunu Tanabay sonradan başa düşdü. Bir kəsə deməsə də, Caydarın gəlindən  
 
xoşu gəlmirdi. Oğulları elə binadan fərsiz olmuşdu, iradəsiz idi, öz başı ilə 
iş görən deyildi, gəlin isə yaman bədzat çıxmışdı. Evdə oturub hökm  
 
verirdi, ağlına gələni eləyirdi, ağzına gələni danışırdı. Özünü yuxarı 
tutmaq, hamıya buyruq vermək üçün o, hər şeyə hazır idi. Beləsinin ürəyə  
 
toxunmağına nə var ki! İnsanı təhqir eləməyinə nə var ki!.. 
Bu dəfə də belə olmuşdu. Tanabayın oğlunu iş yerində böyütməli imişlər, 
ancaq, nədənsə,  
 
onu qoyub həmin vəzifəyə başqasını keçirtmişdilər. Buna görə də, gəlin 
acığını qayınatasının üstünə tökmüşdü: 
– Sən ki, ömrün boyu çoban, ilxıçı  
 
olacaqdın, niyə partiyaya keçirdin? Axırı da belə. Sənin partiyadan 
qovulmağın üstündə oğlunu qabağa getməyə qoymurlar. Hələ yüz il də bundan 
sonra  
 
oğlun öz yerində sayacaq. Sizə nə var ki? Qoca adamsınız, dağlarda başınızı 
girləyirsiniz, ancaq sizdən ötrü biz burda əzab çəkirik... 
Tanabay  
 
gəlməyinə peşman olmuşdu. Ancaq gəlini sakitləşdirmək üçün o, könülsüz də 
olsa, danışmağı lazım bilmişdi: 
– Madam ki, belədir, – demişdi, – mən  
 
təzədən partiyaya girərəm. 
Bu dəfə gəlini Tanabaya daha ağır sözlər demişdi: 
– Bəli də, sənin üçün gözləri atır! Gözləyirlər səni. Sənsiz ötüşə  
 
bilmirlər! 
Əgər bu adam Tanabayın gəlini, onun doğmaca oğlunun arvadı olmasaydı, o, belə 
şeyə dözərdimi? Ancaq özününkü tamam başqa məsələdir, pisinə  
 
də, yaxşısına da gərək dözəsən. Buna görə də, Tanabay susdu. Gəlinə öyüd-
nəsihət də vermədi. Demədi ki, sənin ərin mənə görə yerində saymır, ona görə  
 
yerində sayır ki, özü fərsizin biridir, bir də ona görə ki, sənin kimi ifritə 
arvadı var. Ağlı başında olan kişi sənin kimisindən gərək baş götürüb  
 
qaçsın. Atalar nahaq yerə deməyiblər ki: “Yaxşı arvad pis kişini ər eylər, 
ortababı şir ürəkli nər eylər, yaxşı əri dillərdə əzbər eylər”. Tanabay bu  
 
məsəli də çəkmədi, çünki o, oğlunu gəlininin qabağında biabır eləmək 
istəmirdi. Nə olar ki, qoy onlar günahı Tanabayda görsünlər. 
Buna görə də Tanabay  
 
yola tez çıxmışdı. Daha onun bu evdə oturmaq təhəri yox idi. 
İndi isə tonqalın qırağında oturub, bütün bunları yadına saldıqca Tanabay 
hirslənirdi. O,  
 
ürəyində gəlinini söyürdü: “Axmaqsan, axmaq! Bircə onu bilmirəm ki, siz bu 
cür harda böyüyürsünüz, kimdən tərbiyə alırsınız? Nə namusunuz, nə  
 
qeyrətiniz, nə də başqasına bir damcı hörmətiniz var. Bircə özünüzü 
düşünürsünüz, hər şeyi öz arşınınızla ölçürsünüz. Ancaq onu bil ki, sən deyən  
 
olmayacaq. Mən indi də lazımam, bundan sonra da lazım olacağam...” 
 
25 
 
Səhər açılırdı. Ala-toran içində dağlar vüqarla baş qaldırmışdı, ucsuz-
bucaqsız  
 
çöllər yavaş-yavaş işıqlanırdı. Dərədə sönmüş tonqalın kömürü közərirdi. 
Qoca, kürkünü çiyninə salıb oturmuşdu. Daha Gülsarıya kürk lazım deyildi.  
 
İndi o, başqa aləmdə idi, göylərdə, səma ilxılarının içində... Tanabay 
gözlərinə inanmırdı. Gülsarı başını yerə qoyub böyrü üstdə qalmışdı. Başında  
 
dərin çökəklər vardı – yüyən yerləri. At qurumuş ayaqlarını irəli uzatmışdı, 
ayaqlarında yeyilmiş nallar ağarırdı. Daha bu ayaqlar yerə  
 
basılmayacaqdı, daha bu ayaqlar yollarda iz salmayacaqdı. Getmək lazım idi. 
Tanabay əyilib Gülsarının göz qapaqlarını sığalladı, yüyəni götürüb,  
 
geriyə baxmadan yola düzəldi. 
Çöllər, nəhayətsiz çöllər, sıldırım dağ yolları! Tanabay gedirdi və onunla 
birgə fikir-xəyalat da gedirdi. O, qocalığını  
 
fikirləşirdi, ömrün necə vəfasız olduğunu düşünürdü. Tanabay dəstəsindən ayrı 
düşmüş bir quş kimi ölmək istəmirdi. Uçuşda ölmək istəyirdi. Ölməzdən  
 
qabaq, özü ilə bir yuvada böyüyənlərin, onunla bir yol gedənlərin səsini 
eşitmək istəyirdi. 
“Samansura məktub yazacağam. Yazacağam ki, Gülsarı  
 
yadındadırmı? Gərək yadında olsun. O atla mən sənin atanın partbiletini 
raykoma aparmışdım. Məni ora sən özün yollamışdın. Hə, oğlum, dünən gecə  
 
Aleksandrovkadan qayıdanda mənim vəfalı atım yıxılıb yolda qaldı. Bütün 
gecəni onun başı üstündə oturdum, bütün həyatımı götür-qoy elədim. Bəlkə mən  
 
də bir vaxt Gülsarı kimi yıxılıb yolda qalacağam. Gərək sən mənə kömək 
eləyəsən, oğlum Samansur, mən öz partiyama qayıtmaq istəyirəm. Daha ömürdən  
 
bir şey qalmayıb. Kim idim, elə də ölmək istəyirəm. İndi bilirəm ki, sənin 
atan o vəsiyyəti nahaq yerə eləməmişdi, o öz partbiletini nahaq yerə mənə  
 
tapşırmamışdı. Sən də onun oğlusan, məni tanıyırsan, bu qoca Tanabay Bakasova 
kömək elə, oğul...” 
Çöllər, nəhayətsiz çöllər, sıldırım dağ yolları.  
 
Tanabay yüyəni çiyninə atıb gedirdi. Gözlərindən yaş axırdı, saqqalını 
isladırdı. Tanabay Gülsarı üçün ağlayırdı. O gedirdi, açılan səhərə tamaşa  
 
eləyirdi. Tanabay yaşlı gözləri ilə çöllərə baxırdı, dağlara baxırdı. Təpənin 
üstündən bir vəhşi qaz uçdu. Qaz tələsirdi, özününkülərə çatmaq  
 
istəyirdi. Tanabay ayaq saxladı: 
– Uç, uç! – dedi. – Hələ ki, qanadın yorulmayıb, uç, get özününkülərə yetiş. 
– Sonra ah çəkib əlavə elədi: – Əlvida,  
 
Gülsarı! 
O gedirdi və qədim bir mahnı qulağında səslənirdi. 
...Ağ dəvə, ağca maya. Nə zamandır ki, o, səhralar aləmini gəzir. Ağ dəvə 
balasını axtarır.  
 
Hardasan, balam mənim, dillənsənə! Əmcəyim dolub daşır, ağ südüm qıçlarımdan 
axıb gedir, hay versənə! Ağ südüm, qaymaq südüm sənsiz qalıb, sən  
 
hardasan? Hardasan, qara gözlü balam mənim, bəs hardasan?.. 
 
