 
 
 
AZLİBNET-in geniş imkanları 
15.02.2013 
Tahir Sadıqov: “Bu, ölkəmizdə kitabxanaçılıq təcrübəsində mühüm nailiyyətdir”   Ölkəmizdə kitabxana 
işi sahəsində mühüm yenilik olan AZLİBNET Milli 
İnformasiya-Resurs Mərkəzinin Toplu kataloqunun 
yaradılması həm kitabxanalar, həm də oxucular 
üçün geniş imkanlar açır. Müsahibimiz 
mərkəzləşmiş kataloqlaşdırma xidmətinin 
təşkilində iştirak edən C.Cabbarlı adına Respublika 
Gənclər Kitabxanasının direktoru Tahir Sadıqov və 
sistem inzibatçısı Solmaz Osmanovadır. 
 
Tahir müəllim, “Azərbaycan Respublikasında kitabxana-informasiya sahəsinin 2008-2013-cü illərdə 
inkişafı üzrə Dövlət Proqramı”nın yerinə yetirilməsi sahəsində kitabxananız İKT üzrə nə kimi yeniliklər 
həyata keçirmişdir?  
   - C.Cabbarlı adına Respublika Gənclər Kitabxanası geniş istifadəçi kontingentinə xidmət edir. Bu xidməti 
müasir tələblər səviyyəsində təşkil etmək üçün informasiya-kommunikasiya texnologiyaları sahəsində 
maraqlı layihələr həyata keçiririk. Dövlət Proqramının həyata keçirilməsi istiqamətində kitabxana-
biblioqrafiya proseslərinin avtomatlaşdırılması, elektron kataloqun yaradılması və istifadəçilərə fasiləsiz 
on-line xidmətlərin göstərilməsi, informasiya mərkəzinin qurulması və digər həlli vacib məsələlər yerinə 
yetirilmişdir. Rusiyanın EBNİT Assosiasiyasının İRBİS-64 Avtomatlaşdırılmış Kitabxana-İnformasiya Sistemi 
proqram təminatı tətbiq edilərək kitabxana-biblioqrafiya proseslərinin tam avtomatlaşdırılması həyata 
keçirilmişdir. Kitabların kataloq kartoçkaları, formulyarlar, kitabxana statistikası, oxucu qeydiyyatı, kitab 
verilişi, komplektləşdirmə, nüfuzlu ad faylları, sənədin elektron çatdırılması, tam mətnli xidmət - 
ümumilikdə bütün kitabxana xidmətlərinin kompleks avtomatlaşdırılması günün tələbləri səviyyəsində 
çatdırılmışdır. Oxucu kitabxanamıza daxil olduğu andan qısa bir müddətdə sorğusuna konkret cavab ala 
bilir. 
   - 2013-cü ilin Azərbaycan Respublikasında "İnformasiya-kommunikasiya texnologiyaları ili" elan 
edilməsi haqqında ölkə Prezidentinin 2013-cü il 16 yanvar tarixli sərəncamı sizin kitabxana üçün hansı 
perspektivlər açır? Oxuculara bu il hansı yeni müasir xidmətlər göstərəcəksiniz? 
   - Üzərində işlədiyimiz və artıq yaradılmış AZLİBNET Milli İnformasiya-Resurs Mərkəzinin respublika 
miqyasında həyata keçirəcəyi xidmətin həmin sərəncamla üst-üstə düşəcək uğurlu layihələrdən biri 
olacağına şübhəm yoxdur. Bu il biz İKT-nin tətbiqi və müvafiq işçi qrupun (kitabxanaçı və İT 
mütəxəssislərinin) iştirakı ilə yaradılan AZLİBNET Milli İnformasiya-Resurs Mərkəzinin Toplu kataloqunu 
kitabxanalar şəbəkəsinin və fərdi oxucuların istifadəsinə verməklə, ölkəmizdə ilk dəfə olaraq yeni 
mərkəzləşmiş kataloqlaşdırma xidmətini həyata keçirməyi qarşıya məqsəd kimi qoymuşuq. Hazırda ilkin 
mərhələ olaraq Toplu kataloqu on-line istifadəyə vermişik. 24 saat ərzində oxucuların və kitabxanaların 
çoxşaxəli sorğularına xidmət etməklə respublikanın kitabxanalarında bibliorqafik yazıların Toplu 
kataloqdan birbaşa Elektron kataloqa yüklənməsi həyata keçirilir (www.AZLİBNET.az). AZLİBNET Milli 
İnformasiya-Resurs Mərkəzinin serverində respublikanın şəhər və rayon kitabxanalarının web 
şlyuzlarının birləşdiyi vahid Web Mərkəz yaradılmışdır. Web Mərkəz də öz növbəsində Bakı, Sumqayıt 
şəhərləri və region MKS-nin elektron kataloqlarının fasiləsiz (rayon Mərkəzi Kitabxanasının internet, 
elektrik enerji təchizatı var, ya yoxdur kimi faktorlardan asılı olmayaraq) işləməsini təmin edir. Bu, 
ölkəmizdə kitabxanaçılıq təcrübəsində mühüm bir nailiyyətdir ki, bunu bizim kitabxana həyata 
keçirmişdir. 
   - Növbəti sualı sistem inzibatçısı Solmaz Osmanovaya ünvanlayırıq. AZLİBNET Milli İnformasiya-
Resurs Mərkəzinin Toplu kataloqu oxuculara nə verəcək? 
   - Respublika Gənclər Kitabxanasının nəzdində Milli İnformasiya-Resurs Mərkəzinin yaradılması 
Azərbaycanda kitabxana-biblioqrafiya proseslərinin avtomatlaşdırılması sahəsində ilk təcrübə olmaqla 
yanaşı, kitabxanalarda biblioqrafik yazıların bir mərkəzdən idarə edilməsi və təkrarçılığın aradan 
qaldırılmasını təmin edəcək. Toplu kataloq xidmət etibarilə əslində kitabxanalar şəbəkəsi üçün yaradılır 
və Mərkəzləşmiş kataloqlaşdırma funksiyasını yerinə yetirir. Bununla yanaşı, həm də fərdi oxuculara da 
xidmət göstərir. İstifadəçi kitabxanaya daxil olan istənilən ədəbiyyatı Toplu kataloqa müraciət edərək 
tapır və onu öz kataloquna yükləyə bilir. Oxucu istənilən anda, məkandan, məsafədən, zamandan asılı 
olmayaraq kompyuter, netbook, mobil telefon və digər İKT vasitələri ilə Toplu kataloqa daxil olub istədiyi 
sorğunu verməklə həmin ədəbiyyatın hansı kitabxanada yerləşməsini təyin edir və onun sifarişini verir. 
Bir çox hallarda isə onun elektron versiyasını (əgər elektron versiyası kitabxana tərəfindən hazırlanıbsa) 
oxuya bilir. Məsələn, Toplu kataloqa daxil olub axtarış sahəsində “Nizami Gəncəvi” sözlərini yazırıq. 
Sorğumuza 41 sayda sənəd çıxır və bu sənədlər AZLİBNET Milli İnformasiya-Resurs Mərkəzinin Toplu 
kataloqunda respublikanın 4 iri kitabxanasının Elektron kataloqunda olan biblioqrafik yazılardır ki, ayrı-
ayrılıqda həmin kitabların hansı kitabxanada olduğunu göstərir.  
   Toplu kataloqdan istifadə etməklə komplektləşdirmə ilə məşğul olan kitabxanaçı daha onun təsvirini 
etməyəcək, bununla da vaxta, işçi qüvvəsinə qənaət ediləcək. Bundan başqa, düzgün biblioqrafik təsvir 
forması əldə edərək kataloqunu dünya standartları səviyyəsində qurmağa çalışacaqdır. Toplu kataloqun 
təşkili ilə respublikada Vahid kataloqlaşdırma mərkəzi yaranmışdır. Artıq kitabxanalar komplektləşdirdiyi 
hər bir kitabın hazır təsvirini əldə edərək onu birbaşa öz kataloquna yükləyəcək.  
 
   - Solmaz xanım, Toplu kataloqda respublikanın hansı kitabxanalarının resursları var? 
   - AZLİBNET Milli İnformasiya-Resurs Mərkəzi Toplu kataloqunun biblioqrafik yazıları respublikanın 4 iri 
kitabxanasının kataloqunu əks etdirir: Prezident Kitabxanası, C.Cabbarlı adına Respublika Gənclər 
Kitabxanası, F.Köcərli adına Respublika Uşaq Kitabxanası, Sumqayıt MKS. Toplu kataloq kitabxana-
biblioqrafiya proseslərinin dünya standartlarına uyğun səviyyədə qurulan bütün AKİS biblioqrafik 
yazılarını konvertasiya edir. Elektron kataloqda axtarış və kitabın (təsvirin) birbaşa hansı proqram 
təminatı olmasından asılı olmayaraq, işlək sistemə, yəni lokal kataloqa yüklənməsini təmin edir. Z39.50 
protokolla işləyən istər Azərbaycan, istərsə də xaricdə olan kitabxanaların hamısı bu Toplu kataloqdan 
istifadə edə bilər. Toplu kataloqda axtarış bir neçə formada aparılır: kitabın müəllifi, sərlövhəsi, nəşr ili, 
redaktoru, tərtibçisi, buraxılışa məsul, beynəlxalq qeydiyyat nömrəsi (İSBN), KBT, nəşriyyat. Vacib deyil 
ki, bütün rekvizitlər daxil edilsin. Məsələn, kitabın müəllifini, sərlövhəsini və ilini daxil etməklə Toplu 
kataloqda həmin müəllifin bütün kitabxanalarda mövcud olan kitablarının siyahısı kitabxanaların adı 
göstərilməklə sıralanır. İstifadəçi istənilən kitabxanadan çıxan təsviri yükləyə bilər (sadəcə müəllifi daxil 
etməklə də axtarışa qoşulmaq mümkündür). Toplu kataloqun müsbət cəhətlərindən biri də odur ki, həm 
Mədəniyyət və Turizm Nazirliyinin nəzdində olan kitabxanalar həm də qabaqcıl texnologiyaya, zəngin 
biblioqrafiyaya malik Prezident Kitabxanasının biblioqrafik yazıları kataloqda əksini tapmışdır. 
Respublikanın kitabxana işi tarixində ilk təcrübə olan bu mühüm yenilik “İnformasiya-kommunikasiya 
texnologiyaları ili"nə də mühüm töhfə sayıla bilər 
   - Tahir müəllim, növbəti sualımız sizədir. Toplu kataloq kitabxanaçı əməyinin asanlaşdırılması 
istiqamətində kitabxanalara hansı üstünlüklər verəcək? 
   - Toplu kataloqdan istifadə kitabxanaçı əməyinin asanlaşdırılmasına xeyli kömək edəcək. Məsələn, 
kitabxanaya bir partiya kitab daxil olur. Komplektləşdirici ilk növbədə Toplu kataloqa daxil olub sıra ilə 
kitabları axtarıb tapır və yazını isə fayl şəklində götürüb Elektron kataloqa daxil edir. Artıq o, vaxt sərf 
edərək kitabı təsvir etmir. Həmin kitabın kartoçkasını, formulyarını çap edərək çıxarır. Toplu kataloqun 
üstünlüklərindən biri də odur ki, hətta proqram təminatı tətbiq etməyən və ənənəvi kitabxanaçılıqla 
işləyən kitabxanalar biblioqrafik yazıları mətn formatında veb səhifədən köçürməklə, kağız kartoçkalarını 
printerdən çıxara bilər, əlyazma kartoçkaya əlvida demiş olar. 
   - Toplu kataloq Azərbaycanda yaradılan milli elektron resursların, biblioqrafik yazıların keyfiyyətini 
yüksəltmək, onların vahid mərkəzdən yoxlanılmasını təmin etmək istiqamətində hansı üstünlüklərə 
malikdir? 
   - Artıq respublikanın kitabxanalarının çoxu avtomatlaşdırılmışdır. AZLİBNET Mərkəzində Mədəniyyət və 
Turizm Nazirliyinin kitabxanalarının bazasında ilk dəfə olaraq milli resurslar əsasında respublika 
kitabxanalarını tam əhatə edən unikal bir sistemin yaradılması və istifadəyə verilməsi ölkəmizin 
siyasətinin elektron dəstəklənməsinə xidmət edir. Kataloqda olan kitablara siqla verilmişdir və bu da 
biblioqrafik yazıların keyfiyyətini yüksəltməyə xidmət edir. Axtarış zamanı axtarılan kitabın mənbələrini 
(eyni kitabın daha hansı kitabxanada olduğunu) dəqiq göstərir. Komplektləşdirici isə artıq bilir ki, hansı 
kitabxana daha keyfiyyətli təsnifləşdirməyə malikdir. Bir məsələni də qeyd etmək yerinə düşərdi. 
Kitablara siqla verilməsi də Azərbaycan kitabxanaçılığında ilk təcrübədir. Bunu da Toplu kataloqun 
tərkibində ilk dəfə olaraq C.Cabbarlı adına kitabxana həyata keçirmişdir. Toplu kataloqa daxil olan 
biblioqrafik yazılar respublikanın iri və tanınmış kitabxanalarının mütəxəssisləri tərəfindən beynəlxalq 
təsnifləşdirmə sistemlərinin yenilənmiş qaydaları ilə hazırlanmışdır. Toplu kataloqa daxil olan hər bir 
kitabxana işçisi işlədiyi kitabxanada olan, lakin müasir standartlara uyğun olmayan formada təsvir 
olunmuş kitab üçün sorğu verəcək. Tapılan kitabın bir neçə təsvir formasını tapacaq və istədiyi 
biblioqrafik təsviri yükləyərək öz kataloqunda yerləşdirəcək. Bununla da mərkəzləşmiş yoxlama 
funksiyasını həyata keçirmiş olacaq.  Təsvirin Toplu kataloqdan alınması respublikada kitabxana 
kataloqlarının yazılarının müasir standartlara uyğun və düzgün yazılmasını təmin etməklə yanaşı, həm də 
istər fərdi oxucuya, istərsə də kitabxananı təmsil edən oxucuya imkan verəcək ki, axtardığı kitabın fiziki 
olaraq daha hansı kitabxanalarda olduğunu müəyyən etsin. 
 
   - Oxucu Google axtarış saytında kitabın ünsürlərini daxil etməklə AZLİBNET Milli İnformasiya-Resurs 
Mərkəzinin Toplu kataloquna öz resurslarını daxil edən kitabxananın təsvirlərindən yararlana bilərmi? 
   - Əlbəttə. İstər fərdi oxucu, istərsə də kitabxanalar Google axtarış saytında AZLİBNET-in Toplu 
kataloqunun xidmətlərindən istifadə edə bilər. Lakin Google axtarış saytında həm AZLİBNET Milli 
İnformasiya-Resurs Mərkəzinin (WEB Mərkəzin) fasiləsiz işləyən WEB kataloqları, həm də digər sonsuz 
sayda olan müxtəlif axtarış resursları mövcuddur. Toplu kataloqdan yararlanmaq və ondan birbaşa 
istifadə daha səmərəlidir. 
