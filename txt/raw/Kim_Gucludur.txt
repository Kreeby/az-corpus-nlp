 
M. SEYİDZADƏ 
 
 
KİM GÜCLÜDÜR 
 
 
 
 
 
KİÇİK YAŞLI UŞAQLAR ÜÇÜN 
 
 
 
 
 
 
 
 
 
 
 
 
 
 
AZƏRNƏŞR  
Tədris-pedaqoji şöbəsi  
В а к ı — 1 9 3 7  
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
Şəkillərini G. VDOVENOQ çəkmişdir 
Redaktoru: A. ŞAİQ 
Texredaktor: M. ZEYNALZADƏ
 
 
 
 
 
 
 
 
 
 
 
 
 
 
 
 
 
 
 
 
 
Bir gün səhər-səhər Gülnaz  
Yol gedərkən saymaz-saymaz, 
Sürüşərək birdən-birə, 
Üzü üstə dəydi yerə. 
Gülnaz yaman acıqlandı,  
Acığından qəlbi yandı 
Dedi: ,,ay buz nə güclüsən,  
Uşaqları yıxırsan sən! 
Etdiyindən utan bаrı, 
Yıxma yerə uşaqları!“ 
Buz söylədi: „ay qız, Gülnaz! 
Adam nahaq acıqlanmaz! 
Gör çəkirəm necə dərdlər,   
Мən güclü olsaydım əgər 
Günəş məni əritməzdi,  
Torpaqlara yeritməzdi!“ 
Gülnaz bu sözə inandı,  
Olduqca bərk acıqlandı.
 
 
Dedi ,,ay gün nə güclüsən,  
Gör buz nələr çəkir səndən.  
Yazıq buzu əridirsən,  
Torpaqlara yeridirsən!" 
Günəş dedi: ,,ay qız, Gülnaz  
Qızlar çox acıqlı olmaz. 
Qəlbimdə var qəmlər, dərdlər;  
Mən güclü olsaydım əgər 
Mavi, qara, boz buludlar  
Göydə gəzib qatar-qatar 
Tutmazdı ağ işığımı; 
Dilbər parlaq işığımı!" 
Gülnaz əhvalatı qandı, 
Qəlbi coşdu acıqlandı.
 
 
Dedi: „bulud, nə güclüsən,  
Gün şikayət edir səndən. 
Neçin günü tutursan sən?  
İşığını udursan sən?“ 
Bulud dedi: „ay qız, Gülnaz!  
Adam çığır-bağır salmaz! 
Qəlbimdə var böyük dərdlər;  
Мən güclü olsaydım əgər 
Məni şimşək çaxmazdı ki,  
Məndən yağış yağmazdı ki.“ 
Gülnaz əhvalatı qandı, 
Onun qəlbi alovlandı. 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
Dedi: „yağış nə güclüsən,  
Bulud zara gəlmiş səndən.  
Göz yaşını axıdırsan, 
Ondan yağış yağdırırsan.“ 
Yağış dedi: ,,ay qız, Gülnaz!  
Adam nahaq alovlanmaz! 
Bilmirsən çəkirəm nələr!...  
Mən güclü olsaydım əgər 
Torpaq məni tutardımı? 
Hop eləyib udardımı?“ 
Gülnaz yaman acıqlandı,  
Acığından qəlbi yandı. 
 
 
Dedi: ,,ay yer, nə güclüsən,  
Yağış nələr çəkmir səndən. 
Yağışları tutursan sən, 
Hop eləyib udursan sən.“ 
Yer söylədi: ,,ay qız, Gülnaz!  
Qızlar çox davakar olmaz! 
Qəlbimdə var böyük  dərdlər,  
Mən güclü olsaydım əgər 
Üstümdə otlar bitməzdi,  
Onlar məni incitməzdi.” 
Gülnaz coşdu dalğalandı,  
Acığından qəlbi yandı.
 
 
 
Dedi: ,,ay ot, nə güclüsən, 
Yer şikayət edir səndən; 
Yerin üstündə bitirsən, 
Yazıq yeri incidirsən.“ 
Göy ot dedi: ,,ay qız, Gülnaz!  
Qızlar coşmaz, dalğalanmaz! 
Bir dərdim var dağlar qədər,  
Mən güclü olsaydım əgər 
Titrətməzdi məni yellər,  
İncitməzdi məni sellər." 
Gülnaz yaman acıqlandı, 
Qəlbi yandı alovlandı.
 
 
 
Dedi: ,,ay sel, nə güclüsən!  
Cana gəlmiş ot əlindən. 
Sən həddini lap aşırsan,  
Yazıq ota sataşırsan.“ 
Sel söylədi: „ay qız, Gülnaz!  
Adam coşmaz, acıqlanmaz! 
Bir dərdim var göylər qədər,  
Mən güclü olsaydım əgər 
Büllur şəffaf irmaqların,  
Aynadan saf irmaqların 
Неç sözünə baxardımmı?  
Dənizlərə axardımmı?" 
Gülnaz bütün işi qandı,  
Dəniz kimi dalğalandı.
 
Dedi: „ay çay, nə güclüsən,  
Yazıq sellər qorxur səndən. 
Onlar sənə tərəf axır, 
Söylədiyin sözə baxır.“ 
Çay səslədi: „ay qız, Gülnaz!  
Adam hər boşa sözə uymaz! 
Bir dərdim var dünya qədər,  
Mən güclü olsaydım əgər 
Mənə zərbə vurulmazdı,  
Elektrik qurulmazdı. 
Coşğun daşğın ağ dalğamdan,  
Almasdan parlaq dalğamdan." 
Gülnaz yaman acıqlandı,  
Acığından qəlbi yandı.
 
Söylədi: „ay elektrik, 
İşləyirsən çevik-çevik. 
Görünür ki, çox güclüsən,  
Yazıq çaylar qorxur səndən.“ 
Elektrik dedi: „Gülnaz, 
İnsan gücdə məndən qalmaz! 
Mən güclü olsaydım əgər  
Dərd çəkməzdim dünya qədər. 
İnsan məni işlətməzdi, 
О, illərcə gəzdi-gəzdi, 
Tapdı məni, zərbə vurdu,  
Məndən böyük işlər qurdu.“ 
Gülnaz əhvalatı qandı, 
Fikrə gedərək, dayandı...
 
Dedi: “insan, nə güclüsən,  
Bütün aləm qorxur səndən!.” 
 
 
 İnsan dedi: „cürətliyəm! 
Mən güclüyəm, qüvvətliyəm! 
Ə1imdədir yaşıl bağlar, 
Mənə boyun əyir dağlar. 
Ə1imdədir geniş çöllər, 
Zanbaq rəngli dərin göllər.  
Fabrik, zavod, mədən, torpaq;  
Mavi dəniz, coşğun irmaq. 
Əlimdədir ay və günəş, 
Yox dünyada mənə bir eş. 
 
 
Fikrim iti kəskin xəncər,  
Yer-göy məndən zaq-zaq əsər. 
Dəryaları titrədirəm, 
Səhraları titrədirəm. 
Bəzən göyə uçuram mən.  
Göylər əsir qüdrətimdən. 
Məndə vardır bilik, qüvvət,  
Mənə baxır bu təbiət!..
”
 
 
 
 
 
 
