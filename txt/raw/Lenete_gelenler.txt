Rövşən Yerfi “Üzdəniraq ada”,“Residivist”,“Qadın düşərgəsi”,“Sel”,“Günahsız qatil”,“Həbsxana bənövşəsi”,“Hiv qasırğası” adlı əsərlərin müəllifidir Rövşən Yerfi.Lənətə gələnlər.Bakı,KitabKlubu,2014.Ananın tək oğlunu Rusiyada qalmaqla Qarabağ döyüşlərindən yayındırması.Yaşlaşandan sonra ailəsi ilə vətənə qayıdan oğulun işsizlikdən əyyaşa dönməsi.Və sonda ananın daim ehtiyatlandığı faciəli oğul itkisi.Lənətə gələnlər.Kimdir lənətə gələnlər ? Onlar niyə,nədən lənətlənmişlər ? Bu insanların bizdən fərqi çoxmu ? LƏNƏTƏ GƏLƏNLƏR.Neçə vaxtdı Çəməngül ananın gözləri yol çəkirdi.Qış qurtaran kimi otların,güllərin torpağın bağrını yarıb çıxması,bağçada tut ağacının neçə illərdən bəri yenidən çiçəkləməsi onun da ürəyində çoxdankı arzularını oyatmışdı.Yaz başlayandan məktubla,gəlib-gedənlə Paşa xəbər göndərmişdi ki,darıxmasın,gəlir.Özü də bu dəfə daha elə belə yox,birdəfəlik vətənə qayıdır.Çəməngül ana əvvəlcə nə eşidən qulağına,nə də məktubu oxuyan gözlərinə inanmağı gəlməmişdi.Gün hayandan çıxmışdı ki,Paşa belə qəti fikrə gəlmişdi? Olmaya neçə illərdən sonra anası üçün,vətəni üçün qəribsəmişdi? Yoxsa yaşlaşdıqca torpaq onu çəkirdi? Nə səbəbdən olur-olsun,fərqi yoxdur,xəbəri eşidən kimi qəlbinə dolan sevincdən ananın gözləri yaşarmışdı.On beş ildən çox idi ki,kənddən çıxmışdı.Paşa Çəməngülün gözünün ağı-qarası,yeganə oğlu idi.Onu peşə məktəbini qurtaran ili əsgərliyə apardılar.Əsgərliyini başa vurmağa xeyli qalmış,div kimi dövlət-Sovet İttifaqı dağıldı.Kimin ağlına gələrdi? Getsin o günlər,gəlməsin.Ağır illər idi.Həyat yoldaşının erkən vəfat etməsi,cavan yaşlarından dul qalması Çəməngülü həyatın hər üzünü görməyə vadar etmişdi.Ataları rəhmətə gedəndə Paşanın doqquz,Aynanın altı yaşı vardı.Min bir sədəqə və qurbanla övlad arzusuna qovuşmuş Çəməngül ailə həyatının şirin günlərini doyunca dadmamış,qırx yaşında taleyinə tək ömür sürüb əzab çəkmək yazıldı.Uşaqları pis-yaxşı böyüdüb ərsəyə çatdırmışdı.Gəl ki,övladları nə qədər böyüsələr də qayğıları bitmək bilmirdi.Dolanışıq,təhsil,iş tapmaq kimi çətinliklər rahat nəfəs almağa,göz açmağa aman vermirdi.Əvvəlki bolluqdan,firavanlıqdan əsər-əlamət belə qalmamışdı.Müstəqilliyə qovuşması ilə ölkəni qıtlıq bürümüşdü.Qiymətlərin “kəllə-çarxa” qalxması mizan-tərəzinin itməsinə,bal ilə şorun dəyərinin bərabərləşməsinə,dərəbəyliyin baş alıb getməsinə səbəb olmuşdu.Hakimiyyətdə oturanlar ölkəni yetərincə idarə edə bilmirdilər.Bir yandan da nankor qonşu “forpost” dövlətin havadarlarının köməyi ilə torpaqlarımıza hücum çəkib rayonları işğal etməsi qara camaatın gününü lap qara etmişdi.Müdafiəsiz qalan əhali əsir düşməmək üçün doğma yurd-yuvasından qaçqın düşmüşdü.Televizorda verilən xəbərlərdən bilmək olmurdu,bu müharibədir,yoxsa oyun? Bir gün bizimkilər hücum çəkib işğal edilmiş bir neçə kəndi xeyli itkilər bahasına azad edirdilər,on gün sonra əmr olunurdu ki,geri çəkilin.Geri çəkilən kimi düşmən yenidən irəliləyib həmin kəndləri tuturdu.Daha soruşan yox idi ki,geri çəkiləcəkdiksə,o “xalxın tifillərini” niyə qırğına qurban edirsiz? Başdıbaşınalıq idi.Cəbhədə olansayaq,hökümətdə də bir-birini eşidən yox idi,hərənin ağzından bir avaz gəlirdi.Müharbə adlanan bu oyundan hərə öz xeyrinə çalışırdı.Xalqa,torpağa görə narahat olmaq əvəzinə,iqtidarla müxalifət vəzifə,qazanc uğrunda bir-birilərinə kələk gəlməklə məşğul idilər.Cavanları harda gəldi-küçədə,yolda tutub təlimsiz,hazırlıqsız birbaşa cəbhəyə göndərirdilər.Onların arasında təcrübəsizlikdən bir təsadüfi güllənin güdazına gedənlər də az deyildi.Bu günahsız qurbanları “şəhid” adlandırıb el arasında xatirəsini əziz tutsalar da,əslində biçarələrin qismətinə adi,ucuz ölüm nəsib olurdu.Qəhrəmanlıqla vuruşub,heç olmasa bir qarış torpağı düşmən tapdağından azad edərək ölmək üçün də gərək bəxtin olaydı.O bəxtin olub-olmayacağına heç kim zəmanət vermirdi.Odur ki,oğlunu könüllü müharibəyə göndərmək istəyən az idi.Az-çox imkanı olanlar hərə bir yolla övladını səfərbərlikdən yayındırırdı.Gücü çatan oxudurdu,xaricə göndərirdi.Həmkəndlisi dəllək İqbal üç oğlunun üçünə də həkimdən ruhi xəstə kağızı almışdı.Ölənlərin,vuruşanların içərisində bir varlı,yaxud dövlət vəzifələrində işləyən məmur balasını tapa bilməzdin.Çanaq həmişə olduğu kimi,kasıbın başında çatlayırdı.Cəbhəyə könüllü gedib canından keçənlərin ailələrinə olan biganəlik də bir yandan adamı yandırırdı.Ön xəttdə döyüşlər getsə də cəbhədən kənarda al-qırmızıya bürünmüş şəhid məzarlarından başqa heç yerdə müharibə hiss olunmurdu.Kim necə bacarırdı,elə də yaşayırdı.“Xalqımız səbirli,qəhrəman xalqdır”,-deyib toy-bayram edənlər də öz işlərində idi,müharibə şəraitindən yararlanıb pul qazanan,varlananlar da.İnanırdı ki,kasıb balalarının qanı hesabına mənsəb,vəzifə,varidat qazanan nanəciblərdən,xalqına xəyanət edənlərdən gec-tez bir gün torpaq öz qisasını alacaqdı.Axı Çəməngül arvad hələ altı yaşında – İkinci Dünya müharibəsi zamanı insanların çəkdiyi acılı günləri,müharibənin necəliyini özünə görə anlamışdı.O zaman kimin ixtiyarı olub yaxasını müharibədən kənara çəksin,ya da müharibədən xeyir güdsün? İndi belə özbaşınalıqda,vətəndən çox hərə öz başının qeydinə qalan vaxtda heç vaxt razı olmazdı ki,ciyərparası,min cür əzabla böyüdüb ərsəyə gətirdiyi tək oğlu cəbhəyə,gedər-gəlməzə getsin.Vətən,torpaq incisə belə.Vətən elə onun oğlu üçünmü idi? Yenə çox oğlu olsaydı,ya da əsl ordu yaradılıb müharibə aparılsaydı,dərd yarı idi.İstəmirdi,Allah eləməsin,gözlənilməyən qəfil güllənin gətirdiyi ucuz ölümdən oğluna da qismət olsun.Bəs sonra o,necə yaşayardı? Yazıq,bədbəxt olmazdımı? Ona görə də dəfələrlə məktub yazıb,Paşaya əsgərlikdən sonra qayıtmamasını,ara sakitləşənədək bir müddət yad ölkədə qalmasını yalvarmışdı.Kənd cavanlarından xaricə çörək dalınca gedənlər az deyildi.Aralarında ölüm qazancı ilə tabutda qayıdanlar da vardı.Bu ağır illərdə cəbhədən dörd şəhid cənazəsi gəlmişdi.Rusiyadan gələn tabutların sayı isə altını ötmüşdü.Hamısı rəhmətlik sayılsa da fərq cəbhədə şəhid olanların ölümünün şərəfli hesab edilməsində idi.Güzəran üçün gedib ölənlər tez unudulurdu.Lakin torpaq uğrunda ölənləri unutmamaqdan ötrü onları bir yerdə dəfn etmiş,məktəbin qarşısında büstləri qoyulmuşdu.Şəhidlərin yaxınları o büstlərin qarşısından keçəndə kədərlənməkdən çox fəxr edirdilər.Hər dəfə cavanlardan kiminsə şəhid olduğunu və ya Rusiyadan meyid gətirildiyini eşidəndə dünya ananın gözündə qaralırdı.Çəməngül oğluna heç birini – nə şərəfli,nə də şərəfsiz ölüm istəmirdi… Niyə axı onun oğlu da başqaları kimi rahat yaşamasın? Bu torpaq kef içində yaşayan vəzifəlilərin,varlıların balalarının vətəni deyildimi? Döyüşmək,şəhid olmaq ancaq kasıblarınmı “alnına yazılıb”? Vətənin onun oğlundan qeyri kimsəsi yoxdumu məgər? Gecə-gündüz Allahdan oğlunun öz evinə qayıdanadək sağ qalmasını diləyirdi.Heç demə,anasının “gəlmə” deməsi oğlunun da ürəyindən imiş.Hərbi qulluq etdiyi şəhərdə qalan Paşa çox çəkmədi ki,bir yerdə işlədiyi qızlardan biri ilə evləndi.İllər keçdi,Çəməngül ana nəvələrinin dünyaya gəlməsi xəbərini aldı.Paşa ona hər ay olmasa da,üç-dörd aydan bir kömək məqsədiylə müəyyən miqdarda poçtla,ya da gəlib-gedənlə pul göndərirdi.Paşanın göndərdiyi pulun dolanışığa az da olsa xeyri dəyirdi.Çörək qazanmağın,işin qəhətə çıxdığı bir dövrdə təqaüd yaşı çatmış qadına kim idi qazanclı iş verən? Ömürboyu sağıcı işlədiyi kolxozu dağıdıb özəlləşdirmişdilər.Kolxozun bərəkətli,gözəgəlimli torpaqlarını atalarından qalan miras hesab edib mənimsəyənlər,tövləsinin dam-daşınacan bölüşənlər,ağaclarını kökündən baltalayanlar,torpağın altından su borularınacan çıxardan goreşənlər ona əmlak payı kimi bir arıq inək vermişdilər.Vaxtlı-vaxtında otunu,yemini əldə eləmək çətin olduğundan onu da dəyər-dəyməzinə satıb pulunu dolanışığa,Aynanın və özünün əyin-başına sərf etdi.Təkcə təqaüd ilə dolanmaq mümkün idimi? Yenə Allah bərəkət versin bağa-bağçaya,toyuq-cücəyə.Onların hesabına ac qalmırdılar.Ayna orta məktəbi qurtaran ili qızının bir sənət alması üçün harda,necə oxutmaq fikri dərdə çevrilmişdi.Allah tərəfi,ananın çox sıxıntı keçirməsinə ehtiyac qalmadı.Həmin ilin payızında qonşu məhəllədən Aynaya elçi gəldi.Zəmanə elə pisləşmişdi ki,indi elçi qaytarmaq vaxtı deyildi.Kənddə cavan qalmadığından yaşı ötmüş qızların sayı il-ildən artırdı.“Yox” deyib qızını saxlasaydı,kim bilir,bir də qızına nə vaxt elçi gələcəkdi.Qızı ki,erkən vermədin,qaldıqca qalır,yalan sözdü qızıla dönməyi.İş tapmayan cavanlar baş götürüb yad ellərə,şəhərlərə səpələnmişdilər.Bir qədərini harada rast düşdü tutub cəbhəyə göndərmişdilər.Könüllü gedənlərdən başqa Bakıya gedən avtobuslardan tutulub göndərilənlərdən ikisi şəhid olmuşdu.Birinin cəsədi gətirilib kəndin qəbiristanlığında dəfn edilmiş,ikincisi isə minaya düşdüyündən tikəsi də ələ gəlməmişdi.Çəməngül ana şəhidlərin anaları ilə hər dəfə rastlaşanda,onların dərdli gözlərinə baxmağa utanırdı.Oğlunu yad ölkədə saxlatdırıb cəbhədən yayındırmasına görə bir anlığa qəlbinin dərinliyində vicdan əzabı çəkirdi.Sonra yenə Paşanın tək oğul olmasına görə ürəyinə toxdaqlıq verib,özünə haqq qazandırırdı.Həyat ki,belə çətinləşmişdi,bu gündən sabaha ümid qalmamışdı.Çəməngül tərəddüd etmədən qızına xoşbəxtlik arzulayıb,razılığını vermişdi.Cavanların uzun müddət nişanlı qalmalarını istəməyən təzə qohum üç ay keçmiş,verilən az cehizlə kifayətlənib gəlnini evinə aparmışdı.Gələrsə oğlunun incidiləcəyindən qorxan ana,Paşanı bacısının toyuna dəvət edilməsinə də lüzum görməmişdi.Paşa ürəyində müharibədən qorxsa da ömrüboyu yad ölkədə yaşamaq istəmirdi.Anasının təkid,yalvarış dolu məktubları,sonra da xidmət etdiyi qəsəbədə işləmək üçün yaradılan şərait ona bir neçə il qalmağa əsas verdi.Burda ilin əksər vaxtı soyuq keçməsinə baxmayaraq,insanların bir-birinə münasibəti isti idi.Altı ay gündüz,altı ay gecə şəraitində hər millətin nümayəndəsindən yaşayan bu böyük olmayan qəsəbədə həyat maraqlı idi.Həftənin beş gününü işləyib,iki gününü yeyib-içən,rəqs edən insanların elə bil ayrı qayğıları yox idi.Fərqli düşüncə,fərqli həyat tərzi bəzən Paşaya elə xoş gəlirdi ki,heç özü də geri qayıtmaq istəmirdi.İşləməyə başladığı ilk günlərdə Olyayla tanışlığı az vaxtda sevgiyə çevrildi.Tezliklə Olya onu evlərinə dəvət edib anası ilə tanış etdi.Bu arada Olyanın hərtərəfli qayğısı nəticəsində həyatının ehtiras dolu ən gözəl,xoş anlarını yaşadı.Üç ay keçmişdi,Olya ondan hamilə qaldığını bildirdi.Təcili evlənməyi qərara aldılar.Yaxın dost-tanışı yığıb balaca məclis düzəltdilər.Qaynanası Valentinanın tələbi ilə Paşa yataqxanadan çıxıb tamamilə onların evinə köçdü.Daha uzaq şimalda tənha deyildi.Ailəsi,yaşamağa evi vardı.Ancaq,nə qədər xoş gün keçirsə də,bəzən özündən asılı olmayaraq qəmginləşir,vətəni,anası,həyətlərindəki tut ağacı üçün darıxırdı.Belə olanda fikrini dağıtmağa ona yalnız şərab kömək edirdi.Onsuz da burda böyük də,kiçik də,kişi də,qadın da – hamı içirdi.Yarım il sonra Ruslan dünyaya gəldi.Oğlunun olması onu xeyli sevindirdi,qəmini azaltdı.Ruslanın üç yaşına az qalmış Rustəmin anadan olması Paşaya qol-qanad verdi.İmkan düşəndən-düşənə anasına pul,məktub göndərən Paşa illər ötdükcə qəribliyə alışıb şimala bağlanırdı.Nəhayət,ölkədə müəyyən qayda-qanun yaranmağa başlayandan,dərəbəylik yığışdırıldığından sonra günlərin bir günü,dörd illik ayrılığa dözməyib anası üçün darıxan Paşa,dəvətsiz-filansız qəfildən bir-neçə günlüyə onu görməyə gəldi.Sevinməkdən çox təşvişə düşən ananın qorxudan ürəyi yerindən çıxırdı.Hər an qapının döyüləcəyini,oğlunun əlindən alınıb qaçaraq ön cəbhəyə,gülləqabağına göndəriləcəyini güman edirdi.Paşa onun haldan-hala düşməsinə gülürdü:-Ay ana,qorxma,sənin heç dünyadan xəbərin yoxmuş.Eşitməmisən? Neçə aydır atəşkəs elan olunub,səfərbərlik dayandırılıb.Daha müharibə çətin ki,olsun.-Yox ay bala,göz gördüyündən qorxar,nə bilim.Sən gələndən gözüm qapıdadı,indi budu ha,gəlib qabaqlarına qatıb aparacaqlar.Şükür Allaha! Ay oğul,əgər belədirsə,müharibə olmayacaqsa bəsdir özgələr içində yaşadın.Qayıt gəl evimizə.Gör neçə ildi mən də təkəm.-Ana,dildə demək asandı.Oranı necə buraxıb gəlim? Öyrəşdiyim dostlarımı,ailəmi,uşaqlarımı necə atım?-Ay Paşa,sən nə birinci deyilsən,nə də axırıncı.Sənin kimi bu kənddən o qədər oğlanın evi,ailəsi olub ki.Lazım gələndə hər şeyi atıb,gəlib təzədən öz millətinin qızı ilə evlənib ailə qurublar.Sən,maşallah,qocalmamısan ki,cavan oğlansan.Sənin tayların heç evlənməyiblər.Gəl,ürəyin kimi istəyir al.Nə çoxdur qız.Qalıblar evlərdə.Yaşıdlarından istəsən var,lap elə təzə əmələ gələni də var.Neynirsən kafirin qızını? Bir müddət yaşamısan,boşa getsin.Geci-tezi ondan sənə ailə olmayacaq.Bu sözümü yadında saxla.Mən də tək yaşamaqdan bezmişəm.İndi qabağımda gəlin aylanan vaxtımdır.Gəl,evinə,həyətinə sahiblik elə.Bu ev-eşik sənindi.Yavaş-yavaş sökülür.Əl gəzdirsən,atanın da ruhu şad olar.Bir gün eşidəcəksən anan da ölüb,dəfnimə də özünü çatdıra bilməyəcəksən.-Ana,yenə başladın ağlaşma qurmağa? Bəsdi sən Allah,maşallah,top kimisən,hara ölürsən.Qayıtmaq məsələsinə baxaram,fikirləşib ölçüb-biçərəm.Qaldı ki,təzədən evlənməyimə,bu qəliz söhbətdir.Olyanı hələ ki,boşamaq istəmirəm.Onu boşasam,gərək oğlanlarımı da unudam.Uşaqlarımı isə lap çox istəyirəm.-Neynək,onda gətir arvad-uşağını da özünlə.Nə olacaq ki,qaynayıb qarışacağıq bir-birimizə.Hə,necə fikirdir?-Anam,fikrləşərəm.Mənə bir az möhlət ver,düzələr.Paşanın fikirləşməyi ilə birdəfəlik kəndə qayıtması doqquz il çəkdi.Ötən illər ərzində bir neçə dəfə anasına baş çəkən Paşa həmişə ailəsini götürüb doğma kəndinə qayıdacağına söz verir,vaxt istəyirdi.Şükür ki,bu bahar şeytanın qıçını sındırıb,deyəsən son qərara gəlmişdi.Anasına göndərdiyi məktubda yaxın günlərdə ailəliklə doğma yurduna qayıdacağını yazmışdı.Məktubu alan gündən ananın gözləri həsrətlə yol çəkirdi.Bəzən ürəyində Paşanın vədinə əməl edəcəyinə inanmağı gəlmirdi.Yəni o arvadını,uşaqlarını yaşadıqları torpağı tərk etməyə razı sala biləcək? Verdiyi sözü yerinə yetirməyə gücü çatacaqmı? İllər keçdikcə Paşanın saçlarına dən düşür,çallaşırdı.Sonuncu dəfə iki il əvvəl gələrkən heç ayıq günü olmadı.Gələn gündən o ev sənin,bu ev mənim,gah o dostda,gah bu dostda içdi,gedən günədək.Hə-mişə qonaq olduğu üçün xətrinə dəyməyən ana bu dəfə dözmədi:-Ay bala,belə olmaz.Sən nə qədər içirsən? Ana-bala kimi diz-dizə oturub dərdləşməyə bir vaxtımız olmadı ki! Axı sən belə deyildin.Yaşlaşdıqca deyəsən kələfin ucunu itirirsən.Niyə bu qədər içirsən?-Ana,məndə günah var? Neyləyim,dostdu,tanışdı dəvət edirlər,içməsən yaxşı çıxmaz axı,hörmətsizlik olar.-Elə deyil,içməsən səni kim güclə içirdər? Görürlər içirsən,ona görə də o zəhrimarı əsirgəmirlər.Əvvəllər niyə bəs belə qonaqlıqlar olmurdu? Sənə qurban olum,hər şeyin qədəri olduğu kimi,bunun da qədəri var.Bu zəhərdən kim xeyir görüb,sən də görəsən.-Ana,sən bunu içmək hesab edirsən? Eh,sən nə görmüsən? Mənim yaşadığım yerdə olsaydın,bilərdin ki,içmək necə olur.Hamı içir,cavan,qoca.Orda içməmək mümkün deyil.Nə qədər istəməsən də xeyri yoxdur,alışacaqsan.İçməsən soyuqdan donacaqsan.İlin altı ayı gecə olur,altı ayı gündüz,təsəvvür edirsən?-Can bala,sən nə çətin yerdə yaşayırsan? Qalma daha o xarabada.Gül kimi ömrünü puç eləmə.Təcili qayıt gəl öz torpağımıza.-Gələcəyəm,ana,gələcəyəm.Sən elə bilirsən mən sənin üçün,torpağımız üçün heç darıxmıram? Qəriblik ayrı dərddir.Adam cavan olanda anlamır.Amma,yaşa dolduqca,bilmirəm,nədənsə birdən yadıma sən düşürsən,bax,bu evimiz düşür.Hə,onda başlayıram bala-bala gillətməyə.Bu zaman gözləri yaşarmış Çəməngül ana həyəcanından Paşanın sözünü kəsmişdi:-Eşidirsən,necə var çıx gəl evimizə.Qəriblikdən də canın qurtarar,yavaş-yavaş içməyi də tərgidərsən.Yoxsa belə ömür sürməklə nə qazanacaqsan? Mən də heç olmasa ölən vaxtımda bir gün görərəm,gözü yolda ölmərəm… *** Havalar istiləşib yay yaxınlaşan günlərin birində,günorta vaxtı həyətin qapısı qarşısında siqnalı ara verməyən “taksi” maşını dayandı.Qabaq qapısını açıb maşından düşən çalsaçlı,çox da hündür olmayan orta yaşlı kişi ətrafa göz gəzdirib,kimsəni görməyəndə əlini sürücüyə sarı yellədi:-Ə,bəsdi,saxla siqnalını.Sənə də bir söz gərək imiş.Özüm çağıracağam.Arxa oturacaqda oturmuş,düşməyə tələsməyən bir qadın və iki uşaq maraqla çay daşından tikilmiş hasarlara,onların üstü ilə cərgə ilə düzülmüş təzək cərgələrinə baxır,intizarla taxta darvazanın açılmasını gözləyirdilər.-Ana,ay ana,hey.Aç qapını,hardasan? – Bir neçə addım irəliləyib rəngi solmuş balaca alaqapını tərpətdi,qapı açıldı,-qapı açıqmış,-həyətə girdi.Heç nə dəyişməmişdi.Son dəfə həyəti necə görmüşdü,elə də qalmışdı.Elə bil iki il yox,iki gün keçmişdi.Şüşəbəndin qapısı açıq idi.O narahat oldu:qapıları açıq qoyub anası hara getmişdi? Evdə idisə,niyə cavab vermirdi? Üzünü evə tərəf tutub yenidən çağırdı:-Ay ana,hardasan? Gözün aydın,gəlib çıxmışam.Burnuna təzə bişən təndir çörəyinin iyi gəldi.Çoxdan tamarzı qaldığı təndir çörəyinin ətrini ciyərlərinə çəkdikcə,bir anın içində yaşadığı keçmiş günlər kino lenti kimi gözlərinin önündən keçdi.Anası haqlı imiş,dünyada ona burdan əziz yer vardımı? Evin arxasındakı bağçaya gedən yolda yerləşən təndirxana deyilən tərəfə baxdı.Deyəsən anasının başı tüstüsü çıxan təndirə qarışmışdı.-Kimsən,ay bala? Üstüörtülü təndirxanadan çıxıb ona tərəf gələn,təndirin istisindən qorunmaq üçün başındakı şalla üzünü bağlayan anasını görəndə tanımadı.Anası cansız həyət-bacadan fərqli olaraq axır iki ildə nə qədər qocalmışdı?! Saçları tamam ağarmışdı,istidən qızarmış yanaqlarına qırışlar iz salmışdı.-Ana,mənəm,gəlmişəm.-Paşa ,ana sənə qurban,-sevincdən Çəməngülün gözləri yaşardı,yüyürərək qollarını açıb oğlunu bərk-bərk qucaqladı,alnından öpdü,-xoş gəlmisən,həmişə sən gələsən.Qurban olaram sənə.Yenə təkmi gəlmisən?-Yox,ay ana,ötən dəfə sənə söz vemişdim axı.Demişdim uşaqları da gətirəcəyəm.-Bəs hanı uşaqlar,hanı mənim gül nəvələrim?-Burdadırlar,darıxma.Küçədə maşındadırlar,indi çağıraram.Sən gəlmə,əziyyət çəkmə.-Nə danışırsan,uşaqları küçədə saxlamağı azdı,bir mənim qayğıma da qalır.Ana,neçə illərdir həsrətində olduğu nəvələrini,gəlinini görmək üçün ürəyi çırpına-çırpına cəld addımlarla özünü həyətin alaqapısına çatdırdı.Küçədəki maşının arxa pəncərəsindən onu donuq baxışlarla başdan-ayağa süzən orta yaşlı sarışın qadını,mavi gözlü iki uşağı görən kimi bir anlığa özünü itirdi.Nə edəcəyini bilmədi.Sevincdən oğlunun üstünə çımxırdı:-Ay bala,uşaqları niyə saxlamısan bağlı maşında.Düşüb gəlsinlər də evə,nəyi gözləyirlər? Paşa irəli keçib maşının qapısını açdı:-Olya,sxodite,eto moya mama.-Ay oğul,bu vaxtacan niyə dilimizi öyrətməmisən?-Darıxma,ana,öyrənəcək.Elə öyrənəcək ki,dil çatdıra bilməyəcəksən.-Boy,başıma xeyir,azı bir il gərək bunlara dil öyrədək.Olya əvvəl uşaqların düşməsinə kömək edib,sonra da tələsmədən özü maşından düşdü.Uşaqların böyüyü Ruslanın on iki,Rüstəmin isə doqquz yaşı vardı.Uşaqlar Paşanın işarəsi ilə nənəyə tərəf addımladılar.-Qurban olum gül balalarıma,ay Allah sizi saxlasın,-Çəməngül ana qollarını geniş açaraq uşaqları tək-tək qucaqlayıb öpdü.İlk baxışdan uşaqlarda oğluna məxsus oxşarlıqlar axtardı.Bir az qarayanız olsalar da,mavi gözləri ilə daha çox analarına oxşayırdılar.“Nahaq deməyiblər ki,süd sümükdən irəlidir”,-ürəyindən keçirdi.Uşaqlar onun dediklərindən bir söz anlamasalar da əzizləndiklərini başa düşüb məmnuncasına gülümsəyirdilər.Çəməngül ana Olyanın yaxınlaşdığını görüb,nəvələrini qarşılayan sayaq,onu da qollarını açıb qucaqladı:-Xoş gəlmisən qızım,atdığın qədəmlərin xeyirli olsun,Allah səni xoşbəxt eyləsin.Keçin,keçin,nə dayanmısınız,gəlin.-Keçin içəri.Vı idite domoy,veşi ya sam razqruju,-Paşa onları qapıdan içəri ötürüb çamadanları daşımağa qayıtdı.-Hə,kefimiz var da,bundan sonra.Tərcüməsiz keçinə bilməyəcəyik.Gərək kimsə tərcümə etsin.Zəhmət çəkər Paşa özü dilmanclıq edər.Yox,belə olmaz.Qızım,tezliklə dilimizi öyrənməlisən.Mən qoca arvadam,dil öyrənən vaxtım keçib,yoxsa özüm öyrənərdim sənin dilini.Paşa ilə yaşıd olan Olya ərindən cavan görünürdü.Çiyninə tökülən sarışın,qıvrım saçları,mavi gözləri,biçimli boy-buxunu onun gəncliyində gözəl qız olmasından xəbər verirdi.”Gözəl olub ki,Paşanı toruna salıb,-ana düşündü,-yoxsa oğlum erkən yaşda ipə-sapa yatanlardan deyildi başını tovlasın”.Yaraşıqlı olması ilə bahəm,Olya həm də sadə,mehriban qadın təsiri bağışlayırdı.” Təki insan balası olsun,ailəsini yola versin,özgə millət olanda nə olar,”-Çəməngül gəlninin yerişinə,hərəkətinə göz qoyaraq,ürəyi ilə danışırdı.-Siz keçin evə dincəlin,yol gəlmisiniz,mən də təndirxanadan bişmiş çörəkləri götürüb gəlirəm,qalanı qalar sonraya,-Çəməngül bayaqdan tamamlamadığı işini xatırladı.Paşa çamadanları daşıyıb yerbəyer etdi.Olya otaqları gəzib evlə tanış olduqdan sonra,buyruq gözləmədən mətbəxə girib,suyun,qazın,çaynikin yerini öyrənib çay qoymağa başladı.Uşaqlar üst-başlarını dəyişib,bağçadakı meyvələrə girişdilər.Daim üzücü,cansıxıcı görünən ev-eşik birdən-birə sanki,ətə-cana dolmuş,yaraşıqlaşmışdı Çəməngülün gözlərində:-Allah sizə kömək olsun,gəlib evimi,canımı kimsəsizlikdən qurtardız! Bir mərtəbəli evin dam örtüyü-köhnəlmiş şiferlərə xal-xal mamırlar düşməyə başlamışdı.Baxımsız qalan şüşəbənd çoxdan rənglənmədiyindən bozarmışdı.Həyətboyu düzülmüş uca çinarlar möhtəşəm gövdələri və yaşıl budaqları ilə elə bil evin köhnəliyini gizlətmək istəyirdilər.Evin arxasında,yaşıllığa bürünmüş bağçada,çinarların əhatəsində əkilmiş meyvə ağacları adama cənnətin bir guşəsini xatırladırdı.Bəzən sakit,bəzən şırıltı ilə axan,ağacların arasından keçən arx bağçaya xüsusi gözəllik verirdi.Uşaqlar heyrətlərini gizlədə bilməyib,gördüklərindən sevinirdilər.Yemək hazırlayıb təzəcə süfrə arxasına keçmişdilər ki,Paşanın ailəsi ilə qayıtdığını xəbər tutan qonşu arvadlar Çəməngülə gözaydınlığı vermək üçün həyətə doluşdular.Evində çoxdan belə şadyanalıq görməyən Çəməngülün sevincinin həddi-hüdudu yox idi.-Gözün aydın,ay qonşu,Şükür Allaha,bu günü də gördün.Oğlun,gəlinin,nəvələrin səni yiyəsiz qoymadılar,evlərinə qayıtdılar.Elə dərd çəkirdin ki,səni unudublar.Ən çox da diqqət mərkəzində Olya idi.Nəzərlərini ondan çəkməyən qadınlar Olyanın bütün hərəkətlərinə,özünü necə aparmasına maraqla göz qoyurdular.Olya Paşa ilə yaşadığı on üç il ərzində az da olsa bəzi sözləri öyrənmişdi.Qaynanasını,evə gələn qonşu qadınları tam başa düşməsə də,nə demək istədiklərini gözlərindəki duyğu ilə anlayırdı.Elə ilk gündən onu yoldan çıxaran Paşanın ala gözləri olmadımı? O gözlərdən Paşanın ürəyini duydu,xoşlandı.Bir neçə günün ərzində sevişməyə başladılar.Az vaxt ərzində bu qarayanız oğlanın qəlbinin səmimiliyinə heyran qaldı.Baxmayaraq ki,o,çoxdan qız deyildi,rastlaşdıqları vaxta qədər bir-neçə sevgi macərası olmuşdu,Paşa onu olduğu kimi qəbul edib,heç bir şərtsiz-iradsız ömür yoldaşı olmağına etiraz etməmişdi.Belə qismət hər qıza nəsib olmazdı.Taleyindən razı idi Olya.Yalnız son illər Paşanın içkiyə qədərsiz qurşanması istər-istəməz qanını qaraldırdı.Bəzən günlərlə,həftələrlə yoldaşının ayıq gününə həsrət qalırdı.İlk illər ərlərinin daim sərxoş olmasından şikayətlənən rəfiqələri ona paxıllıq edərdilər.“Kaş bizim də belə arvadını araqdan üstün tutan ərimiz olaydı”,-deyərdilər.İllər keçdikcə,arağa sevgisi artan Paşanın ona qarşı soyuqlaşdığını duyurdu.Hər dəfə ərini qınayanda günahı gah ətrafdakıların boynuna atar,gah da vətəni,anası üçün darıxdığını bəhanə edərdi.Söz vermişdi ki,vətəninə qayıdan kimi içməyi azaldacaq.Məlum idi ki,bu,birinci həftədə baş tutmayacaq,çünki evinə qayıtdığı üçün,şübhəsiz təzə-təzə Paşanın tanıdığı qohum-qardaşı,keçmiş dostları ilə “qeydetmə” məclisləri keçiriləcəkdi.Belə “xoş gəldinlərə” qarşı çıxmaq mümkün olmayacaqdı.Olya ümid edirdi ki,cənub ölkəsinin adamları,şimal diyarındakılar qədər içkiyə aludə olmamalıdırlar.Yemək yeməyib bir stəkan çayla kifayətlənən qonşu arvadlarını Çəməngül təzəcə yola salmışdı ki,yaxın məhəllədə yaşayan bacısı oğlu Elnur həyətə girdi:-Gözün aydın,ay xala,eşitdim Paşa gəlib.-Aydınlıq içində olasan,ay Elnur,şükür,gəlib,nəvələrimi də gətirib,-Çəməngül nəvazişlə bacısı oğlunu qucaqladı.-Görən gün hayandan çıxıb? Elnurun səsini eşidən Paşa evdən çıxıb onu gülə-gülə qarşıladı:-Sən hələ bilmirsən gün hayandan çıxır? Bilmirsənsə başa salarıq.Xala-oğlanları bir-birlərinə bərk-bərk sarılaraq qucaqlaşdılar.-Qocalmısan ha.Ötən dəfəkindən xeyli dəyişmisən,saçının ağı yaman artıb.-Hə,neynim,gəldim ki,cavanlaşam,ağlar bəlkə qarala.– Paşa zarafatla cavab verdi.-İndi eşitdim gəlməyini.Eşidən kimi gəldim səni görməyə.-Xətrin əziz olsun,əcəb eyləmisən,qaynanan səni çox istəyir,süfrə üstünə çıxmısan.Allah səni mənə yetirib,gəl içəri.-Yox,yemək qalsın başqa vaxta,get çörəyini ye.Mən elə ayaqüstü dəymək istədim.-Ay oğul,-Çəməngül söhbətə qarışdı,-qismət üstünə gəlmisən,ayıbdı,eşidən-bilən nə deyər bizə,keç içəri bir tikə çörək kəs,yenə hara istəsən gedərsən.Həyətdə durmayın,keçin içəri.Elnur daha etiraz etməyib razılaşdı:-Qonağın xətrinə dəymək günah olar,yaxşı,gedək.-Qonaq özünsən.Mən komandamla birdəfəlik gəlmişəm.-Yox a,nə yaxşı! Əşşi,deyirəm gün başqa yerdən çıxıb,şəkk edirsən.Əla,bu balalar sənindir? – Qarşısına çıxan uşaqları görüb soruşdu.-Hə,qulluqçundular.-Bir yaxına gəlin əmi sizi öpsün.Allah sizi saxlasın.Uşaqlar Elnurun nə dediyini anlamırdılar.-Bəs bunlara dilimizi öyrətməmisən? Zəifsən.-Öyrənəcəklər.Uzağı bir aydan sonra sənə heç danışmağa imkan verməyəcəklər.Qonaqla qarşılaşan Olya başını tərpətməklə salamlaşdı.Onlar stol arxasına keçib yerlərini rahatlayan kimi,Paşa bayaqdan hazırladığı araq şüşəsini stolun üstünə qoydu:-Xala oğlu,elə fikirləşirdim ki,kim mənə yoldaşlıq eləsin,qayıtmağımı qeyd edək.-Ay Paşa,indi gəlmisən,qoy onu qırağa,oturub söhbət edək dərd-sərimizdən,işlərimizdən.Axşam içərik.-Elə şey yoxdu,içməsən canımçün inciyərəm.Xırda-xırda vuraq,söhbətimizi də edək.Axşamın dərdini çəkmə.Onun da öz yeri var.Elnur yaşca Paşadan böyük olsa da,xətrinə dəymək istəmədi.Hələ iki il əvvəlki görüşündə də Paşanın içkiyə aludəçiliyini sezmişdi.O zaman da Paşanın inciyəcəyindən ehtiyatlanıb susmuşdu.İki sağlıqdan sonra Elnur ürəyində süfrədən durmağa bəhanə axtarırdı ki,Ayna ilə yoldaşı Əhməd hay-küylə evə daxil oldular.-Ay ana,oğlunun sevincindən bizi unutmusan.Yaddan-özgədən eşitdim ki,qardaşım gəlib.Niyə xəbər eləmirsən?-Vallahi,iki saat ola-olmaya gəliblər.Dedim yoldan gəliblər,barı azacıq dincəlsinlər,xəbər edərəm.-Evinə-eşiyinə xoş gəlmisən,ay qardaş,-Ayna otağa girib qardaşının boynuna sarıldı,həmişə ata ocağımızın yanan çırağı olasan.Nətərsən? Allah saxlasın,nə gözəl ailən,balaların var.-Sağ ol,Ayna,yaxşıyam.Bax,elə hər dəfə qınayırdız məni,gəl,gəl,gəl.Gəldim,bu da mən.Yeznə xoş gördük,-Əhmədlə görüşdü.– Yerin məlum.Yaxşı ki,gəlib çıxdın,xalaoğluya kömək et,çətinlik çəkir.Axşamtərəfi dayıoğlu xoşgəldiyə gəldi.Səhəri günü əmiuşaqları,sonra bibinəvələri.Düz bir həftə nə qədər qohum-əqrəba vardı,növbə ilə Paşanı ziyarət etdilər.Paşa da öz təbirincə kimsənin xətri qalmaması üçün ucdantutma hamının sağlığına içdi.Həftənin sonunda gəlib-gedənin qurtarmasına,Paşanın nəhayət arağa fasilə edəcəyinə güman edən Olyanın sevinci çox çəkmədi.Gələn həftə qohum-əqraba onları ailəliklə – el adətincə ayaq açdıya çağırdılar.Olya təzə gəlin olmasa da,Çəməngül ananın xətir hörməti vardı ortada,çünki o da təzə gəlinləri həmişə evinə qonaq etmişdi.Olyanın fikrincə Paşa yağışdan çıxıb yağmura düşmüşdü.Ayın yarıdan çoxunu ayıq günü olmayan Paşanın yeyib içməkdən başı açılmırdı.O belə rejimə Şimal diyarından vərdiş olmuşdu.Əgər üç gün ard-ardınca içki içdimi,həmin üç gün artıb üç həftə və ya bir aya qədər uzanacaqdı.Nəhayət evdə pulun,ərzağın,hər şeyin tükəndiyini görəndə Paşa içkini saxlayıb,normal insan kimii işləməyə başlayacaqdı.Daha bir müddət günlərlə dilinə içki dəyməyəcəkdi.Düşəndə toyda,ad günündə boğazını yaşlayardı,çalışardı üç günü keçməsin.Gəl ki,hər Yeni il bayramında Paşanın qarşısını almaq mümkün deyildi.Yeni il gəlməmişdən başlayardı,ta yanvarın 13-dəki Köhnə Yeni ilə qədər.Hər insanın bir qəribə xüsusiyyəti olduğu kimi bu da Paşanın özünəməxsus xasiyyəti idi.Burda da Paşanın qonaqlığı üç günü keçəndə Olya yəqin etdi ki,onun özünə gəlməyi getdi ayın tamamına.Hər kəs özünü yox başqalarını günahkar saydığı kimi,Paşa da əsasən günahı Şimalda yaşadığı ətraf mühitdə görürdü.“Mən niyə içməyim,-özünə haqq qazandırırdı,-deməli hamıya istədiyi qədər içmək olar,mənə yox.Mən kimdən əfələm”.İçəndə heç kimlə davalaşmasa da,Olyanı cırnadan xasiyyəti o idi ki,hansı qadın Paşanı xəlvəti məclisdən ayırıb qamarlasaydı,etiraz edən deyildi,qoşulub gedəcəkdi.İlk dəfə belə hal bayramların birində diskotekada baş vermişdi.Paşa kefli vəziyyətdə bir neçə saatlığa yox olmuşdu.Sən demə,şorgöz dayısı arvadı Veronika onun ağlını alıb,yaxınlıqdakı kimsə olmayan evinə aparıbmış.Bu hadisə çox da gizlin qalmayıb.Veronika növbəti məclisdə sərxoş olarkən arvadların arasında Paşanı tərifləyib,əsl kişi olmasını,onu necə əldə etməsini danışıb.Bu hadisə ilə qızğın təbiətli cənublu balasına marağı artan arvadların sayı çoxalıb.Dayısı arvadından sonra iki uşaq anası olan xalası qızı Nastya Paşaya tamah salmışdı.İllər keçdikcə bu siyahıya qonşu arvadların,rəfiqələrindən də bir neçəsinin adı əlavə olunmuşdu.Olya hər dəfə yeni macəradan xəbər tutanda evə dava-dalaş salıb Paşanı məzəmmətləsə də,xeyri yox idi.Paşa and-aman edib günahı olmadığını,onun içkili vəziyyətindən istifadə edildiyini bəhanə edirdi.Etibarını itirdiyi üçün daim ərini gözdən qoymayan Olya,bəzən özü də keflənib sayıqlığını itirirdi.Paşanın macəralarına alışan Olyanın ötən ilki milad bayramı ərəfisində təsadüfən işdən tez çıxıb evində rastlaşdığı səhnə səbrini çatlatdı.Gördüklərindən dəli olmaq dərəcəsinə çatan Olya əsəbindən partlayırdı.Yaxın qohum-əqrəbasının Paşa ilə baş verən sərgüzəştlərini qadın şəhvətinin səhvi kimi həmişə udub birtəhər dözürdü.Bu dəfə şəhvətin icraçısı doğma anası idi ! Belə vəziyyətlə barışmaq onun üçün dəhşət idi.O,qəfildən Paşa ilə anası Valentinanı öz yatağında bir-birilərinə sarılmış görmüşdü.Acığından hər ikisini qarğıyan Olya nə edəcəyini bilmirdi.Xəyanəti edənlər evin içindəkilər idi… *** Valentina İvanovnanın yaşı qırx səkkizi ötsə də qırx yaşlı qadına bənzəyirdi.Ürəyi cavanlıq eşqi ilə döyünürdü.Ər tərəfdən bəxti gətirməyən Valentina ilk baxışda kişilərə qarşı soyuq görsənməsinə baxmayaraq,könlünə yatana,zövqünü oxşayana laqeyd də qalmırdı.Onun xüsusilə qarayanız cənublu kişilərdən xoşu gəlirdi.Qızı “Pa-şa” ilə tanış olanda cavan oğlan onun da ürəyini yerindən oynatmışdı.O zaman otuz səkkiz yaşı olan Valentinanın qanının qaynar çağları idi.Tanış olduqları gündən Olyanın oğlanı evə gətirməsinə etiraz etməmişdi.Cavanlıqda öz başına gələnlərdən ehtiyatlanıb qızına bu cənubluya çox da etibar etməməsini,ağılla hərəkət etməsini məsləhət bilmişdi.Paşanın Olya ilə münasibətinin müvəqqəti olacağını güman edib qızından gizlin bir neçə dəfə fürsət düşəndə gənc oğlanı kefləndirib yatağına salmışdı.Sonralar onun Olya ilə görüşlərinin ciddiləşdiyini,ailə qurmaq həddinə çatdığını görəndə qızından çox,ətrafdakı insanların qınağından qorxub,“həvəsdi bəsdi” deyib,Paşadan əl çəkmişdi.Deyəsən,neçə illər keçəndən sonra içki məclislərində sərxoş qadınların Paşanın yataq məharəti haqqındakı söhbətləri onu yenidən günah etməyə sövq etmişdi.Bir qadın kimi o da Paşanı ilk gördüyündən bəyənmişdi.Onun heç də qızının xoşbəxtliyinə mane olmaq və ya şərik çıxmaq fikri yox idi.Allahın rəva bildiyi anlarda,misqal qədər olsa da qadın xoşbəxtliyini canında hiss etmək ona günah idimi? Nə etsin ki,taleyi özü istəyən tərzdə olmamışdı? Taleyini özündən çox qızını böyüdüb xoşbəxt olmasına həsr etmişdi.Ancaq indi,çəkdiyi acılardan xəbərsiz olan qızı onu başa düşmək istəməyib,tam tərsinə,xoşbəxtliyini əlindən almaq istəyən xain kimi görürdü.Başqalarını da unudub ən çox öz anasına rəqib,az qala düşmən münasibəti göstərirdi.O gün qızının:-“Ana,sən başa düşürsən nə etdiyini,”-sualına yalnız-“bilərəkdən etmədim,hisslərim məni yoldan çıxartdı,”-cavabını verə bilmişdi… Bu vəziyyətdə Olya üçün daha bir yerdə onunla yaşaması mümkün deyildi.Hər ikisindən-anasından da,ərindən də incimişdi.Zavallı Olya nə biləydi ki,nigahınadək anası ilə ərinin xəlvəti macəraları olub? Əvvəlcə Paşanı qovmaq,rədd etmək fikrinə düşdü.Sonra uşaqlara görə fikrindən daşındı.Paşa qədər anası da günahkar idi.Hər halda anasız keçinə bilərdi,lakin uşaqlarının xətrinə Paşadan ayrıla bilməzdi.Yaxşısı anasının evindən çıxıb,kənarda kirayə mənzil tutub yaşamaq idi.Belə olanda Paşa yenə Vətənə,el-obasına qayıtmaq söhbətini ortaya atdı.Son illər,o,tez-tez anasını xatırlayıb Olyanı kəndlərinə aparmağa həvəsləndirirdi.Öz anasını,qəsəbəsini atmaq istəmədiyindən çox vaxt ərinə müsbət cavab vermirdi.Amma,yaxşı deyiblər:“Yanlış da bir naxışdı”.Anasının onu “arxadan vurması”,ötəri də olsa ərinə tamah salması Olyanın fikrini dəyişdirdi.Olanları yaddan çıxardıb anasına olan kinini,nifrətini uzaqda,yeni mühitdə unudaraq Paşa ilə münasibətlərini təzədən qurmaq xatirinə cənuba köçməyə daha etiraz etmədi.Baş vermiş biabırçılığı unutmaq,davam etməsinin qarşısını almaq naminə daim laqeydliklə yanaşdığı,ərinin vətənə qayıtmaq arzusuna razılıq verdi.Olya üçün həmişə “ləçərlər” adlandırdığı qadınların sırasına anasının da qoşulması dözülməz idi… *** Paşa qaynanası Valentina ilə olan münasibətdə özünü elə də günahkar saymırdı.O,ilk dəfə Olyagilə gəlib anası ilə tanış olanda münasibətləri tam ciddiləşməmişdi.Düzdür,sevişməyə başlamışdılar,amma evlənəcəklərini tam yəqinləşdirməmişdilər.Bu,təbii bir hal sayılırdı.Azadəlik hökm sürən qəsəbədə kimin kimdən xoşu gəlir sevişir,hətta qeyri-rəsmi olsa da vətəndaş nikahı adı ilə istədikləri qədər birgə yaşayırdılar.Sevmədiyini hiss edən gün münasibətini kəsib ayrıla da bilərsən.Bundan ötrü kimsə kimdənsə nə incimir,nə də vəfasızlıqda qınamırdı.Tanışlıq günü Olyanın anasının xoşuna gəlməyindən də sevinmişdi.Səhəri günü Valentina onu Olyadan gizlin bir kafedə görüşə dəvət edərkən qızı barədə ciddi söhbət olacağını güman etmişdi.Lakin bağlı kabinetdə bir neçə qədəh şərab içəndən sonra Valentinanın heç də qızına dair deyil,öz şəhvətinə görə çağırdığını anlayanda,“yox” demək istəsə də,onun qəzəblənəcəyindən,sonda Olyanı da itirəcəyindən ehtiyatlanıb etirazını içində saxladı.Sərxoş başla düşündü ki,onsuz da burda müvəqqəti yaşayır,bir gün vətəninə qayıdacaq.Təzə qayda-qanun yaratmaq ona qalıb? Könül sındırıb,pis olmaqdan nə çıxar? Əksinə istəyinə çatandan sonra görüşünün qızından gizlin qalmasını dönə-dönə xahiş edən Valentina qarşısında qula çevrilmişdi.İki ay ərzində həftədə bir dəfə baş verən bu macəraya,Olyanın hamiləliyi,evlənib bir yerdə yaşamaları son qoydu.Qızının xoşbəxtliyi naminə Valentina gizlin sevişmədən imtina etməli oldu.Ayağını bu torpağa qoyandan heç bir qadının qəlbinə dəymək istəməyən Paşa üçün Valentina toxunulmaz qadın məfhumunu mənasızlaşdırmışdı.İki oğlu dünyaya gələnədək qadınlara fərq qoyan Paşa Rüstəmdən sonra istənilən qadının rəğbətinə etinasız qalmırdı.O,kimsəni yoldan çıxarmırdı,sadəcə yoluna çıxanlara etiraz etmirdi.Belə təsadüfi görüşlər hər gün yox,üç-dörd aydan bir,bayramdan-bayrama baş verirdi.Əvvəllər küsüb-inciyən Olya uşaqlar böyüdükcə,Paşanın yüngülayaq xasiyyətinə vərdiş almışdı.Hər dəfə onun yeni macərasıından xəbər tutub əvvəl sorğu-sual edər,sonda günahsızlığını iddia edən ərini hədələyərdi:-Bu necə olur,məni başa sal.Nə vaxt çox içirsən,günah səndə olmur,hansısa “prostututka” ilə yatırsan,yenə səndə günah olmur.Məndən başqa kimsənin ürəyinə dəymirsən.Bəs mənə niyə xəyanət edirsən?-Olya,sən bunu xəyanət hesab edirsən? Əzizim,bu,olsa-olsa ötəri anlardır.-Eləmi,Pa-şa? Əgər nə vaxtsa bilsən ki,mən də başqası ilə ötəri anlar yaşamışam,incimə… Olyanın hədələrinə Paşa elə də inanmırdı.Çünki,o,düşünürdü ki,hər bir tələbatı ödənilən qadın xəyanət etməz.Bu baxımdan yoldaşına diqqətini heç vaxt əsirgəmirdi ki,kiməsə ehtiyacı olsun.Qayğısı və şirin dili ilə hər an könlünü ala bilirdi.Həm də həmişə yaşıdları və rəfiqələri arasında ərli olması ilə öyünən Olyanın ciddi sayılmayan xırda söhbətlərə görə ondan belə asanlıqla əlini üzməyəcəyinə arxayın idi.Ancaq illər ötdükcə nədənsə Olyaya sevgisinin azaldığını,yoldaşını daha çox uşaqlarının xoşbəxtliyi üçün istədiyini hiss edirdi.Dörd ildən sonra birinci dəfə kəndə gedərkən,anasının hər şeyi atıb,kəndə qayıdıb,yeni ailə qurmaq təklifinə Paşa ciddi yanaşmamışdı.Onun oğlanlarını özgələrə vermək fikri yox idi.Uşaqlarını istəyirsə,onların anasını da ata bilməzdi.Hamılıqla köçməyə isə Olya razı deyildi.O vaxtdan Vətənə qayıtmağı ürəyinə dərd eyləyən Paşa arağa mehrini bir az da artırmışdı.Daim qanıqaraçılığa səbəb olan bu söhbət fəsillər,illər dəyişsə də dilindən düşmürdü.Hər dəfə vidalaşarkən möhlət istəyən,anasına qayıdacağına söz verən Paşa,sözünə əməl edə bilmirdi.Olyaya sevgisi azaldıqca şəraba,özgə qadınlarla təsadüfi görüşlərə marağı da güclənirdi.Həmişə yerlilərinə qaynamayıb,özbaşına yaşamağı üstün tutan Paşa son beş ildə xasiyyətini dəyişib istiqanlaşmışdı.İlk illər yoldaşı ilə bir müəssisədə işləməkdən zövq alırdısa,sonralar Olyanın nəzarətindən canını qurtarmaq üçün,maaşının azlığını bəhanə edib iş yerini dəyişdi.Özünü sərbəst hiss etdikcə,qadınlara çoxalan ehtirası qalan ömrünü əyləncə ilə keçirməyə sövq edirdi.Ürəyini sıxan tənhalıq,qəriblik ağrısını yalnız belə yolla unutmağa çalışırdı.Hərdən yerliləri ilə bir yerə yığışıb yeyib içər,vətəni xatırlayıb,dərd-sərlərini bölüşərdilər.Heç onlardan da özünü xoşbəxt hiss edən yox idi.Vətəndaş nigahı adı ilə yaşadıqları qadınların evlərində qonaq olduqlarını duyan bu kişilərin gözlərində gizlin nisgil yatırdı.Doğma yurd nisgili.Bir çoxu isə ailəsini Vətəndə özbaşına qoyub qazanc arxasınca gəlmişdi.Ailə səadətini qazanca dəyişənlər düşdükləri mühitə uyğunlaşdıqca qazanclarının bir hissəsini eyş-işrətə sərf etməklə gələcəkdə onları nifrətlə xatırlayası zinadan törənən övladlar böyüdürdülər.Artıq bu nifrət özünü son illərdə göstərməkdə idi.Xüsusilə ətraf qəsəbələrin bazarlarında işləyən yerliləri arasında üstü açılmayan qətllərlə öldürülənlərin ilbəil çoxalması onlara qarşı pisləşən münasibətdən xəbər verirdi.Paşanın kənar qadınlarla macəraları sırasında Olyanın yaxınlarından birincisi kişibaz olan dayısı arvadı Veronika ilə baş vermişdi.Gizli qalan bu görüşü məclislərin birində həmin qadının sərxoş vəziyyətində rəfiqələrinə danışması onunla “yatmaq” istəyən tanışlarının sayının artmasına səbəb olmuşdu.Paşa yazıq nə etməliydi,qara qarğalar içində ağ qarğaya dönməliydimi? Fürsət düşən kimi eşitdiklərinə əmin olmaq istəyən Olyanın xalası,əmisi qızı,rəfiqəsi,daha kimlər qısa sərgüzəştlərlə tədricən Paşanın qeyri-adi siyahısını zənginləşdirdilər.Beş-altı il əvvəl Paşa başına belə bir işin gələcəyini fikirləşsəydi,heyrətindən qulağını çəkərdi.Lakin,indi ətrafındakı şəraitin təsirindən elə dəyişmişdi ki,olanlar ona adi münasibətlər kimi görünürdü.Fikrincə təlaş keçirməyə heç bir əsas yox idi.Hər şey insanların öz könlü,istəyi ilə baş verirdi.Əgər,o,Olyanın da kiminləsə sevişdiyini bilsəydi,daha dəhşətə gəlməzdi.Əlbəttə,qəlbinə dəyərdi,ancaq bunu cinayət,ya da bədbəxtlik saymayıb,bir söz demədən boşanardı.Az bir qisimdə qanuni nigahı olan,əksəriyəti subay,ya da vətəndaş nigahında yaşayan bu insanlar içində boşanmaq adidən də adi idi.Olyanın ondan ayrılmaq istəməməsinin səbəblərindən biri bəlkə də yaxınlarının Paşadan ötrü əldən-ayaqdan getməsi idi.Üzdə nə qədər hirslənsə də,qanı qaralsa da,ürəyində çoxlarının həsrət çəkdiyi belə qanuni əri olması ilə öyünürdü.Həyatda hər şeyin müvəqqəti olduğunu bilən,bu gündən sabaha yetərli ümidi olmayan Paşa təbiətin ona bəxş etdiyi cavanlıqla bağlı üstün xüsusiyyətlərinin də bir zaman sona yetəcəyini başa düşür,yaşamaqdan bacardığı qədər zövq almağa cəhd edirdi.Bu sayaq kefli günlərinin birində Olyanın işdə ləngiyəcəyini güman edən Valentinanın yenidən,gözləmədiyi halda onun qucağına atılmasını Paşa ağlına heç cürə sığışdıra bilmirdi.On il keçəndən sonra görən hansı hisslər vadar etmişdi ki,o,özünə qoyduğu qadağanı pozmalı olmuşdu.Həmin gün içdiyi şərabın təsiri idi,yoxsa Paşanın “yataq fəallığına” dair qulağına çatan söhbətlər idimi coşdurub ağlını alan? Vəziyyətin acınacaqlısı ondaydı ki,Valentina təşnəsini söndürməyə çalışarkən işdən həmişəkindən tez qayıdan Olya mənzilə girib onları cinsi “fəaliyyət” anında tutmuşdu.Qəzəblənmiş Olya bildiyi ən pis söyüşlərlə onları acılayıb təhqir etdi.Acığından ağlayan Olya üç gün heç biri ilə danışmadı.Utandığından dərdini kimsəyə danışıb,açıb ağartmadı.Paşa özgə evdə kirayədə qalmaqdansa kəndə,evlərinə qayıtmaq üçün Olyanı dilə tutmağa başladı.Olyanın razılaşması ildən çox çəkdi.Axır vaxtlar Paşanı darıxdıran səbəblərdən biri də ötən qış yaxınlıq etdiyi qadınlardan Marina adlı birinin SPİD-dən ölməsi şaiyəsi idi.Deyilən şaiyə həqiqət də ola bilərdi.Nəzərə alsa ki,Marina ilə son görüşü elə də çox yox,yarım il əvvələ təsadüf edir,onda ola bilsin həmin xəstəliyə bəlkə,o,da yoluxubmuş.Gəl ki,qanını yoxlatmağa,şübhələrinə son qoymağa iradəsi çatmırdı.Birdən təsdiqlənərsə ki,ehtimal deyil,həqiqətən həmin xəstəliyə yoluxub,xeyri nə olacaqdı? Bilsə fikir çəkməklə daha da ölümünü tezləşdirəcəkdi.Çıxılmaz vəziyyətə düşüb dərd eləməkdən,ölümünü gözləməkdən savayı nə edə biləcəkdi? Özünə bu torpaqda gömülməyi heç arzulamırdı.“Gəzməyə qərib ölkə,ölməyə Vətən yaxşı”,nə qədər doğru fikir imiş,-düşünürdü.Öz obasında,torpağında ölərsə onu xatırlayan olacaqdı,oğulları böyüyüb xatirəsini yaşadacaq,ata mülkünə sahiblik edəcəkdilər.Burda,yadlar içində isə unudulacaqdı,uşaqları da onun yox,özgə millətin oğullarına çevriləcəkdilər.Belə günahlarla dolu həyatın belə də sonluğu olmalı idi.Yubanmadan olanlara tövbə edib öz torpağına,əvvəlki həyatına,əxlaqına qayıtmalı idi.Şərəfsiz ölüm arzulamırdı özünə.Bəlkə,Allah yurduna dönüşünə görə günahlarını bağışlayıb,ondan adi insan ömrünü əsirgəməyəcəkdi? Əvvəlki Paşaya dönmək çətin deyildi,ona yalnız çox içməyi mane ola bilərdi.Əgər içməyi azalda bilsəydi.*** Ayın tamamına yaxın nəhayət qonaqlıqlar başa çatdı.Lakin,Paşanın yeyib-içməyi bitmədi.Qohumların ardınca məktəb yoldaşları,keçmiş dostları yada düşmüşdü.Çəməngül daxilən narazı olsa da uzun illər üzünü görməyə həsrət qaldığı oğlunun qəlbini qırmaq istəmirdi.“Ay balam,nə qədər qonaqlıq olar,-ürəyində deyinirdi,-nə qədər yeyib-içmək,stəkan dınqıldatmaq olar? Bu yəqin orda da beləymiş,qazancı ancaq boğazına axırmış.Gələn gündən bir ayıq gününü görmədim.Ay Allah,bunun axırı necə olacaq? Arvadı başıbatmış da bir demir ki,bəsdi,özünə gəl.Əksinə,könlünə düşəndə ərinə qoşulub az-az gillədir.Bərəkallah gəlin! Yazıq balam,gedib “piyaniskələrə” tuş gəlib.Yox,belə getməz.Ağlını toplayıb bu yoldan qayıtmalıdır.Qoy üç-dörd ay da keçsin,əlində olanı xərcləyib qurtarsın,görüm sonra nə edəcək?” Paşanın özü ilə gətirdiyi pulun başına daş salacağından narahat olan Olya son günlər deyinməyə başlamışdı.İkilikdə,fürsət düşəndə ərini danlayıb içməyə son qoymağı,qazanc gətirən iş tapmağı tələb edirdi.Ancaq ərinin xasiyyətinə bələd idi,son manatınadək ağlı başına gəlməyəcəkdi.Bunun tezləşməsi və həm də əldə pul qalması üçün bir neçə dəfə Paşanın pulundan gizlicə götürmüşdü.Paşanın kefliliyinin müddəti aya yaxınlaşanda onun daim sərxoş olmağı artıq ailədən kənara çıxıb,məhəllənin söhbət mövzusuna dönmüşdü.Evlərdə,dillərdə gəzən bu mövzu Paşanın camaat arasında istər-istəməz hörmətdən düşməsinə səbəb olurdu.Həmişə oğlunun uzaqda,qəriblikdə yaşadığını dərd edən ana təzəcə özünə gəlmişdi,xoşbəxt olduğunu güman etmişdi ki,yeni bir qayğı ürəyinə xal salıb onu incidir,ağrıya çevrilirdi.Dünənəcən oğlunun yoxluğunun dərdini çəkən Çəməngül,deyəsən bundan sonra “piyaniskə oğul” dərdi çəkməliydi.Ayın sonunda daha dözmədi:-Ay oğul,sənə qurban,belə olmaz axı.Bir aydı gəlmisən,bir gün ayıq günün olmayıb.Az qala hər gün içirsən.Əlində olanı tökdün boğazına,qurtaranda görüm neynəyəcəksən?-Ay ana,içib neynirəm axı? Kiməsə güldən ağır söz demişəm? Bir nəfər desin ki,kiminsə xətrinə dəymişəm.-Şükür Allaha ki,elə deyilsən.-İçirəm,deyirəm,gülürəm,sonra da uzanıb yatıram özümçün.Kimə ziyanlığım dəyir? Nə ziyanı olur,özümə olur,başqasına olmur.Öz qazancımdır,içirəm,qurtaracaq,eybi yox,yenə qazanacağam,içəcəyəm.Neynim,hərə dünyadan bir yolla kef alır,mənim də payıma araq düşüb.Papiros çəkmirəm,nəşə,tiryək,morfi,daha canım nə desin,heç birindən istifadə etmirəm.Elədir,ana? Yaxşı,içki də içməyim,bəs onda mən nə edim?-Nə edəcəksən,bu camaat nə edir,ondan et.Demirəm yemə,içmə.İçməyin də həddi var,qaydası var.Gələndən bir işlə maraqlanmısanmı? Əlindəki,ovucundakı qurtaranda baxacam sənə.Camaat arasına çıx,iş axtar,bir işin qulpundan yapış.Sənin ailən var,balaların var.Mən özümə görə narahat deyiləm,pis,yaxşı dolanacağam.Bu günə kimi dolanmamışam? Belə yaramaz,oğlum,başıva dönüm,incimə məndən.İstəmirəm sən əyyaş olasan,başa düşürsən məni?-Narahat olma,ana.Sənin oğlun heç vaxt əyyaş olmayıb.Mən torpağıma qayıtmamışam ki,əyyaşlıq edəm,anama dərd verəm.İllərlə görmədiyim qohumlardı,dostlardı,oturub onlarla yeyirəm,içirəm,yaxınlarımdan doyumluğumu alıram.Burda pis nə var ki? Kim mənim yerimdə olsaydı,belə edərdi.Ürəyini sıxma,iş axtarıb tapacam,işləyəcəyəm,yenə qazanacağam.Yəni öz vətənimdə iş tapmayacağam? Oğlunun könlünü alması ananı sakitləşdirsə də,ürəyindəki sıxıntı azalmadı.Oğlu ilə bahəm gəlinin bir çox hərəkətləri Çəməngüldə təlaş yaradırdı.Olyanın özünü açıq-saçıq aparması,çox vaxt ərini saymaması ananın heç xoşuna gəlmirdi.Evdə artıq söz-söhbətin yaranacağından ehtiyatlanan Çəməngül hələlik susmağa üstünlük verirdi.Onsuz da nə qədər istəsə də,ötən bir ayda gəlini və nəvə-ləri ilə ürəyincə doğmalıq hissi yarada bilməmişdi.Bir-birlərinin dillərini yaxşı bilməmələrindən,hərdən aralarında anlaşılmazlıq baş verirdi.Dinməyib səbrini basırdı,qonum-qonşu qınayardı ki,illərdi “gəlin-gəlin” deyir,indi bir gəlini də yola vermir.Anasının və Olyanın qınağından bezən Paşa işləməyi qərara alıb,kənddə iş tapmaq həvəsinə düşdü.Savadı,əlində bir sənəti olmayan Paşa bu yaşınadək ömrünü Şimalda,tayqa meşələrini qırmaqla keçirmişdi.Burda isə nə tayqa vardı,nə də ağac doğrayana ehtiyac.Hökmən yeni bir sənət öyrənməyə məcbur idi.Heç nə əlindən gəlmədiyi üçün adi fəhləlikdən savayı bir işə yaramırdı.Kənddə isə əsas məşğuliyyət mal-qara saxlamaq,naxıra getmək,yer əkmək idi.Əsgər gedənəcən bu işləri sevmədən,candərdi edən Paşaya bu yaşında çətin iş hesab etdiyi təsərrüfata yenidən belini əymək ağır gəlirdi.Yəni bu boyda kənddə və ya rayonda ona bir fəhlə işi tapılmayacaqdı? O,tanıdığı dost-tanışdan nə qədər soraq etsə də ürəyinə yatan iş tapılmadı.Düzünə qalsa kənddə orta məktəb müəllimlərindən başqa heç kəsin daimi işi yox idi.Onlar da yeni doğulan uşaqların sayının azaldığına görə gələcəkdə işlərini itirəcəklərinə indidən əndişələnirdilər.İçkiyə meyilli olması barədə yayılan söhbətlər öz ağır nəticəsini vermişdi.Fəhləyə ehtiyac olan yaxın kəndlərdə də kimsə onu hər hansı işə götürmək istəmirdi.Fəhlə işləməkdən ötrü yüz kilometrlərlə uzaq olan Bakıya getməkdən ayrı yolu qalmamışdı.Deyilənlərə görə,şəhərin müxtəlif nöqtələrində,xüsusilə yol kənarlarında camaat arasında “qul bazarı” adlanan yerlər vardı.O yerlərin birində dayanıb günlərlə iş gözləməli olurdun.Bəxtin gətirsəydi,hansısa varlının üç gün – beş gün işinə yarıyırdın,sonra yenə iş axtarmalı olurdun.Vətənində belə aqibətlə qarşılaşacağını Paşa heç vaxt ağlına gətirməmişdi.Ən adi iş hesab edilən fəhlə işi də tükənmişdi.Rayondakı bir neçə idarədə tapılan fəhləliyin də elə az əməkhaqqısı vardı ki,o işi də işləməyə dəyməzdi.Görmüşdü ki,vəzifə üçün rüşvət alarlar.İndi dünya dəyişmişdi,yaxşı maaşlı fəhlə işinə təyin edilmək üçün yüksək məbləğdə rüşvət istəyirdilər.“Ay balam,mən vəzifə istəmirəm ki,rüşvət verəm,hamballığa da rüşvət?” – Paşa heyrətlənirdi.O,kəndinə necə böyük həsrətlə,ümidlərlə gəlmişdi.Yatıb yuxusuna da girməzdi ki,onu öz torpağında,diyarında belə çətinliklər gözləyir,normal yaşamaq üçün nə qədər əzablar çəkməlidir… “Bu da Vətən!” Qayıtmasına peşman olmuşdu.Nə etsin,yenidən geriyəmi qayıtsın? Ona gülməzlərmi? Deməzlərmi tərifli torpağını niyə atıb döndün? Yox! Acından ölsə də qayıtmayacaqdı… Düşündükcə ürəyi sıxılırdı.Bu sıxıntını sakitləşdirməyin asan yolu içmək idi.“Qınayırlar ki,Paşa çox içir,-özünə haqq qazandırırdı – mən bədbəxt oğlu içməyim,bəs nə edim?” İş dalınca Bakıya getmək ona heç cürə sərf etmirdi.Əvvəla,necə iş tapacağı məlum deyildi.Tapsaydı belə harada yaşayacaqdı? Ailəsini kənddə qoyub getsə qazancının çoxusu yollara gedib-qayıtmağa sərf olunacaqdı.Yox,əgər ailəsini də aparmaq istəsə,onda kirayədə yaşamaqla bağlı daha ağır xərclər meydana çıxacaqdı.Əlində bir sənəti olmayan,gəncliyi ötmüş adama kim dolanışıqlı iş verəcəkdi? Alver etmək də əlindən gəlmir ki,başını birtəhər dolandırsın.On gün iş axtarışından heç nə əldə etməyən Paşanı sonda gücü yenə arağa çatmışdı.Tək içməyi sevməyən Paşa yaxınlıqdakı qonşulardan rastına çıxanı təkidlə ona yoldaşlıq etməyə dəvət edirdi.Bir çox qonşular onun dəvətini qəbul etməsələr də arxa küçədəki qonşu Bilal müftə yemək-içməyin qənimi olduğundan Paşanın dəvətinə həvəslə razılaşırdı.Paşadan on yaş böyük olan Bilal əsasən,ətraf kəndlərdən yığdığı hər növ metal tullantılarının alveri ilə məşğul olduğundan qəpiyinin də qədrini bilirdi.Yenidən başlanan yüngülvari qonaqlıqlar Çəməngülü yavaş-yavaş hövsələdən çıxardırdı.Təzədən içkiyə başlamaq,bu artıq əsl əyyaşlıqdır,-ana içində qeyzlənirdi.Oğlunun dərdini ürəyində gəzdirməkdən yorulan Çəməngül daha dözməyib kürəkəninə,qohum-əqrabasına,özünə yaxın,qohum hesab etdiyi kişilərə Paşaya kömək etmələrini,sərfəli bir iş tapmalarını yalvarırdı:-Qurban olum sizə,bu bədbəxtə iş tapın,bir yana çıxsın.Yazıqdı,ailəsi,balaları var.Evdə Aynanın qınağından yorulan Əhməd qaynanasının qarşısında and-aman edirdi:-Xala,vallah-billah,dəfələrlə iş yeri demişəm,hərəsinə bir bəhanə edir,qulp qoyur.Canım üçün bunun işləməyə könlü,həvəsi yoxdur.İstəsə,baxmaz pisə,yaxşıya işləyər.Bir işə deyir pulu azdı,o birisinə deyir gücüm çatmaz,digərinin yeri uzaqdı.Məndən beş betər,sənətin yox,savadın yox,pulun yox.Bu halətlə kim sənə arzuladığın işi yetirəcək? Xala,sən özün de,mən neyniyim? Güclə qolundan tutub işə aparım? Uşaq deyil ki,üstünə qışqırım,ya döyüb qorxuzum.Bax,mən baş çobanam,prokurorun qoyun sürüsünü otarıram.Xozeyindən iznini alım,gəlsin qoşulsun bizə.Görüm gəlirmi? Kəndə qayıtdığı iki aya yaxın az vaxt ərzində Paşanın içkiyə aludəciliyi artıq böyükdən-kiçiyə – hamıya əyan olmuşdu.Bu da onun camaat arasında tamamilə gözdən düşməsinə gətirib çıxarmışdı.Özünü əyyaş kimi tanıtdırdığından,işi olanlar da soraqlaşanda müxtəlif bəhanələrlə ondan imtina edirdilər.Paşa hər gün günortayadək yatar,günortadan sonra bir neçə saat həyət-bacada özünə bir iş tapıb başını qarışdırar,axşamtərəfi ya qonşulardaqn,ya da küçədən keçən tanışlardan birini təkidlə dəvət edib yarımlitrin başına daş salar,kefi düzələndən sonra kimsəyə əhəmiyyət verməyib yatağına uzanıb xorna çəkib yatardı.Tanış-biliş tapmayanda onu tək qoymamağı,bir rumka da olsa yoldaşlıq etməsi üçün Olyaya yalvarardı.Sanki,Allah onu yalnız içməyə və yatmağa yaratmışdı.Təsadüfən bir gün içməsə bütün əhvalı pozulur,xəstəhal olurdu.İçməyəndə ürəyindəki sıxıntıdan,təklikdən darıxırdı,bilmirdi nə etsin.Vətəninə,kəndinə qayıtsa da,doğmalar içində yenə özünü kimsəsiz,qərib duyurdu.Onu anlamaq istəyən yox idi.Əksinə,hamı onun düşündüklərini yanlış,haqsız sayıb irad tuturdular.İçəndə isə qəlbini incidən sualların cavabını axtarmayıb,tənhalığından qurtulub,dünyanı unudurdu.Bir müddət Paşa ilə içki yoldaşlığı edən Bilal hər dəfə həyətə gəlib gedəndə,Çəməngülün bir söz deməsə də,qınaq dolu baxışları ilə rastlaşardı.İlk günlər əhəmiyyət vermədiyi töhmətedici nəzərlər günü-gündən vicdanını ağrıdırdı.Çəməngül susub baxışları ilə onu elə süzürdü ki,guya Paşanın hər gün araq içməyinə o günahkar idi.“Axı mən neyləyim,-Bilal ürəyində özünə haqq verirdi,-mən demirəm ki,gəl içək.O gəlib məni evimdən çağırır,xahiş edir ki,gəl mənə yoldaşlıq elə.Necə etiraz edim,gəlməyim bəs nə edim?” Amma,özünü nə qədər haqlı saysa da Çəməngülün,Olyanın,uşaqların tənəli baxışlarına çox davam gətirməyib Paşanın qonaqlıqlarından kənarlaşmaq üçün cürbəcür bəhanələr uydurmağa başladı.Gah özünü xəstəliyə vurdu,gah oğluna guya qonşu kənddə olduğunu dedizdirib,evdə gizləndi.Belə olanda Paşa atasının əvəzinə oğlu Yafəsi tərəf müqabil seçdi.Yafəs bir ildən çox idi əsgərlikdən qayıtmışdı.O da daimi iş tapa bilməmişdi.Odur ki,rastına nə iş çıxsa işləyirdi.Evlərdə fəhləlik edirdi,atasına qoşulub metal tullantısı,dəri,köhnə əşya yığır,pul çıxaran hər növ alverə girişirdi.Bəzən elə günləri olurdu ki,ruzisi hər yandan bağlanır,boş bekar qalıb evdə gününü televizora baxmaqla keçirirdi.Belə günlərin birində axşamtərəfi qonşuları Paşanın yenə qapılarının ağzına gəlib atasını səslədiyini eşitdi:-Ay Bilal,Bilal hey,bəri bax.Yafəsin kəndin hər bir sakini kimi Paşa haqqında tam məlumatı vardı.Bilirdi ki,Paşa uzun müddət qəriblikdə yaşayan,heç kimə pisliyi keçməyən,ancaq,hər gün içməyi sevən adi bir adamdır.Neçə vaxtdır,demək olar ki,hər gün atasını çağırıb özünə yoldaşlıq etməyə məcbur edir.Lakin,atası Paşagilin evindəki narazılığı duyub iki-üç gün idi gizlənir,Paşanın gözündən yayınmağa çalışırdı.Bu gün də tapşırmışdı ki,Paşa gəlib məni soruşsa,deyin evdə yoxam.İstəmirəm elə yeyib-içməyi ki,ondan ötrü Çəməngül mənə nifrətlə baxsın.-Paşa dayı,atam evdə yoxdu,rayona gedib.-Gec qayıdacaq? Allah xeyirli eləsin,rayonda neynir bu qədər? Elə nə vaxt soruşuram rayondadı.Yaxşı,-bir az fikrə getdi,-balası,sənin adın necə oldu?-Yafəs.-Ya-şa.Yaşın neçədi?-İyirmi iki.-Əla,Sən böyük kişi imişsən.Səndən yaxşı yoldaş tapacağam? Bu gündən oldun mənim dostum.Getdik mənimlə,gəl düş qabağıma.-Hara? – Yafəs təəccübləndi.-Gəl deyirəm sənə,görəcəksən.Evin pəncərəsindən Paşanın Bilalın oğlunu yanına salıb bağçadakı tut ağacının altında düzəldilmiş süfrəyə gətirdiyini görən Çəməngül heyrətləndi:Hə,böyüklər qurtardı,indi də başladı dünənki uşaqlarla stəkan vurmağa.Utanmaz.Yafəs bağçaya girənədək Paşanın onu nə üçün çağırdığını bilmirdi.Özündən yaşca böyük olan qonşusunun hansısa işinə yarıyacağını güman edib dinməz addımlayırdı.Paşa ağacın altında düzəldilmiş masaya oturub,onu da dəvət edəndə duruxdu.-Ə,yaxın gəl,keç otur,-Paşa ərklə üstünə çəmkirdi,-niyə durmusan? Sənə çörək kəs deyirəm də,pis söz demirəm ki.Daxilən tərəddüd keçirən Yafəs etiraz edə bilmədi.-Əyləş,utanma.Burda utanılası nə var ki.Bilirsən,mənim xasiyyətim belədir.Tək çörək yeməyi xoşlamıram.Mən sevirəm ki,kiminləsə deyə,gülə söhbətləşə yeyəm,içəm.Bayquş kimi tək olmağı sevmirəm.Neynim,məni də Allah belə yaradıb.Amma,görürəm məni çoxları başa düşmür.Nəsə başqa gözlə baxırlar.Hə,başla,söhbət elə,mənə özündən danış.Yafəs şəxsən tanımadığı adamın ona bu cür xoş münasibətindən həyacanlanıb sıxılırdı.Görəsən atası onu danlamayacaqdı? Bilmirdi nədən başlasın.-Hə,nə işlə məşğulsan? İşləyirsən,oxuyursan?-İş var ki,işləyim? Olanda işləyirəm,olmayanda da günümü boş-bekar keçirirəm.-Onda yaxşı tapmışıq bir-birimizi.İkimiz də eyni dərdliyik.Elə mən də sənin günündəyəm.Sən heç olmasa hərdənbir hansısa işin qulpundan yapışırsan,mənə heç o da qismət olmur.Eh,-Paşa ah çəkdi,bir qədər aralıda oynayan uşaqlarına tərəf çığırdı,-anana de qaşıq gətirsin.Qaşıqlar yaddan çıxıb.Hə,qardaş,düz üç aydır,dünyanın o başından basa-basa gəlmişəm.Bura mənim vətənimdir,elimdi-obamdı.Anamı istəyib gəlmişəm.Bir ay gəlişimi bayram etmişəm.Ancaq,nə olsun.İşləmək istəyirəm,iş qəhətə çıxıb.Demədiyim adam,axtarmadığım yer qalmayıb.Bu boyda gen dünyada yönlü bir iş tapılmır.Vaxtında ağlım olmayıb oxuyub ali təhsil alım,bir parça kağız olsun əlimdə.İndi də gecdi.Nə edim,işsizlikdən,acından ölməliyəmmi? Qəriblikdə əlimdə sənətim vardı,alışmışdım işimə.Vətən deyib atıb gəldim.Burda da elə vecsiz işlər var ki,heç əl bulamağa dəyməz.Fərli işə görə də durub anamı,ailəmi də atıb çöllərə düşmək də mənə yaraşmaz.Kənddən,evimdən ayrılacaqdımsa,daha niyə gəlirdim?! Bəlkə düz demrəm? Hə bu da “Mat Rodina”-Ana Vətən! Başla yeməyə,dayanma,mən hələ çox danışacağam.Hərdən vətənə də yazığım gəlir.Onu zorlayıb sərvətlərini talayan acgöz xislətli “əjdahaları" ilə yanaşı mənm kimi ədalətsizliyə boyun əyən acizləri olduğuna görə.Bax,məni qınayırlar ki,içkidən başın ayılmır,bəs başı ancaq qarnına qarışan bu camaata nə deyəsən? Eh ,şeytanın felinə uyub,lənətlənib bu millət içi mən qarışıq… Şimalda bir qaqauz dostum vardı.O da mənim kimi vətəni üçün darıxardı.Həmişə deyərdi ki,xalqını və torpağını qiymətləndirməyi bacarmayanlar,haqqı unudub təkcə cəmdəkləri üçün yaşayanlar Allah tərəfindən lənətlənmiş olurlar.Yəqin mən də onun dediyi lənətə gələnlərdənəm… Hə,nə oldu,qaşıq gəlib çıxmadı? Olya! Uşaqlar deyəsən onun sözlərinə əhəmiyyət verməyib oyunlarından ayrılmaq istəməmişdilər.-Özün gətir.Özgəsi deyil,qonşumuz Bilalın oğludur.Qaşıqları süfrəyə gətirən Olya nəzakət xatirinə başını tərpədib:-“Rada”,-dedi.Paşanın indi də cavan oğlanı yoldaş tapmasına ürəyində gülən Olya gözucu Yafəsi süzdü.Onun Şimallı oğlanlar kimi ucaboy olması xoşuna gəldi.Baxışları da iti idi,eynən on səkkiz il əvvəlki Paşanın qaynayan gözləri kimi.Olya o illəri bir anlığa xatırlayıb köks ötürdü.Aralanıb uşaqlar oynayan səmtə getdi.-Bilal hardadır,neçə gündü gözümə dəymir?-Başı qarışıqdır,ona görə.-İş tapıb?-İş deyəndə,belə də müvəqqətidir.-Olsun,təki olsun.Biz görüşəndə o da işsizlikdən şikayətlənirdi.Eh,kaş mən də onun kimi müharıbə iştirakçısı olaydım.Sonra da görüm mənə necə iş vermirlər? Axır illərdə şimaldakı qəsəbəmizə yaşamağa çoxlu erməni köçüb gəlmişdi.Birindən soruşdum,əgər yaşamayacağdızsa niyə torpağımızda müharibə aparırdız? Qayıtdı ki,o müharibə nə bizlikdir,nə də sizlik,bir tuği-lənətdir dolanıb boğazımıza… Atan fərasətsizdir.Taxsır anamdadı,məni vaxtında qoysaydı gəlib döyüşərdim,indi isə iş,ehtiram tələb edərdim-Kimdən? –Yafəs soruşdu.-Kim qiymət verəcəkdi? Atam təkcə iştirakçı yox,həm də əlildir,döyüş vaxtı kontuziya alıb,bədənində qəlpə yaraları var.Amma nə olsun? Daimi işi olmadığından ağrıları tərpənəndə dərman almağa verdikləri əlillik pulu da çatmır.Şikayətlənəndə də deyirlər ki,sənə yalvarmamışdıq ki,könüllü cəbhəyə gedəsən,get başına çarə qıl,özün özünə iş tap.Ona görə də arağı çox vaxt dərdini dağıtmaq üçün içir.-Əclaflar,simasızlar… İnsanları sındırırlar işsizlik ilə.İşsizlik həqiqətən,nə böyük bəla imiş.Hamısı iş təcrübəsi olan otuz yaşınadək fəhlə axtarır.Bəs yaşı çox olanlar neyləsin,ölsünlərmi? Bu vicdansızlar nə vaxtsa həyatda uduza biləcəklərini,özləri də işsiz qalacaqlarını düşünmürlərmi? Bir vaxtlar bizə haqqında danışılan insanı insana qarşı canavara döndərən,vəhşi kapitalizm budur.Ya-dındadır? Yox,sənin yadında olmaz,onda ağlın kəsməzdi.O qədrini bilmədiyimiz sosialzm vaxtında adamı işsiz görəndə tutub polis şöbəsinə aparardılar,iş kəsərdilər.Harada olur olsun,bir iş tapıb məcburi işlədərdilər.İndi tərsinə olub.Hamı iş axtarır.Tapanda da rüşvət istəyirlər.Allahın hambal işi nə olan şeydi ki,ona görə də gərək rüşvət verəsən.O gün birisindən eşitmişəm,qohumu aeroportda araba ilə yükdaşıyan işləmək üçün filan qədər dollar rüşvət verib.Vallah,yerimdə qurudum,qaldım.Belə də millət olar? Ay kişi,orda,Şimalda işin qədəri yoxdu,nə rüşvət,nə filan.Təki sən işlə,pulunu da artıqlaması ilə alacaqsan.İşsiz qalıb özünü faydasız hiss etmək nə yaman ağır şeymiş.Nə bileydim ki,gəlib iş tapa bilməyəcəyəm,torpaq çəkdi məni gətirdi.Bilirsən,bu təpələr,bu dağlar üçün nə qədər darıxmışam? İllərdən bəri həsrətini çəkmişəm… Bax,bu tut ağacını görürsən? Uşaqlığım bu ağacda keçib.Darıxan kimi dırmaşardım budaqlarına.Anam həmişə məni danlayardı:ay oğul,yenə nədi ağaca çıxmısan? Mahnı da dilimdən düşməzdi:Tut ağacı boyunca,tut yemədim doyunca… Şimalda anamı düşünəndə bu tut ağacını da xatırlayırdım.Deyirdim,Allah,məni o ağacın altında öldür,heç dərdim olmaz… Uşaq vaxtı rəhmətlik atam tut agacına olan sevgimi görüb mənə danışmışdı ki,bax ha,bu ağac dönüklüyü,xəyanəti sevmir.Nə vaxt ona xəyanət etsən meyvəsi il-ildən azalacaq,qurumağa başlayacaq.İndi anam deyir ki,on ildən çoxdur fərli tut üzünə həsrətik.Deyirəm,ay ana,mən yox idim,ağac küsmüşdü.Daha gəlmişəm,bu il tut bol olacaq.Amma,ürəyimə gəlir ki,birdən mənimlə barışmaq istəmədi,onda nə edəcəyəm? Hə ,nə isə,başını çox ağrıtmayım,danışmaqla dərdim qurtaran deyil,süz araqdan,yoldaşlıq elə,vuraq,eynimiz açılsın.-Mümkünsə,mən içməyim,-Yafəs çəkinə-çəkinə dedi.-Yox,elə şey yoxdu.Azca da olsa içməlisən.Mənə yoldaşlıq elə də,bu olmadı ki.Nə olsun ki,yaşca məndən cavansan.Çox keçməyəcək,sən də evlənib kişi-ailə başçısı olacaqsan.Əsgərlikdə olmusan?-Bir ildir qayıtmışam.-Hətta qurtarmısan.Bax,səni sıxan işsizlikdi.İşin,qazancın olsa,günü sabah evlənərsən.Elə deyil? Yafəs razılaşaraq başını tərpədib təsdiqlədi.-Hə qardaş,götür,tanışlığımızın sağlığına! Paşa Yafəsi gözləmədən qədəhi başına çəkdi.Yeməkdən bir neçə tikə yeyib Yafəsə deyindi:-İçsənə,nə gözləyirsən? Cavanlığına görə sıxılma.Çox da ki,kiçiksən.Bayaq da dedim.Yaşın içməyə çatır.Beş-on il keçəcək,sən də mənim kimi yaşa dolacaqsan.Arzu edirəm heç mənim günümə düşməyəsən.Eh,mən bu yaşımadək nələr çəkmişəm,bilməsən yaxşıdır.Yaxşı günlərim də çox olub.Gəl ki,axırı budu:yararsız,lazımsız,kimsənin qəbul etmək istəmədiyi tənhalaşmış insan.Alkoqolik,-yenidən süzərkən qədəh əlində titrəyib araq yerə tökülsə də,sözünə davam etdi:– Hə,hə,belədir ki,var.Bilirəm,çoxları mənim üçün belə düşünür,gərəksiz sayırlar.Bəlkə də iş tapa bilməməyimin bir səbəbi də budur.Nə yazıq ki,mən heç kimi,anamı da inandıra bilmirəm ki,gündə,ya iki gündən bir,iki yüz,üç yüz qram içmək “piyaniskəlik” deyil.Bu mənim adi,gündəlik tələbatımdır.Uzun illər belə yaşamışam,bir günün içində xasiyyətimi necə dəyişim? Bax,bir adamla işim yox,artıq,əskik hərəkətim yox.Uzaqbaşı canıma,cibimə ziyan vururam da,elə deyil? Onda bu camaata nə düşüb mənim dərdimi çəkirlər? “Piyaniskalıq” ona deyərəm ki,içməyin qədəri olmaya,özünü apara bilməyəsən.İnan Allaha bu insanlar o qədər eybəcər,günah işlərlə məşğuldurlar ki,mənim içməyim onların yanında toya getməlidir.Adlarını sahibkar qoyub vəzifəli adamlarına güvənənlər vicdanlarına tüpürüb dədə malı kimi hər şeyi,az qala hər qarışı öz aralarında bölüblər.Adamların əksəriyyəti bir-birinə atmaqla,aldatmaqla,camaatın cibinə girməklə məşğuldur.Kim kimi aldatdı,kim-kimə badalaq gəldidi.Heç kim də bundan ötrü nə utanmır,nə əzab çəkmir.Əksinə,hünər,fəxr,qabiliyyət hesab edilir.Təmiz,vicdanlı yaşayana maymaq,əfəl kimi baxırlar.Sən heç görmüsən bizim millət hardasa qayda ilə növbəyə düzülsün? Mümkün iş deyil.Sira ilə düzülməyi əskiklik bilirlər.Biri “knijka” çıxaracaq ki,mən veteranam,biri deyəcək mən xəstəyəm,biri əliuşaqlı olacaq,digəri tanış,qohum tapıb irəli soxulacaq,hərə bir bəhanə ilə başqasının haqqını tapdalayıb qabağa dürtülməyə çalışacaq.Bir basabas,qırhaqır başlayacaq,gəl görəsən.Qadınlı-kişili bu basabasdan diribaş çıxanlar nəyisə əldə edəndə kənardan özlərinə baxıb xəcalət çəkməkdənsə,fərasətləri ilə qürurlanıb yerə,göyə sığmırlar.Bilirsən bu nə deməkdir? Sadəcə öküzlükdür,adamlıq deyil.Həsənsoxdu və basməmmədi az qala normal həyat tərzinə çevrilib.Allah,sən niyə məni bu camaatdan yaratdın? Qardaş,torpağı işğal edilən ölkədə nə qədər general olar? Toy generalları ilə xalq artistlərinin sayının qədəri yoxdu.Mən əsgərliyə gedəndə camaatda bir-birinə hörmət vardı,qayğı vardı.Bunların mənəviyyatını kim,nə pozdu? Müstəqillikmi,yoxsa kapitalizimmi ? O gün iş dalınca məhləyə çıxmışdım,küçədə ədəbiyyat məllimimə rast gəldim.Soruşuram ki,məllim,siz bilərsiz,mən belə ömür sürməliyyəmmi? Cavab verdi ki,biz hamımız layiq olduğumuz həyatı yaşayırıq… Gəl birini də içək ,nə qədər danışsam da düzələsi deyil.Bir də ki,dünyanın dərdi bizə qalmayıb,bizə qalan elə budur,-o,həvəslə qədəhlərə araq süzdü.Məcburən qulaq asdığı söhbət yorucu olsa belə,Yafəs onun dediklərini başı ilə təsdiqlədi.Lakin digər insanlar kimi Paşa da,düşdüyü vəziyyətə görə özünü yox,ətrafdakıları günahkar sayırdı.Hər halda fərqli həyat tərzi yaşamış,müəyyən həyat təcrübəsinə malik bir insanın fikirləri,düşüncələri Yafəsə müəyyən qədər maraqlı idi.-Ən vacibini unutdum,-Paşa xatırlayıb davam etdi,-dal qapı məsələsi.Dal qapı nədi? Könüllü rüşvət.Rüşvət bu millətin qanına elə işləyib ki,hələ çox illər düzəlməz.Nə alan yorulur,nə verən.Təsəvvür edirsən,qanuni işini görmək üçün hər yerdə rüşvət umurlar.Qanunsuz demirəm ha.Haqq üçün gərək haq verəsən.Hə,deməli,bütün bunlar eyib,günah sayılmır,gəl ki,mənim araq içməyim utanc hərəkət hesab edilir.Düzgündürmü bu? Sən fikir ver.Vətənə gələndən beş gün sonra benzinin qiyməti artdı.Televizorda birisi izah edirdi ki,benzini ən çox sərf edən varlılardır.Guya məqsəd varlıların pulunu büdcəyə yığıb kasıbların müavinətini artırmaqdır.Kələkbazlar… Nəticəsi nə oldu? Dalısıyca varlı sahibkarlar istehsal etdiyi malların qiymətlərini artırdılar.Ərzaq artdı,hər şeyin qiyməti qalxdı.Hətta rüşvət də artdı.Ən çox qazanan isə rüşvət alanlar oldu.Rüşvəti artıra-artıra hara gedir bu camaat? Göyə qalxan rüşvətin görəsən nə zamansa azalan,dayanan vaxtı olacaq? Fəhləliyə götürmək üçün üç ay əvvəl istədiklərinə bu gün qane olmurlar.Aradanbir birini həbs edib gözə kül atırlar,görünsün ki,rüsvətə qarşı mübarizə aparırlar.Məni ağrıdan da odur ki,niyə mənim vətənim belə olsun? Axı nə səbəbə? Bu qədər nefti,qazı,təbii sərvətləri… Kimlərsə dədəsinin malı kimi torpağın varını sökür,talayır,xaricdə villalar alır,bizim sayaq kasıblar isə bir parça çörək üçün günlərlə,aylarla iş axtarır.Allahım haqqı,bu xalq,bu torpaq qarğışa gəlib.Bizə düşmən lazım deyil,özümüz özümüzün düşməniyik,qənimiyik… Sonra da gəl döz,içmə.Paşanın özünəməxsus məntiqi Yafəsi də düşündürürdü:“Doğrudan,bu “alkoqolik” bəzi sözləri düz deyir.Dünyanın o başından,ev-eşiyini atıb durub gələsən doğma yurduna,sonra da bir gün-güzəran qura bilməyəsən.Qınamalı deyil,münasib bir iş olsaydı,yazıq işləyərdi.Mənə nə var,subay adamam,işləməyəndə uzaqbaşı soyxaşacağam Bilalın canına.Bu bədbəxtə kim kömək edəcək,Çəməngülün təqaüdü ilə haracan getmək olar? Arvadı,uşaqları.Amma,pis çıxmasın,arvadı əntiqədi,xalis kitablarda yazılan şimal gözəlidir ki,var:sarışın saçlar,dərisi də bəyaz,qar kimi”.-Nə oldu,nöş içmirsən,yemirsən,-Paşa onu fikrindən ayırdı.-Sağ ol Paşa dayı,Allah artıq etsin.Bəsdi,icazə ver daha mən gedim.Arağın təsirindən xumarlanan Paşa ləngər vuraraq ayağa qalxdı:-İşin varsa,get,babat iş yeri bilsən,mənə də xəbər elə.Vaxtın olanda da gəl,beləcə oturub dərdləşək.Görürəm yaxşı oğlansan,bizimki tutacaq.Bu tanışlıqdan sonra hər gün olmasa da,iki-üç gündən bir Yafəs bağçada,həmin yerdə Paşanın qonağı olurdu.Çox vaxt Paşa dəvət edirdi,bəzən də özü gəlirdi.Az müddətdə xoş qılığı ilə evdəkilərin hamısının rəğbətini qazanmaq üzrə idi.Uşaqlarla uşaq kimi davranır,Çəməngülü görəndə ehtiramla,Olyanı görəndə isə nəzakətlə salamlaşırdı.Arabir qoltuğunda gizlədərək araq gətirirdi.Paşa sözdə etiraz etsə də,Yafəsin belə qabiliyyət sahibi olması xoşuna gəlirdi.Yafəs gəlməyən günlərdə darıxan,onu kiçik qardaşı adlandıran Paşa,getdikcə onunla az qala ailə üzvü kimi rəftar edirdi.Yafəsin yanında çəkinmədən nə istəyir danışır,Olya ilə zarafatlaşır,arvadına onlarla birlikdə yemək yeməsini israr edirdi.Olya əvvəlcə etiraz etsə də,sonradan bir söz demədən Paşanın dəvəti ilə süfrəyə qoşulurdu.O,kənddə yaşadığı aylar ərzində yerli dili xeyli öyrənsə də,yeri gələndə fikrini dolğunluqla qarşı tərəfə çatdırmaqda çətinlik çəkirdi.Çoxdan bəri ürəyində yığılıb qalanları kiminləsə danışmaq,qəlbini boşaltmaq istəyirdi.Nə uşaqları,nə də Paşa onun sözlərini dinləmək,hisslərinə əhəmiyyət vermək istəmirdilər.Bu cəhətdən Yafəsin rus dilini az da olsa bilməsi,onun üçün göydəndüşmə oldu.Yad ölkədə nəhayət,özünə bir həmsöhbət tapmışdı.Yafəsin mehribanlığı,mədəni davranışı Çəməngülün xoşuna gəlsə də,Paşanın ona bu qədər üz verməsi onunla ailə üzvü kimi rəftar etməsi heç ürəyindən deyildi.Axı,harda görünüb ki,özgənin həddi-buluğa çatmış oğlunu süfrənin başına keçirəsən,azmış kimi ailəni də oturdasan onun yanında,nə gəldi danışasan.Fikri gedib gəldiyi yerə,daha fikirləşmir ki,bura kənddi,arxamızca söz deyib “vedrə qoşarlar”.-Ay oğul,adam arvadını gətirib yad kişinin yanında oturdar? Nəyindi o gədə sənin,eləmisən gülməşəkər,keçirmisən yuxarı başa.Nə olsun ki,qonşunun oğludu,nə bilirsən onun qəlbini,niyyətini?-Ay ana,-Paşa adəti üzrə anasını axıracan dinləməyib,etiraz səsini qaldırırdı,-o uşağın bizə qarşı nə pis niyyəti olacaq? Sən də kölgəsindən qorxansan ey.Kimdi bəyəm? Öz elimizin,kəndimizin,qonşumuzun uşağıdı da.İnsana qonşudan yaxın əziz adam var?-Uşaq.Uşağa bax e.Özünə sərf edəndə kişi sayırsan,sərf etməyəndə uşaq.Onun tayları arvad saxlayır,uşaq böyüdür.Çəməngülün narazılığı səbəbsiz deyildi.O,dəfələrlə kənardan gizlicə Yafəsin Olyaya dikilən baxışlarında heç də xoş olmayan işartılar sezmişdi və ürəyində oğluna acığı tutmuşdu.Kişi də məgər beyni isti cavanın qabağına arvadını çıxardar? Arvad da ki,qanı qanından olmayan yeddi diyar o yana yad qızı ola.Əlbəttə,birinci dəfə gördüyü andan Olya Yafəsin baxışlarından ona heyranlığını duymuşdu.Buna elə də əhəmiyyət verməmişdi.Təbii qanunauyğun hal saymışdı.Göz yaranıb baxmağa,illah da ki,kişinin qarşısına yaraşıqlı qadın çıxa.Demək,o,hələ ki gözəlliyini itirməyib,-məmnunluqla düşünürdü.Və qəlbinin dərinliyində bu gözəlliyi qiymətləndirə bilənə qəzəb yox,şəxsi rəğbət yaranmışdı.İnsan üçün,xüsusilə qadın üçün həyatda diqqətdən gərəkli nə ola bilər? Həmin diqqəti ifadə edən sözlər deyilmi qadını yoldan çıxaran.Sonra da deyirlər “qadınlar qulaqları ilə sevirlər”.Artıq iki ildən çox idi ki,o,könlünə rahatlıq gətirən diqqətə tamarzı idi.Paşa daha onu yetərincə əzizləmirdi.Yataqdakı keçmiş diribaşlığı qalmamışdı.Hər gün içdiyi araq Paşanı quru,acıdil,yöndəmsiz kişiyə çevirmişdi.Düzdür,özü də ötən illər ərzində yaşlaşmış,azacıq şişmanlaşmışdı.Gəl ki,ürəyi dəyişməmişdi,on beş il əvvəlkindən də fəal sevilmək,sevişmək üçün döyünürdü.Qısası,Yafəsin baxışları,onda xoş duyğular yaratsa da,ciddi nəsə düşünmək mənasız idi.Özündən xeyli kiçik oğlanla hansı münasibətdən danışmaq olar? İnsandı da,xoşu gəlir məndən,qoy gəlsin,burda pis nə var ki,-fikirləşirdi.Lakin,məsələ heç də adi deyildi.Yafəsin Olya ilə münasibəti yaxınlaşdıqca günü-gündən qadına heyranlığı artırdı.O,hər dəfə görüşərkən qəlbində yaranan təlatümləri hiss etsə də nə baş verdiyini tam anlaya bilmirdi.“Dayı” dediyi adamla dostluq edə-edə,arvadını xoşlamaq nə dərəcədə düzgün idi? Buna namərdlikdən başqa nə ad vermək olardı? Ancaq,ağlı dərk edəni ürəyi qəbul etmirdi.Belə gözəl qadına laqeyd qalmağı bacarmırdı.Doğru söz imiş:meşədə armudun yaxşısı ayıya qismət olarmış,-düşünürdü Yafəs.Paşa isə ayıdan da pis günə qalmışdı.Ara vermədən içkiyə qurşanması getdikcə bədənini qurudur,arıqlayıb çöpə dönürdü.İşləməyə cəhd etsə də,arağın ucbatından heç bir işə götürmürdülər.Bu gedlişlə Olya onsuz da onunla çox yaşaya bilməyəcəkdi.Gec-tez kimsə Olyanı onun əlindən qoparacaqdı,ya da Olya özü uşaqlarını da götürüb,Paşadan canını qurtaracaqdı.Başqası Olyanı əldə edincə,niyə onun olmasın? Bu mümkün idimi? Yafəs günlərlə qəlbində götür-qoy edərkən,bir neçə dostu məsələni artıq yəqinləşdirmişdi:-Ay lotu,bilirsən sən nəsən? Aydındır niyə o həyətdən əl çəkmirsən.Dayının arvadı deyəsən,yaman xoşuna gəlb…-Gic-gic danışıb üstümə şər atmayın,-Yafəs günah üstündə tutulan adam kimi pörtüb qızarmışdı.-Vallahi,Paşa özü gəlib məni çağırır.-Yaxşı da,bizə yox da,-dostları inanmayıb kinayə ilə gülürdülər.Hərdən Yafəsin Paşaya yazığı gəlirdi.Gör nə qədər qəriblikdə yaşayasan,əziyyətlər çəkəsən,gözəl həyat yoldaşın,gül kimi balaların ola,sonra da dönəsən arağın quluna.Kim idi günahkar? Elə o qəriblik,yaşadığı mühit deyildimi bu azarı canına salan? İndi də öz torpağında qarşılaşdığı biganəlik,işsizlik onu tamam içki aludəçısl etmişdi.İki aylıq get-gəldən sonra bir müddət qəlbində özünü günahkar sayıb Paşa ilə münasibəti kəsdi.Paşanın necə reaksiya verəcəyini gözlədi.Paşa uşaqları hər gün onun ardınca göndərsə də,içməyindən də qalmırdı.Artıq tək içməyə də vərdiş almağa başlayanda Yafəs qət etdi ki,o,səbəbkar deyil,olsa da,olmasa da Paşanın araq məhəbbəti bitmir.Bir həftədən çox keçəndən sonra yenidən üzə çıxan Yafəsi Paşa sevinclə qarşıladı:-Ə,Ya-şa,yekə kişisən,neçə gündü uşaqları arxanca göndərirəm.Hardasan,gəlib çıxmırsan? Olmaya xətrinə dəyən olub? Hə? Yoxsa Olya ilə aranda inciklik var? Siz ki,dostlaşmışdınız,düz demirəm? Yafəsin yanaqları allandı:-Yox,yox,heç nə olmayıb,Paşa dayı.Nə sizdən,nə Olya xanımdan inciməmişəm.Qonşu kənddə iş var idi,ordaydım,ona görə gələ bilmirdim.-Bax,özünə iş tapırsan,amma məni neçə aydı arxayın edib gəzirsən ki,sənə iş tapacam.Aparardın da,məni də.-Bilirsən,xırda məsələ idi,əlavə adam gərək olsaydı,sizi də aparardım.O gün Yafəsi görən Olya doğma adamını görübmüş tək xeyli sevinmişdi.Etiraf etməsə də,onun üçün darıxdığını hiss etmişdi.Günlərin birində,məhəllənin dükanında Paşanın boş butulkaları təhvil verib,yenə araq aldığını görəndə,onun nə vaxtsa içkidən aralanıb,normal ailə başçısı olacağına kəskinliklə inamı itdi.O gündən Paşadan zəhləsi getdi:“Alkaşın yekəsidi,evi,ailəni sərfəsizliyə salıb,təkcə boğazını fikirləşən adama,nə olsa azdı.Nahaq ona yazığı gəlirmiş.Bu vəziyyətə düşməyinə heç kim yox,ən birincisi özü imiş günahkar.” Yayın sonuna yaxın Yafəs dostlarından eşitdi ki,kənddən aralı bağlarda müvəqqəti gözətçi yeri boşdur.Yubanmadan xəbəri Paşaya çatdırdı:-İş tapmışam,işləmək istəyirsən? Paşa maraqla soruşdu:-Necə işdir,hardadır?-Bağda,gözətçi işi.Doğrudur,müvəqqətidir,həmişəlik deyil.Üç dörd aylıq olsa da,axırı işdir,bekarçılıqdan yaxşıdır.Əvvəlki vaxtlar olsaydı,Paşa bu işi də bəyənməzdi.Ancaq bıçaq sümüyə dayanmışdı.Gətirdiyi pul tükəndiyindən,etirazın yeri deyildi.Təki iş olsun,azdan,çoxdan xeyri dəyər.Həm də ki,gözətçilik bir çox işlərlə müqayisədə xan-bəy işi idi.Odur ki,Paşanın gözləri işıqlandı.-Hə,razısan? – Yafəs soruşdu.-Əlbəttə,razıyam,-Paşa sevincini birinci anası ilə bölüşmək istədi.Üzünü evə tərəf tutub çağırdı:-Ana,ay ana! Çəməngül arvad oğlunun bağçadakı qonaqlığını görüb əsəbləşdiyindən,adətən belə vaxtlarda evdə oturub,acığından çölə çıxmırdı.-Ruslan,-Paşa böyük oğlunu səslədi,nənəni çağır,deyən sözüm var.Az keçmədi,Çəməngül evin kandarında göründü:-Ana,bilirsən nə olub? Yafəs mənə iş tapıb.Bağda gözətçi.Hə,necədir? Sən də qınayırdın,özündən kiçiklə dostluq edirsən.Gördün ki,əsas məsələ yaş deyil?-Şükür,-Çəməngül cavab verdi,-onu da başacan işləsən,yenə işdi.Bəlkə sonrasına qaydasına düşərsən.-Nə yaxşı,-Olya da sevindi,-Ya-şa,o işi əldən vermə,onu da itirərik.Yafəsin iş tapılmasında vasitəçiliyi,ailədə ona olan etimadın artmasına səbəb oldu.Çəməngül və Olyada Paşa üçün müsbət dəyişikliyin olacağına ümid yarandı.Yafəs isə daha Olya ilə qaynanasının narazı baxışları altında yox,Paşanın gözətçilik etdiyi ərazidə,rahat,arxayın görüşəcəyinə sevindi.Günlər keçdikcə,tezliklə Olyanı əldə edəcəyinə inamı artırdı.Şimal qızı da bir gün belə onu görməyəndə darıxır,görüşməyə can atırdı.Yox,o,Yafəsə heç də vurulmamışdı.Sadəcə vərdiş olmuşdu.Düşdüyü qəriblikdə ürəyinə yaxın adam olmadığından,mehrini ona salmışdı.Bunun bir səbəbi də şimalda olarkən belə,anası ilə bağlı hadisədən sonra Paşa ilə aralarında yaranmış soyuqluğun daha da artıb buzlaşması idi.Kəndə gəldiyi gündən içməkdən başı açılmayan ərinin nəinki ona,öz uşaqlarına da diqqət və nəvazişinin yoxa çıxması qəlbini incidir,qadınlıq qüruruna toxunurdu.Şimalda geniş qəlbli,mehriban təsir bağışlayan Paşa öz torpağına qayıdan kimi tamam dəyişmişdi.Təkcə özünü düşünən,heç nəyi vecinə almayan arsıza dönmüşdü.Orda dil-dil ötürdü ki,Vətənim,anam üçün darıxıb içirəm.Yalanmış.Bu dəyişiklik xasiyyətinə də təsir etmişdi.Ən çox Olyanı hövsələdən çıxardan heç xoşlamadığı xüsusiyyət – yeri olmayan kobudluq yaranmışdı.Əmələ gəlmiş əsəbiliyi pulunun azalmasından,iş tapa bilməməsindən olsa da,münasibətlərə ciddi ziyan vururdu.Əsassız boş bir sözə,ifadəyə,ya da adi bir xırda səhvə görə hirslənib atılıb düşməyi,qan qaraçılıq yaratmağı,başqalarının yanında kobud sözlərlə onu təhqir etməsi ilə özünü gözdən salır,olan azacıq hörmətini də itirirdi.Tək Olya ilə yox,anası ilə də mehribanlığı azalmış,bacısı demək olar ki,ayağını ata evindən kəsmişdi.Sevgidən,məhəbbətdən danışmaq isə gülünc idi.Cənuba gələrkən sakit,mehriban ailədə yaşayacağını xəyal edən Olyanın arzuları demək olar ki,puç olmuşdu.Belə şəraitdə Yafəsin Olyanın qəlbində yer tapması təəccüblü deyildi.Diqqət və xoş münasibəti hər şeydən uca tutan şimal qızına daha onun yaşının az,ya çox olması ,kimin nə düşünüb düşünməməsi də əhəmiyyətsiz idi.Yafəsin uzaq qohumu sayılan Kərim Bakıda yüksək vəzifələrdə işləyən qardaşına və onun qohumlarına güvənib kolxozun bağlarını özbaşına,zorakı,saxta sənədlərlə yiyələmişdi.O,Paşanı müvəqqəti – bir neçə aylığa,kəndin kənarındakı üç hektarlıq meyvə bağına gözətçi götürməyə razılıq verdi.Meyvənin əksəri yığıldığından sahibkarın gözətçiyə az pul ayırması üzündən Paşanın namizədliyinə şərik olan,əngəl çıxan olmadı.Kərim gözətçinin bağın ortasında istirahəti üçün şəraiti olan,yəni içində çarpayı və stol sığışan balaca budka da qoymuşdu.Bağın gözəlliyindən çox,budkanın varlığı Paşanın ürəyincə idi.Tapşırılan sahənin hər tərəfinə göz qoyub gəzəndən sonra bu budkada sərinləmək onun fikrincə dünya malına dəyərdi.Heç demə Paşa sərinləmək deyəndə yeyib-içməyi nəzərdə tutubmuş.Onun gözətçi işləməyi də heç nəyi dəyişmədi,məkandan başqa.İndi süfrə budkada açılır,araq süzülürdü.Gözdən uzaq olduğundan,əksinə,tanışları,xeyli artmışdı.“Stəkan” dostları yağışdan sonra çıxan göbələk kimi çoxalmışdılar.Bəzən günlərlə evə gəlmək istəməyən Paşanın yanına yemək aparmaq üçün bir neçə dəfə bağa gedib qayıtmaq lazım gəlirdi.Bir dəfə axşamtərəfi toranlıqda təkbaşına gələn Olyanın üstünə acıqlanmışdı:-Sənə gərək ki,demişəm,hava qaralanda yanıma tək gəlmə.Ağlın şimala getməsin,burda hər qarışda adama söz qoşurlar.Uşaqlardan birini yanında gətir.Uzaqbaşı,əgər qaranlığa düşsən,Yafəslə gəl.Özbaşına yola çıxma.Paşanın ona etimad göstərməsi Yafəsi,əlbəttə,sevindirmişdi.Olya ilə münasibətdə olmaq daha asanlaşmışdı.İnsanın etibarından sui-istifadə edib ailəsini ələ almaq nə dərəcədə düzgündür? Qəlbindən gələn səs onu bu sualla cırnadırdı.“Yox,elə deyil,-səsə etiraz edirdi,-Olyanın özünün də ona meyli var.Könlü olmasa on yaş böyük qadını o,necə yoldan çıxara bilər? Qız uşağı deyil ki,ağlı kəsməz sayılsın? Bir də ki,günah Paşadadır.Ağlı başında olan kişi içki düşkünü olmaz,arvadını sevər,qoruyar,daha araq şüşəsini yox… Qonşu namusu qorumaq mənəmi qalıb,.?” Olyanın Yafəslə olan dostluğunun,yanaşmanın çox keçmədən bir gün böyüyüb eşqə,qadın-kişi münasibətinə dönəcəyinə şübhəsi yox idi.Yafəs doğrudanmı onu sevirdi? Yoxsa elə-belə əylənmək istəyirdi? Təkliyə düşən kimi Yafəsin şəhvətli baxışları ürəyinə rahatlıq vermirdi.Hərdən təsadüfən oğlanın əli,qolu bədəninə dəydikdə Paşanın neçə aylardı laqeyd qaldığı donmuş ehtirasını ayıldır,içini gizildədirdi.Artıq dözməyib bir dəfə aralarında intim yaxınlığa cəhd də olmuşdu.Xatirindədir,bir axşam bağçada havanın qaralmağından və Paşanın mürgülədiyindən istifadə edən Yafəs söhbətin şirin yerində,gözlənilmədən qolunu belinə dolayıb onu özünə sıxmışdı.Sanki bunu gözləyirmiş kimi Olya da onunla nəfəs-nəfəsə durub,tərəddüd etmədən dodaqlarından bərk-bərk öpmüşdü.Heç nə düşünmədən onu öpməyi Yafəsin qucaqlamasına təşəkkürü,razılığı idimi? Bilmirdi.O,elə bir an idi ki,ağlı hisslərin ixtiyarında olduğundan dərketməsi zəifləmişdi.Kiminsə görəcəyindən ehtiyatlanan və ətrafda qaçışan uşaqların yaxınlaşdığını görən Yafəs onun belini buraxıb aralanmışdı.Nəsə danışmağın yeri deyildi.Gərəksiz bir söz keçirdikləri o şirin anı gözdən salardı.Odur ki,heç nə olmayıbmış kimi mənalı baxışlarla ayrılmışdılar.O gündən hər ikisi ürəklərində həmin şirin anın ardını gətirəcək məkan və zamanı gözləyirdilər.Daha vəziyyət dəyişmişdi.Yeni şəraitdə toranlıq düşənə ləngiyib,bağın sakit guşəsində rahat eşqbazlıq etmək olar,-Yafəs qət etmişdi.Bir müddət keçdi,elə də oldu.Axşamların birində Olya ondan bağa – birlikdə Paşanın yanına getməyi xahiş etdi.Gündüz elektrik cərəyanının müvəqqəti kəsilməsi ucbatından işlərini vaxtında görməyən Olya Paşanın yeməyini günorta çatdıra bilməmişdi.Həqiqət idimi,ya Olya qəsdən yubanmışdı,Yafəs üçün fərqi qalmamışdı.Gözlədiyi fürsət yetişmişdi.Yeməyin alatoranlığadək gecikməsi Paşanı əsəbiləşdirmişdi:-Axmağın qızı,harda itib-batmısan,niyə gəlib çıxmırsan? Nə baş verib ki,bu vaxta qalmısan? Olya günahını etiraf edirək şirin dilini işə saldı:-Pa-şacan,neynim,belə alındı,səhərdən kənddə bizim tərəfin işığını söndürüblər.Gözlədim ki,işıq yanar,mən də yemək hazırlaram.Axşam düşənə qədər gözlədim,anan da yox idi,qonşu məhəllədəki yasa getmişdi.Axırda əlacsızlıqdan birtəhər ocaq qalayıb bişirmişəm.Qaranlıq düşəcəyindən qorxub Yaşanı da özümlə gətirmişəm.Yaxşı,hirslənmə görək.Xörəyin xoş ətri Paşanı sakitləşdirdi:-Bilmirəm,necə edirsən et,məni burda ac qoyma.Eşidirsən,bir də belə olmasın.Heç olmasa günorta uşaqlarla xörək olmasa da,pendir-çörək göndər.Özün bilirsən ki,mən acanda dünya gözümdə qaralır.İndi ki,gecikmisiz,hər ikinizi “ştraf”,cərimə edəcəyəm.Cərimə sözünü eşitcək Olyanın da,Yafəsin də dodağı qaçdı,üzlərinə istər-istəməz təbəssüm yayıldı:Paşanın yüz qramdan savayı nə cəriməsi olacaqdı? Lap yerinə düşdü,-Yafəs ürəyində sevindi,-yüz qram əhval-ruhiyyəni xeyli artıracaqdı.Bir atımlıq barıt qədər hirsi olan Paşa hərəyə yüz qram süzüb içəndən sonra həmişəki halına qayıtdı:-Evə qayıtmaq fikriniz yoxdu? Gün arxadan gəlir? Durun,tələsin,gecəyə düşməyin.Yafəs özünü sadəlövh uşağa bənzətdi:-Bir yerdə qayıdarıq da.Bəs siz evə getmirsiz?-Mən evə qayıdacaqdımsa,sizi neynirdim,elə gəlib evdə çörəyimi yeyərdim.Yox,evə getmirəm,burda gecələcəyəm.Buranın havası əladır.Həm də işimi yerinə yetirirəm,gözətçiliyimi edirəm.-Elə isə biz tərpənək,-Yafəs Olyanı tələsdirdi,-sağ ol,gecən xeyrə qalsın.-Xoş getdiz,yaxşı yol,-yerindən tərpənməyən Paşa xumarlanan gözləri ilə onları yola saldı.Böyük meyvə ağaclarının arası ilə qıvrıla-qıvrıla gedən yol uzaqda işıqları közərən kəndə sarı uzanırdı.Cərgələrlə bitən ağaclar eynisi olmasa da,Olyaya şimaldakı meşələri xatırladırdı.Qəsəbələrinin yanındakı meşə gözlərinin önünə gəldikcə ürəyi sızlayırdı.O ağacların altında yeniyetməliyində,kimsədən çəkinmədən nə qədər sevişmə anları yaşamışdı… Bəxtlərindən göyün üzü də tutqun idi,nə ulduzlar görünürdü,nə də Ay.Beş-on metr getmişdilər,ətrafdakı zil qaranlıqdan daxilən üşünən Olya yanaşı addımladığı Yafəsə sıxıldı:nə yaxşı uşaqlarla gəlmədim,qorxudan ölərdim,-düşündü.Yafəs onun qısılmağına bənd imiş,o dəfəki kimi qolunu belinə dolayaraq qucaqlayıb özünə sıxdı,yumru yançaqlarını qolları arasına aldı.Olyanın reaksiyasını gözləməyib əvvəl yanaqlarından,sonra donunun yaxalığını açıb çiyinlərindən,geniş dolu sinəsindən öpməyə başladı.Yafəsin səbirsizliyindən özünü itirən,fikirləşməyə macal tapmayan Olya bilmədi nə etsin.Acıqlansın,etiraz etsin,yoxsa.Yafəs ona nəfəsini dərməyə,bir qərara gəlməyə aman verməyib cəldliklə qamarlayıb qucağına aldı… Olya içindəki təlatümdən özünə gəlib gözünü açanda yaxınlıqdakı ağacın altında,çəmənlikdə yarıçılpaq uzandığını gördü.Sinəsini yandıran od nəfəsini kəsdikcə inildəyirdi.Aləm onun üçün həzz içində üzürdü.Bir anlığa özünü on dörd yaşında olduğu kimi hiss etdi.Onda da eynən belə hisslər keçirmişdi.Dünya başına fırlanmış,ürəyi uçunmuşdu.“Keçmə bu cənubluların acgözlüyündən,-ötən anları xatırladı,-istədiklərini edirlər,axırda da qadını günahkar çıxardırlar”.Üstündən xeyli keçdiyindən adını da unutmuşdu – onu o yaşında qadın edən “qaraşının”… Elə etibarsızı,arvadbazı yadda saxlamağa da dəyməzdi.Xoş dəqiqələr uzandıqca Olyadan ayrılmaq istəməyən Yafəsi bağın aşağısından keçən avtomobilin işığı ehtiyatlandırdı:-Dur,daha gedək,birdən bizi görən olar… Olya susurdu.Ürəyinə özü də tam dərk edə bilmədiyi qəribə hisslər dolmuşdu.Danışmağa heyi yox idi.Tək qalıb düşünmək,yaşadığı anları özü üçün bir daha saf-çürük etmək istəyirdi.Niyə indiki hal baş verdi? Niyə görə taleyi belə oldu? Bəlkə də belə olması lazım imiş.Taleyin işindən kim baş açır ki? Uşaqlarını xatırladı,indi yəqin ona görə narahatdırlar,səs-küyləri həyəti başına götürüb.Yolboyu yenə hər ikisi susurdu.Olya fikirli idi,Yafəsin isə nəsə deməyə cürəti çatmırdı.-Hara gedirsiz? Nə baş verib?-Məhəlləyə az qalmış,yolda onların qarşısına gələn Ruslanla Rüstəmi gördükdə Olya həyəcanlandı:Uşaqlar yüyürüb onu qucaqladılar:-Sənin üçün gəlirdik.Nənə dedi ki,gedin görün ananız harda qaldı,gəlib çıxmadı.-Ay mənim dəcəllərim,görürsüz ki,gəlirəm,-Yafəsə tərəf çöndü,-daha mən uşaqlarla gedərəm.Hələlik.O gecə Yafəs xoşbəxt idi.O,istəyinə yetmişdi.Ola bilsin nə vaxtsa bu işi tutduğuna görə vicdan əzabı çəkə-cəkdi.Amma,etməsəydi də fərsizliyinə görə özünü ömür boyu qınayacaqdı.Belə gözəl qadını,nə qədər axmaq olasan ki,əldən verəsən.Bunu yalnız Paşa kimi qismətinə kor olan ağılsızlar edə bilər.Niyə də etməməliydi? Beş günlük həyatdır.Gərək həyatdan da zövq almağı bacarasan,-düşünürdü.Olyanın içini isə kimsənin görmədiyi oğurluqdan uğurlu qayıdan adam sayaq məmnunluq hissləri çulğalamışdı.Özünü Yafəsə təslim etməklə səhv etdimi? Başqa sözlə,cənublu gözü ilə o,ərinə xəyanət etdi.Adı olub,ərliyi yadırğayan adama hansı xəyanətdən danışasan? Əgər onu bir ayrısı sevirsə,xoşlayırsa,niyə rədd eləməli,qadınlıq qismətindən,bəxtinə düşmüş kişi payından imtina etməlidir? Bu dünyada Paşanın verdiyi əzabları çəkib,Axirətdə cənnətə düşmək üçünmü? Lazım deyildi ona axirətdə cənnət.Cənnəti elə bu dünyada da istəyirdi.Həyatda yaşamağa bir dəfə gəlmişdi,ikinci dəfə gəlməyəcəkdi.Öz aləmində nə qədər haqlı olsa da onun düşündüyünə kimsə haqq qazandırmayacaqdı.Odur ki,Yafəslə baş verən bu gecəki intim münasibəti hamıdan gizli qalmalıydı.Görəsən Yafəs hardasa ağzından qaçırmaz? Nə yaxşı ki,onları görən olmadı.Yox,ehtirasını boğub bir daha belə görüşə yol verməyəcəkdi.Bir dəfə kifayətdi,özünə söz verdi.Lakin,Olya sözünün üstündə durmağa nə qədər cəhd etsə də,on gün keçmədi ki,qəlbindəki şeytan Yafəslə birləşib onu bir daha o gecəni təkrar yaşamağa şövq etdirdi.Qaranlıq düşəndən sonra gecələr bağçadakı tut ağacının altında görüşə gələn Yafəs öz gücünə inamı artan yeniyetmə sayaq xeyli arsızlaşmışdı.Bu görüşlərində ən çox,o,Olyanı yenə bir bəhanə ilə Paşanın yeməyini qaranlığa ləngidib,meyvə bağında görüşü davam etdirməyə dilə tuturdu.Qəlbindəki şeytan da günlər keçdikcə Yafəsə qoşulub ağlını alır,bərkiməmiş,yaranandan kövrək olan qətiyyətini heçə endirirdi.Çox keçmədi,müqaviməti azalan Olya yenidən içindəki şeytana təslim oldu,qadınlıq hissləri ağlına üstün gəldi… Həftədə bir dəfə gah elektrik enerjisinin kəsilməsi,gah da uşaqlardan birinin xəstələnməsi bəhanəsi ilə Paşanın yeməyini gecikdirib,gecənin qaranlığında meyvə bağında gizlin sevişən Olya ilə Yafəs üç ayın necə ötməsini,payızın ömrünü başa vurub,yerini qışa hazırlamasını hiss etmədilər.Daha bağda quruyub yerə tökülmüş xəzan yarpaqlarından başqa nə isə qalmamışdı.Meyvələr tamamilə yığışdırılıb qurtarmış,ağaclar çılpaqlanmışdı.O başından bu biri başı görsənən,barı qurtaran bağa qış vaxtı gözətçi saxlamaq sahibi Kərimə sərfəli deyildi.Paşanın üç aydan bir qədər çox olan iş dövrünün bitməsi Olya ilə Yafəs üçün də rahat görüşmək fürsətinin əldən çıxması idi.Kərim növbəti iş dövründə – yazın ortalarında Paşanın işini yenə bərpa edəcəyinə söz verirdi.“Günlərlə üzünü görmək istəmədiyim “əziz” həyat yoldaşıma o vaxtadək gecə-gündüzlü necə dözəcəyəm?”-Olyanı dərd almışdı… Kərim bağdakı bir neçə ağacın budaqlarının sındırılmasını bəhanə edib sonuncu ayın maaşını da kəsmişdi.Yəqin ki,budaqları gizlincə özü sındırmışdı.Buna görə əvvəlcə bərk əsəbiləçən Paşa “dərmanının” növbəti “dozasını” qəbul edəndən sonra etirazının faydasız olacağını başa düşüb sakitləşmişdi:“Neynəsin,görür vəzifəlisi də,sahibkarı da,hamı xalqın boğazını kəsməklə məşğuldur,onun da gücü mənə çatır.Başqa cür varlana bilmirlər axı.” Paşa gözətçi işləyəndən içkini azaltmaq əvəzinə əksinə xeyli artırmışdı.Niyə bu qədər içirdi anlamırdı.Son vaxtlarda Olya ilə Yafəsin arasında hissiyatına toxunan “gizli yaxınlıq” duyurdu.Anasının etdiyi xəbərdarlıq heç də əbəs deyilmiş.Əgər bu “münasibət” xəyanət idisə,günahın çoxunu Olyada görürdü.Xəyanəti təsdiqlənərsə uşaqları vermədən onu ən azından geriyə-şimala qaytaracağını qərarlaşdırmışdı.Hərdən hamıya,elə özünə də nifrət edirdi.Bəzən isə tənəli baxışlardan canını qurtarmaqdan ötrü ölməyə də razı idi,amma,intiharı da bacarmayacağını duyanda rahatlığını içməkdə tapırdı.Özü xasiyyətli dostlarını tapandan daha ona kimi isə axtarmaq,evinin həyətində içmək lazım gəlmirdi.Axır illərdə yol kənarlarında xeyli sayda kafelər,yeməkxanalar çoxalmışdı,heç bilmirdi hansına üstünlük versin.Hamısında “dostlar” da vardı,qulluq da,təki əlin cibində olsun.Cibdə isə bir şey qalmamışdı.Çarəsi kəsildiyindən bir neçə dəfə anasından yalvarıb pul istəmişdi.Çəməngül aldığı pulu aparıb arağa verdiyini biləndə onu söyüb yamanlamışdı:-Ay abırsız,utanmırsan,məndən pul alıb,azarı boğazına tökürsən? Pensiya pulunu da al iç,bəs bu uşaqlar çörək nə yeyəcəklər? Heç balalarını fikirləşirsən? “Kül olsun mənim başıma,– Çəməngül yanıb tökülürdü,-kül oldu onda ki,müharibədən qorxdum,qoymadım səni vaxtında qayıdıb gələsən.İndi,bax,öz cəzamdı çəkirəm.Elə bilirdim gələn kimi tutub basacaqlar güllənin qabağına,ölüsünü də gətirəcəklər üstümə.Kaş gətirəydim bura,yaralanıb,şikəst olub qayıdaydın evimə.Mən də fərəhlənəydim ki,oğlum torpaq uğrunda əlil olub,daha indiki kimi zəlil yox.Bütün millət şəhid olmayacaqdı ki.Qorxa-qorxa özümü yazıq günə qoydum”… Oğlunun gəlişindən səkkiz ay ötsə də,gələn gündən içməyə necə başlamışdısa,dayanmaq fikri yox idi.Çəməngül utandığından neçə aylardı camaat arasına da çıxa bilmirdi.Xeyirdən,şərdən də qalmışdı.Ayağını hər yerdən kəsdiyindən yanına gəlib gedən də yox idi.Doğma qızı Ayna da olsa gəlmirdi:“Ana,qınama məni,Paşanı gəlib bu vəziyyətdə görüb ürəyim ağrımaqdansa,gəlməməyim yaxşıdır”.Dərdinə kim çarə tapa bilərdi? Polisə şikayət etsinmi? Fürsət düşsün polisin əlinə,bir neçə cinayəti də yıxsınlar belinə.Öz əlilə balasını göndərsin gedər-gəlməzə? El-oba qınamazdımı onu? Bu külbaşın arvadı da arvad deyil ki,köməkləşib düz yola çəksinlər.Qonşunun oğlu ilə ağacların altında xosunlaşandan o köpəyin qızından gözü su içmirdi.Gözlərindəki əvvəlki qayğı,mehribanlıq itmiş,xəfif acıq,kin yaranmışdı.Gələndə yaxınlarını xatırlamaq istəmədiyi halda,son aylar təzədən anası yada düşmüş,məktub yazmağa başlamışdı.Nəsə gözləyirmiş kimi elə bil tikan üstündə oturmuşdu.Çəməngül nəvələrindən keçə bilmirdi,yoxsa çoxdan Olyanın şələ-küləsini qoltuğuna verib yola salardı.Yadına düşəndə Paşanı heyrət götürürdü ki,necə oldu ki,onun gətirdiyi pul heç bir il keçməmiş qurtardı.Ölçürdü,hesablayırdı,işlətdiyi gətirdiyindən az çıxırdı.Ürəyinə dammışdı ki,pulun bir hissəsinin arxasına Olya keçib.-Olya,mən heç cür başa düşə bilmirəm,necə oldu ki,gətirdiyim o qədər pul belə tez işləndi.Yemək-içməkdən savayı hara isə pul xərcləmişik? Ya evə təzə nəsə almışıq? Yox.Bəs onda nə baş verdi,Olya,eşidirsən? Səninləyəm,özünü karlığa qoyma,mənə izah elə,pulun bir hissəsi niyə yoxa çıxıb?-Mən hardan bilim,nə xərcləmisən özün bilirsən.-Pulun yerini bu evdə mənimlə səndən başqa kimsə bilməyib.Xərclədiklərimi də neçə dəfə artıqlaması ilə hesablamışam,gətirdiyim pulların cəmindən əskik çıxır.Pulun harda olmasını yalnız sən bilirsən,özgə yox.De görüm neyləmisən pulu.Boynuna al ki,səndədir,gizlətmisən.-Pa-şacan,ola bilməz.Qəti elə şey yoxdur.Düz hesablamamısan.Sənin dünən yediyin içdiyin yadında qalır ki,doqquz ayın pulunu da düz hesablayasan? Sözünün saymazlığa salındığını görən Paşa dəfələrlə Olya ilə pul üstündə dava-qırğına çıxmışdısa da,xeyri olmamışdı.Belə olanda Paşa acığa düşüb əvvəlcə Olyanın xoşladığı xırda ev əşyalarını,sonra çamadanlarını bir-bir evdən daşıyıb satmağa başladı:-İndi ki,götürdüyün pulu qaytarmaq istəmirsən,onda mən də o pulun əvəzinə evdə xoşuma gələn nə var satıb pula çevirəcəyəm.Paşanın ev əşyalarını satmağa başlaması neçə aylardan bəri səbrini basan Olyanı tamam hövsələdən çıxartmışdı.Alın tərinə,zəhmət bahasına qazanılan əşyaları dəyər-dəyməzinə satmaq küçəyə atmağa bərabər idi.Bu nə deməkdir? Bu minvalla Paşa bir gün onu da satacaqdı.Başa düşürdü ki,Paşa bütün bunları onun acığına edir.Doğrudur,o,bir qədər pulu əvvəlcədən götürüb çətin gün üçün gizlətmişdi.Bəs nə etməliydi? Gözləməliydi ki,əri qəpiyinəcən xərcləyib onu uşaqları ilə birgə küçədə qoysun? Bir onu yəqin etmişdi ki,daha belə yaşamağa dəyməzdi.Paşanın düzələcəyindən əlini üzmüşdü.Onu dayandığı uçurumun kənarından qurtarmaq mümkün deyildi.Heç olmasa özünü,balalarını onun düçar olduğu bədbəxtliyindən qorumaq üçün arayıb yol tapmalı idi.İlk aylar bura gəlməyinə sevinsə də,indi peşman olmuşdu.Anası üçün,yurdu üçün darıxmağa başlamışdı.Gərək o zaman anasını bağışlayaydı.“Qadındı da… Yeri gələndə onun da özünü qadın hiss etməyinə haqqı var,”-düşünürdü.Məktub yazıb üzrxahlıq etmiş,ərindən şikayətlənib,imkan düşsə qayıtmaq istədiyini dilə gətirmişdi.Nə biləydi ki,belə olacaq? İnanmazdı ki,Paşa bu dərəcədə içki düşgünü olacaq,insani sifətini itirib kobud tüfeyliyə çevriləcək,pulunun qurtardığını görəndə araq üçün evinin əşyalarını satmağa başlayacaq.Güman edirdi ki,vətənində Paşanın həmişə lovğalıqla haqqında danışdığı qohum-əqrabası,keçmiş dostları,ağsaqqallar əllərindən gələni edib onu düz yola gətirəcəklər.Heç demə hamısı quru söz imiş.Təkcə anasından başqa kimsənin kömək etmək istəməsini görmədi.Nə kənddəki xala uşaqlarından,nə də şəhərdə yaşayan Davud əmisinndən yaxın duranı olmadı.Kasıb yaşadıqları üçün qohum-əqrəbadan aylarla gəlib-gedən yox idi.Burada insanlar bir-birini sevmirdilər.Əksəriyyəti qeyri-ciddi və məsuliyyətsizdir.Maraqları toqquşan kimi kimliyinə baxmayaraq bir-birilərinin qəniminə çevrilirdilər.Qonşu da,dost da,qohum da hərə özü üçün çalışır,özünü düşünür və yalnız öz şəxsi xeyirlərini güdərək həmişə lox adam axtarırdılar.Hər şeydən,hətta canlarından,Allahdan da çox pulu sevirdilər.Fürsət düşəndə də adamı yerindəcə aldatmaq istəyirdilər.Aldağ gəlmək xüsusi bacarıq nümunəsi,ağıllılıq sayılııdı.Onlara Paşa kimi belə dəyərsiz adam gərək deyildi.Ağsaqqallar isə əfsanəyə dönüb nağıllarda qalmışdı,mənəviyyatdan danışanlara da gülürdülər… Bəlkə də gəlməsəydilər,Şimalda qalsaydılar Paşa heç bu günə düşməzdi.Qəriblik sıxıntısı,kimsəsizlik qorxusu onu özünə yığışmağa məcbur edərdi.Daha olan olmuşdu,Paşanı öldürsən də geriyə qayıtmazdı.Paşa işdən çıxandan sonra Yafəslə də görüşməyi çətinləşmişdi.Həftədə,ya da iki həftədən bir gecə yarısı dörd tərəfə göz qoya-qoya,qorxa-qorxa bağçadakı tutun gövdəsinə sığınardılar.Qış fəsli olduğundan hava da soyuq olurdu,çox vaxt görüşləri heç yarım saat da çəkməzdi.Son görüşdə Paşanın yaramaz hərəkətlərindən şikayətlənib Yafəsdən kömək istəmişdi.-Mən sənə nə kömək edə bilərəm? – Yafəs təəccüblənmişdi.-Demirsən ki,məni sevirsən,gəl qoşul mənə,gedək Şimala.Sənə orda hər şərait yaradaram.Ev,iş də taparam,bir yerdə xoşbəxt yaşayarıq.Hə,necədi,razısan? Söz verirsən?-Yalandan söz verə bilmərəm.Bəs uşaqlar,ərin necə olsun?-Uşaqları da özümüzlə apararıq.Onları orda özüm yola verəcəyəm,anam saxlayacaq,mən də kömək edəcəyəm.Qorxma,bizə maneçilikləri olmayacaq.İstəsən,sənə də uşaq doğaram.Qaldı Pa-şaya,bir gün eşidəcəyik elə içən yerdə ölüb qalıb.-Birdən ölmədi,sonra səninlə həmişə səksəkə içində yaşayacağam? – Olyanı niyyətindən yayındırmağa çalışdı,-yox,mən elə xoşbəxtlik istəmirəm.-Ölmədi,onda arxayınçılıq üçün öldürərik.Nə çətin işdir ki.-Sən Allah boşla zarafatı,-Olyanın sözlərindən heyrətlənən Yafəs söhbəti dəyişib ondan aralanmışdı.O gündən Yafəsin zarafat hesab etdiyi Paşanı öldürmək,yolundan yox etmək niyyəti Olyanın fikrindən çıxmadı.Paşa ilə belə ürək ağrıdıcı,əzablı ömür sürməkdənsə,tezliklə hər hansı bir yolla ondan canını qurtarıb vətəninə qayıtmalıydı.O,gizlin,sakitcə iki uşağı qoyub qaça bilməzdi.Uşaqlarsız isə özü heç yana getməzdi.Paşa da xoşluqla uşaqları verməyəcəkdi.Bəs onda necə etsin? Paşa onun yolunda keçilməz maneəyə dönmüşdü.Ya gərək bütün əzablara dözüb əyyaş ərinin nə vaxtsa ölməyini gözləyə,ya da nəsə edib onun ölümünü tezləşdirməliydi.Axır günlər Paşadan zəhləsi getdiyi üçün rastlaşanda,ya da haqqında fikirləşəndə özündən asılı olmayaraq qanı qaralırdı.Nə etsin? Necə etsin ki,ölümündə onu günahlandırmasınlar.Yeməyinə zəhər qatsınmı? Yox,zəhər elə şeydir ki,gec-tez nədəsə özünü büruzə verir.Daha ehtiyatlı üsul tapmaq gərək idi.Məşəqqətli günlər isə davam edirdi.Sərxoşluqdan başı açılmayan Paşa az qala hər gün nəyisə bəhanə edib Olya ilə dalaşır,uşaqları söyür,bəzən onunla razılaşmadığı üçün anasının da üstünə qışqırırdı.Pərt olan ananın otağına girib ağlamaqdan ayrı əlacı yox idi.Hər gün evdən nəyinsə yox olmasına artıq hamı vərdiş etmişdi.Kətil,stul,müxtəlif çini və şüşə qablar – daşımağa gücü çatan,gözəgəlimli əşyalar evdən yoxa çıxdıqca,əvvəldən kasıb olan ev daha da üryanlaşıb,susuz dəyirmana çevrilirdi.Atalarının əlinə keçəni satdığını görən uşaqlar sevdikləri oyuncaqları evdən çıxarıb bağçanın xəlvət guşəsində gizlətmişdilər.Qarşıdan gələn yeni il bayram ərəfəsində Paşanın televizoru da satması Olyanın səbrini daşdırdı:-Pa-şa,sən nə etdiyini bilirsən? Mən heç,bu uşaqlara rəhmin gəlsin.Televizorla başlarını qatıb vaxtlarını keçirirdilər.Allahın televizorunu da onlara çox gördün,uşaqların nə günahları vardı axı,ay insafsız.-Televizora baxmalarını istəyirsən,dalına keçdiyin pullardan get təzəsini al.Hesab edirsən ki,sən o pulu xərcləyə biləcəksən? Görməyəcəksən.Evdən kefim nə istəsə hamısını satacağam.-Sat.Axırda balalarını,məni,ananı da satacaqsan? Alkaş,axmaq.“Ana” sözünü eşidən Paşanın gözləri qəzəbindən parladı.Qolunu qaldırıb qarşısında onu nifrətlə süzən Olyanın üzünə sillə vurdu.Zərbəni gözləməyən Olya yerində səndirlədi.-Anamı bura qatma,gavur qızı gavur.Dayan,hələ harasıdır,hələ səninlə davam qabaqdadır.Sənin var-yoxunu,nəslini mən.Ömrümdə kimsə Olyaya əl qaldırmamışdı.Üzünə dəyən sillənin ağrısından çox,söyülüb təhqir olunması ürəyində Paşaya qarşı kəskin nifrət yaratdı.Doluxsunub,kövrəlib ağlayan Olya aldığı təhqirə görə onu bağışlamayacağını özünə söz verdi.Baş verən hadisədən sonra Olya ürəyindəki qərarını qətiləşdirdi:Paşa yaşamamalıdır! Nə qədər tez ölsə,evin itkiləri də az olar.Əks halda o,günü-gündən ailəni aclığa,səfalətə sürükləyirdi.Allah onun canını alanadək,evdəkilərdə də can qalmayacaqdı.Düşdüyü bədbəxtliyə daha nə qədər dözməli idi? Nəyə görə o,uğursuz taleli qadın ömrü yaşamalı idi? Onun xoşbəxt həyat sürməyə haqqı yox idimi? Paşanın “hələ səninlə davam qabaqdadır” deyib hədələməsi də,Olyanın canına qorxu salmışdı.O,həmin sözləri deyərkən Olyaya nədənsə xəbərdar olan,bilib gizlədən adamın nəzərləri ilə baxmışdı.Görəsən o,nəyi nəzərdə tutub hədələyirdi? Olmaya nə isə duyub,Yafəslə yaxın münasibətlərindən xəbər tutub? Əgər xəbər tutubsa,bu heç də yaxşı hal deyildi.Bəd ayaqda Yafəs də ona yaxın durmayıb yaxasını kənara çəkəcəkdi.Əksinə,özünü təmizə çıxarıb,onu günahkar çıxaracaqdı.Şübhəsiz hədələmə boş yerə ola bilməzdi.Deyəsən o,Yafəslə olan gizli əlaqəni,ona xəyanət etdiyini hiss etmişdi.Çünki,son günlər Yafəsin qarasınca deyinən Paşanın baxışlarında gizli hiddət əmələ gəlmişdi.Belə getsə bu hiddət yaxın günlərin birində özünü çox gözlətməyib Yafəslə yanaşı onun başında çatlayacaqdı.Nəyinsə baş verməsini gözləmək mənasız idi.Saatlarla düşünüb götür-qoy etdi:neyləsin,necə öldürsün ki,ondan ötrü həbsxanaya düşməli olmasın? Fikirləşdiyi əməllər sırasında ən sərfəlisi dərman idi.Onsuz da bu əyyaş kimə gərək idi ki,hələ bir içalatını ekspertizaya verib yoxlatsın da… Yafəslə görüşəcəyi vaxtı gözləməyə hövsələsi çatmadı.Paşa axşam evə qayıdanadək onu görmək istədi.Ruslanı göndərib təcili çağırtdırdı.Az keçməmiş təşvişlə gələn Yafəs həyətdə göründü:-Nə olub,nə baş verib?-Hələlik heç nə olmayıb,sonra olacaq,-ikibaşlı danışan Olya onu kənara çəkdi,-mənim üçün aptekə gedərsən? Dərman lazımdır.Əsəb sakitləşdirən həb,-səsini alçaldıb pıçıldadı,-yuxu dərmanı istəyirəm,beş-altı ədəd.-Yuxu dərmanını neynəyirsən,məgər yuxun çəkilib?-Yox,görüş gecəsi Pa-şaya verəcəyəm,səhərəcən ayılmasın.-Paşaya dərman nə gərək.Onun öz dərmanı var da.Daş kimi yatıb qalır.-Mən deyənə qulaq as,qalanı sənlik deyil.Olya “sənlik deyil” desə də Yafəsi maraq bürümüşdü:“Yuxu dərmanı onun nəyinə lazımdır? Yoxsa Paşanı birdəfəlik yatırmaq istəyir?” Əgər əvvəllər Paşanın onlara bir maneə olduğunu düşünürdüsə,Olyanın Şimala getmək təklifindən sonra Paşanın yaşaması ona daha sərfəli idi.Çünki,qonşunun iki uşaqlı,yaşca özündən böyük arvadına qoşulub Şimala getməklə bütün tanışları,ailəsi,qohum-əqrabası ondan üz döndərəcəkdi.Ona əslində üç il,beş il,yəni evlənənədək gün keçirmək,əylənmək lazım idi.Olyaya necə deyəydi ki,mən səni əsl yox,elə-belə,gözəlliyinə,kef eləməyə görə sevirəm.Olya qəzəblənib ondan qisas almazdımı? Nəfsinin ucbatından qəliz işə düşmüşdü.Görəsən ləkələnmədən bu oyundan təmiz çıxa bilərdimi? “Olya niyə dözmür,belə tələsir? Düzünə qalsa yazıq necə dözsün? Hər gün evin əşyalarının azaldığını görən qadın bəs nə etsin? Eh,nəyimə gərək,mən dərmanı alıb verim,özü bilər,əridi,istəyir dözsün,istəyir öldürsün.Bəlkə də xeyirlisini edir”,-düşündü.Dərmanları Yafəsdən alarkən Olya bərk-bərk tapşırdı:-Heç kim bilməsin ha.Sabah gecə həminki vaxtda tut ağacının altında gözləyəcəyəm.Olya qət elədiyini həyata keçirtdi.Güclü təsiri olan,yuxu gətirən dörd ədəd həbi səhər açılanadək əzib toz halına saldı.Sonra da,əli əsə-əsə əzdiyini Paşanın dünəndən yarımçıq qalan arağına tökdü.Həll olması üçün butulkanı çalxalayıb yerinə qoydu.İndi qalırdı içilməsini gözləmək.Günortaya yaxın yuxudan ayılan Paşa dilinə heç nə vurmadan evdən çıxıb kəndin kənarındakı köhnə əşya bazarına getmişdi.Televizorun satışından ruhlanıb indi evdəki on iki stulun altısını gözaltına almışdı.Ona görə də sərfəli müştəri sorağında idi.Hələlik bir müddət araqpulu olduğundan növbəti alverə tələsmirdi.Acıdığı üçün bir neçə saat keçmiş evə qayıtdı.Olyadan yemək istəmədi.Bilirdi ki,istəsəydi də xeyri olmayacaqdı.Arvadı tənə ilə deyəcəkdi ki,nə qazanmısan,yemək də tələb edirsən? Adəti üzrə mətbəxdə vurnuxub əlinə keçəndən yedi.Yadına dünəndən qalan yarımçıq araq düşdü.Tapıb qalın stəkana süzüb içdi.Nədənsə ona ləzzət elədi,deyəsən qaldıqca dada gəlmişdi.Üstündən birini də içdi.Gözlərinin xumarlandığını hiss edəndə,azacıq dincəlmək üçün necə gəldi çarpayıya uzandı.Olya ona hiss etdirməsə də kənardan ürəyi çırpına-çırpına göz qoyurdu.Görən planı baş tutacaqdımı? Gün əyiləndən Paşa xorna çəkib yatırdı.Gah evə girən,gah da həyətə çıxan Olyanın intizardan ürəyi çırpınırdı.Arabir ətrafına göz gəzdirib,ona kiminsə fikir verib-vermədiyini yoxlayırdı.Qorxurdu ki,hərəkətindən,həyəcanından qaynanası duyuq düşərdi.Saatlar keçsə də Paşanın xorultusu kəsmirdi.Gecə yaxınlaşdıqca gözlədiyi nəticənin alınmadığını görən Olyanın səbri daralır,inamı azalırdı.Dərman təsirsiz olarsa,bəs onda nə etsin? Həbi bir az da çox etməməsinə görə özünü qınayırdı.Olya ertə ikən uşaqları yatırdı.Gecə yarı maraq üçün bir də Paşa yatan otağa girib necə yatmasına baxdı.Qəribə idi:xorultu dayanmışdı,amma nəfəsi çətinliklə də olsa gəlib gedirdi.Olyanın gözlərində ümid şölələri yandı.Deyəsən dərman öz işini görməyə başlamışdı.Daha bir neçə saat keçdi,Paşanın nəfəs alıb-almaması bilinmədi.Dərin yuxuya getmiş Paşa sanki daşlaşmışdı.Olya onun ürəyinin döyünüb-döyünmədiyini dəqiqləşdirmək istəldi.Həyəcanla yaxınlaşaraq biləyindən tutub nəbzini yoxladı.Bədəninin hərarəti normal olsa da,nəbzi vurmurdu.Olya bu sükunətdən bilmədi sevinsin,ya kədərlənsin… Olya onun biləyini tutub düşündüyü an birdən bir tərpəniş hiss etdi.Bu tərpənişdən qorxan Olyanı sanki cərəyan vurdu.Tutduğu qolu buraxıb təşvişlə kənara çəkildi.Bədənindən qəribə bir titrəyiş keçən Paşa yerində ilan təki qıvrıldı.Boğulurmuş kimi nəfəsi xırıldamağa başladı.Yatdığı yuxudan ayılmağa çalışan Paşa elə bil,sinəsinə çökmüş ölümün əlindən qurtulmaq üçün çabalayırdı.“Canı it canıymaş,ölmək istəmir”-gördüyü səhnədən təsirlənən Olya nə edəcəyini bilmədi.“Yaşamaq istəyir,” – nifrətlə düşündü.İmkan verməməliydi ölüm yuxusundan ayılmağa.Ayılarsa onu nələr gözləyəcəyini gözünün qabağına gətirincə hirsindən az qaldı sinəsi çatlasın.Belə fürsət bir də ələ düşməyəcəkdi,Paşanı necə var öldürməliydi.Başladığı işi sona çatdıra bilməsəydi tutduğu çiy iş ona baha başa gələcəkdi,-“lənətə gəlmiş alçaq,mən sənin istəyini gözündə qoyaram,”-qeyzlənib dodaqaltı deyindi.O,vaxt itirmədən mətbəxə gedib balaca ətdoğrayan baltanı götürüb hövlənak qayıtdı.İçindəki hikkəsindən bədəni əsirdi.Qəzəbindən uğuldayan beyni yalnız bir şey düşünürdü:məşəqqət bitməlidir! Olya baltanın arxası-küt yeri ilə dalbadal iki dəfə zərblə Paşanın başına vurdu.Xırıltı kəsildi.Zərbə dəyən yer paralandığından ətrafa qan sıçradı:Paşa artıq o dünyalıq idi… Olya üzərindən ağır bir yük götürülürmüş təki dərindən ah çəkdi.Bayaqdan gözlərini örtən qəzəb dumanı seyrəldikcə qarşısındakı qanlı mənzərədən dəhşətə gəldi.Bunu o,necə etdi? Balta hardan ağlına gəldi,onsuz da özü öləcəkdi.Niyə,o,səbrli ola bilmədi? İndi nə etsin,başına nə çarə qılsın? Gəbərtdiyi cəsəddən hökmən canını qurtarmalıydı.Bilən olsa,onu mütləq həbs edəcəkdilər.Qanlı meyitlə bir otaqda qalmaqdan ürəyi sıxılan Olya evdə dura bilməyib həyətə çıxdı Yafəsin gəlməyinə hələ xeyli qalsa da evə qayıtmağı gəlmədi.Nə qədər qətiyyətli olsa da etdiyi cinayətin dəhşəti bədənini ürpədirdi.Havanın soyuq olmasına baxmayaraq dözəcəkdi.Ayın üzünü buludlar örtdüyündən,ətraf zülmət qaranlıq içində idi.Qərar tutmayıb bağçaya tutun altına doğru addımladı.“Kaş Yafəs həmişəkindən tez gələydi”,-ürəyindən keçirdi.Görəsən,o,Paşanın ölməsinə sevinəcəkdimi,yoxsa onu qatillikdə günahlandıracaqdı? Nə deyir desin,kömək etməlidir.Çünki bu dəqiqə bu yad ölkədə ona Yafəsdən savayı imdad istəyəsi ikinci yaxın bir adam yox idi.Kömək etməzsə bütün arzuları,xəyalları məhv olacaqdı… Olyanı bir qədər uzaqdan gələn tappıltı səsi qorxutdu.Ani dizləri əsdi.Həyəcan keçirsə də,ürəyində özünə acıdı:ərini öldürən qadın da məgər nədənsə qorxar? Addım səsləri yaxınlaşdı.O,hasardan aşıb gələn qaraltının Yafəs olduğunu görüncə ona tərəf yüyürüb illər həsrətlisi tək qucaqladı:-Ya-şa,nə yaxşı tez gəldin,ürəyim partlayırdı.-Ürəyimdə kimsə mənə dedi ki,bu gecə bir az tez get.Nə olub sənə,titrəyirsən?-Heç.Heç deyəndə ki,Paşa öldü.Daha doğrusu öldürdüm.-Sən nə danışırsan? Necə? Dərmanla? Olya dinməyib başını tərpətdi.Eşitdiyi xəbərdən Yafəs məyus olmuşdu.Ən qorxduğu hal baş vermişdi.İndi Olya ondan əl çəkməyəcəkdi.-Anası bilir? – Yafəs soruşdu.-Yox,kimsənin bilməsi xeyrimizə deyil.-Yaxşı,nə etmək fikrindəsən?-Onu ləngimədən gecə torpağa basdırmaq lazımdır.-Niyə? Qoy səhər camaat dəfn etsin də.Gizlətdin,xeyri nədir? Bir halda ki,dərmanın gücü ilə ölüb,sən nədən qorxursan?-Səni necə başa salım,-Olya izah etməyə çətinlik çəkirdi,balta ilə vurmağını Yafəsdən gizlətmək istəyirdi,-bütün sir-sifəti çönüb,üzünə baxmaq olmur,rəngi saralıb,bozarıb,zəhərlənmişə oxşayır.Ona görə də yaxşısı sakitcə basdıraq,heç kəs də bilməsin.Deyərəm,səhər tezdən Şimala yola düşüb.Dalıyca da mən Bakıya gedib yol tədarükü görərəm.-Qəbri kim qazacaq? – Yafəsin səsində narazılıq vardı.-Səninlə mən.Sən ola-ola gedib kimə deyim ki,gəl mənə kömək et.-Yox,Olya,gəl sən bu oyuna məni qatma,xahiş edirəm,incimə məndən… “Ax,bu “qaralar”,cənublular,işləri düzələnəcəndi,həmişə adamı yarı yolda atırlar”,-əsəbləşən Olya Yafəsə olan arxayınlığına görə ürəyində özünü lənətlədi.-Ya-şa,qaçırsan? Səninki bura qədərmiş? Sən çoxdan oyuna qatılmısan.Güman edirsən ki,mən həbs edilsəm sən azadlıqda qalacaqsan? Səhv edirsən.Dərmanı kim alıb gətirib mənə? Sən.Dana bilməzsən.Aptekdəki satıcı şahiddir.-Sən onu alanda ərini öldürəcəyini deməmişdin.Yadındadı,dedin sənlik deyil.-Mən məhkəmədə üzünə duracağam ki,sənin xəbərin vardı və bu planı ikimiz birgə hazırlamışıq.Sənə inanacaqlar,yoxsa mənə?-Daha sözüm yoxdur,-Yafəs heyrətindən dondu.Olya ilə əlaqəsindən şübhələnmiş atasının axır vaxtlar ona etdiyi xəbərdarlığı xatırladı:“Arvad feli fələyin qəmindən betərdir,bax ha,ehtiyatlı ol.” Özü də belə məsum maskaya girən cəllad arvadın feli ola…-Sözün yoxdur ki,onda beli götür,gəl arxamca.Yafəs Olyanın göstərdiyi yerdə – bağçanın ortasında tut ağacına yaxın boş sahədə çox da dərin olmayan böyük çala qazdı.Əvvəlcə Yafəsə kömək edən Olya sirrini gizləmək üçün tələsik otağa qayıtdı.Paşanı çarpayıdan sürüyüb yerə çəkdi,yaralı başını parça ilə örtüb,ərtrafa düşən qan ləkələrini təmizlədi.Meyidi otağın yerindəki palaza bürüyüb yumarladı.Çalanın dərinliyini kifayət hesab edəndə Yafəsi otağa gətirib meyit bükülmüş palazı səs-küyə yol vermədən yavaş-yavaş bağçaya sürüməyə başladılar.“İlahi,insan öləndə nə qədər ağırlaşırmış,-Olya tövşüyə-tövşüyə fikirləşdi,-zalım oğlunun dərisi bir qəpiyə dəyməz,donuz kimi ağırlaşıb”.Nə qədər səliqəli,yavaş hərəkət etsələr də,uşaqların yatdığı qapıya təsadüfi toxunuş taqqıltı yaratdı.Səsə Ruslan oyandı:-Ana,nə olub,neynirsiz? Həyəcan içində olan Olya hirslənib uşağın üstünə alçaq səslə çımxırdı:-Keç,tez yat,səsini çıxartma,eşidirsən? O,deyəsən Yafəsi də görmüşdü.Bükülmüş palazı zürtə-zülümlə çalaya çatdırıb üstünü torpaqladılar.Yaxındakı bellənmiş sahə ilə birləşdirib bilinməz etdilər.Yafəs köməyini bitirib ayrılanda dan yeri ağarmağa başlayırdı… Saatlarla həyəcan keçirən yorğun,halsız Olya nəhayət dincəlmək istədi.“Ömrümdə heç bu qədər əzablı gecəm olmayıb”,-düşünürdü.Otağa girəndə ona elə gəldi ki,Paşa yenə çarpayıda uzanıb yatır.Qarabasma qorxusundan orda durmayıb dincəlmək üçün uşaqlar yatan otağa girdi.Gözlərini yumsa da Ruslanın oyaq olduğunu başa düşdü.Yorğanı qaldırıb yanına uzandı,qucaqlayıb başını sığalladı.Ruslan gözlərini açıb nəsə soruşmaq istədi.Olya əli ilə onun dodaqlarını tərpətməyə qoymadı:-Sss.Heç nə soruşma.Eşidirsən,gördüklərini də unut.Nə badə bir adama danışasan…-Nənəyə də?-Heç kimə.Bir sirr kimi saxla ürəyində.Vaxtı gələndə özüm sənə hər şeyi danışacağam.Sən mənim kişi balamsan,yaxşımı? Söz verirsən? Ruslan söz verməsini dili ilə yox,başını tərpətməklə təsdiqlədi.Olya onu öpüb bərk-bərk özünə sıxdı.“Belə atanın qalmağından ölməyi daha yaxşıdır.Böyüyəndə başa düşəcəklər.Heç yazıqlar ata məhəbbəti gördülər ki.”-qəlbində özünə bəraət qazandırdı… *** Səhəri günü günortaya yaxın yuxudan ayılan Olyanı görəndə Çəməngül arvad narahatlıqla soruşdu:-Ay gəlin,gecə qulağıma taqqıltı səsi gəldi,nə baş vermişdi? Gözləmədiyi sualdan Olya özünü itirəcəkdi,guya utanırmış kimi gözlərini qaçırıb yerə dikdi:-Nə səs? Hə,yəqin Pa-şa divandan yıxılanda eşitmisiz.Elə zərblə dəydi ki,döşəmə taqqıldadı.Çəməngül evin iç qatında,ən arxa otaqda yaşadığı üçün hər səsi yaxşı eşitmirdi.Axşama yaxın Çəməngül gəlninə yenə sual verdi:-Ay qızım,Paşa səhərdən görükmür gözümə.Sən bilərsən,hardadır? Olyanın bu dəfə səsi titrəmədi,saatlarla əzbərlədiyi cavabın məqamı yetişmişhdi:-A,xəbərin yoxdu?-Nədən?-Səhər tezdən Bakıya getməyindən.-Yox,səndən eşidirəm.Xeyir ola Bakıya gedib?-Ordan da Şimala gedəcək.Məgər gedəndə səninlə görüşmədi?-Ay qızım,bilsəydim soruşmazdım ki.Nə təhər oldu,bir gecənin içində öz yanından qərar çıxarıb xəbər eləmədən yox oldu.Nə var axı bu Şimalda? Elə Şimaldan gəlməmişdimi,nə başı qalıb yenə orada?-Onun çoxdan fikri var idi.Sizə deməyə qorxurdu ki,razı olmayacaqdız.Bəlkə də ona görə gedəndə,sizdən xəlvət gedib.-Nə bilim,ay qızım,ondan heç vaxt gözləməzdim belə etsin.Axı necə oldu o xarabaya getmək könlünə düşdü? Nəyin xatirinə,olmaya sən ağıldan çıxarmısan?-Yox,yox,mənlik deyil,işə görə müvəqqəti getdi.Dostları ilə əlaqə saxlayıb birgə işləməyi razılaşıb.Mənə tapşırdı ki,arxamca uşaqları götür gəl Bakıya.İndi görüm sabah mən də gərək Bakıya gedəm.Bilet alıb yola düşsək,sənə xəbər edəcəyik.Ala bilməsək geri qayıdacağıq.Çəməngül gecə yatana qədər fikirləşsə belə tapmacaya oxşar bu günkü xəbərdən baş aça bilmədi.O günün sabahı Olyanın təcili uşaqlarla Bakıya getməyi,danışarkən bəzən rənginin qaçması,haldan-hala düşməyi Çəməngüldə anlaşılmaz şübhələr oyatmışdı.Baxışlarında,o,nəyisə bilirmiş kimi gizlədirdi,elə bil gizlininin açılacağından qorxaraq ehtiyatlanırdı.Olya şəhərə yola çıxandan bir gün sonra darıxan ananı sehrli bir istək Paşanın otağına apardı.Bu,şübhəsiz,oğluna olan məhəbbətindən idi.Oğlunun son davranışlarından qəlbində incisə də,yenə də oğlu idi,gözünün ağı,qarası bircə oğlu.Üç gün idi görmürdü,azca darıxansayaq olmuşdu.İndi otağına göz gəzdirməklə ürəyini sakitləşdirmək istəyirdi.Döşəmədə palazı görməyəndə təəccübləndi.Olmaya Paşa o palazı da satıb? Xəbəri yox idi.Son vaxtlar acığından onun heç bir işinə qarışmırdı.Evə nə vaxt gəlməsindən də xəbər tutmurdu.Axşamdan öz otağına çəkilib dərdindən arsızlığa salıb başını atıb yatar,evdəki səs-küydən kənar gəzərdi.Oğlunu düşünə-düşünə sanki nəsə axtarırmış kimi otağın hər tərəfinə nəzər gəzdirəndə paltar şkafının altında gözü qaraltıya sataşdı.Yaxınlaşıb onu götürdü.Əlinə keçən pasportdan heyrətləndi.Bu Paşanın pasportu idi.Bəs o,pasportsuz Şimala necə gedəcək? Heç pasportsuz da yola çıxmaq olar? Xeyli fikirləşdi.Çox müəmmalı görünürdü ona pasportun şkafın altında qalması.” Niyə belə olsun?”-bir daha fikirləşdi.Əldə etdiyi tapıntı Çəməngülü otaqdan yenə nəsə tapmağa həvəsləndirdi.Təkrarən hər tərəfə göz gəzdirdi.Çarpayının altına diqqətlə baxdı.Çarpayının sağ qıçının döşəməyə birləşən yerində qırmızı ləkələri görüb narahat oldu:“Bu ləkələr nədi görəsən? Rəngdi? Döşəmənin rəngindən deyildi.Bəs qırmızı rəngi bura kim sürtüb?” Çöməlib barmağını isladıb,rəngli yerə sürtdü.Diqqətlə baxdı,rəng deyildi.Olsa-olsa qan ləkəsi idi.Yerindəcə qurudu.Olmaya bu oğlunun qanının ləkəsi idi? Beynindən sürətli fikirlər keçdi:Paşaya nəsə olub! Ola bilsin qancıq onu öldürüb,hardasa gizlədib,qaçıb Bakıya.Düşündüklərindən ürəyi sızladı.Ola bilməz o,məni görməmiş Şimala getsin,gedibsə pasportu niyə otaqda qalıb? Özü də göz dəyməyən bir yerdə,otağın küncündə.Bu sirrli müəmmada qan ləkələri ilə bağlı nəsə vardı.Bəs “nəsə”ni necə bilsin,dərdini kimə desin,kimdən kömək istəsin? Paşanın başında nə iş vardısa,şübhəsiz Olyanın xəbəri vardı.Mümkünsüzdü xəbərsiz olsun,nə olubsa,elə onun iştirakı ilə olub,– Çəməngül gəldiyi qənaətə əmin idi.Tələsik Bakıya getməsi də güman ki,səbəbsiz deyildi.Hansısa məqsədi var,ona görə səhər tezdən yola düşdü,-ana təşvişləndi.–“ Birdən qaçıb gedər Şimala,sonra gec olar,nigarançılıqdan qalar ürəyim partlaya-partlaya.Ləngimədən polisə,sahə rəisinə xəbər etməlidir.Hər şeyi araşdırıb tapmaq gərəkdir.Necə var gavur qızını vaxt itirmədən Bakıda saxlamaq lazım idi.Ordan Şimala qaçmaq nə çətin işdi ki?! Onu ancaq polis saxlaya bilərdi.” Ananı narahat edən suallara sahə rəisi biganə qalmadı.Həmin gün polis yubanmadan əməliyyət qrupu yaradıb evdə,bağçada axtarış apardı.Çarpayının qıçındakı qırmızı ləkələrin qan ləkələri olması təsdiqləndi.Axşamüstü Yafəsi polis şöbəsinə aparıb xeyli sorğu-sual etdilər.Rəngi-ruhu qaçan Yafəs bu ailə ilə sadəcə dostluq etdiyini,israrla heç nədən xəbəri olmadığını dedi.O nə qədər and-aman edib,daş atıb başını tutsa da,gözlərinin dərinliyində nə isə bilib gizlətməsi hiss olunurdu.Ortada isə onun dilini aça biləcək bir dəlil yox idi.Olyanı saxlamaq da guya,mümkün olmadı.İki gün yarım ərzində Bakıdan qaçıb şimala uçmağı bacarmışdı.Çəməngül inana bilmirdi polisin səmimiliyinə:“ Bizim millətdən olsaydı çoxdan tutmuşdular.İstəsəydilər elə təyyarəyə minən yerdə yaxalayardılar.Başqa millətin qadınını görəndə ürəkləri axır,insanpərvər olurlar,ölürlər gavur qızından ötrü”,-hirsindən deyinirdi.Ananı sakitləşdirmək üçün təxirə salınmadan onun yaşadığı yerə sorğu göndərilib,Paşa barəsində ətraflı məlumat tələb edildi.Üç həftə sonra gələn nəticəsiz cavaba Olyanın da izahatı əlavə olunmuşdu.Olya izahatında Paşanın haraya getməsindən məlumatının olmadığını bildirməklə yanaşı,onu aldadıb qaçmasından,uşaqları öhdəsinə qoymasından gileylənirdi.Sonda əri tapılarsa,ona da xəbər verilməsini xahiş edirdi.Çəməngül hiddətindən bilmirdi nə etsin:Bu köpəkqızı ya özünü axmaq yerinə qoymuşdu,ya da camaatı dolayırdı.Necə yəni yerini bilmir? O bilməyib bəs kim bilir? Yalan deyirdi.Çox güman ki,oğlunun başına nə isə oyun açıb.Elə oyun ki,üstünü aça bilmir,məcbur olub yalan danışır.Necə ola bilər ki,pasportu evdə qalan adam xaricə getsin? Sərhəddən bir iynəni bəzən sənədsiz keçirmək olmur.Paşa güman ki,getməmişdi.O,bu torpaqdadır,Vətənindədir,-gəldiyi qənaət ananı qəhərləndirirdi.-O qancıq ola bilsin oğlunu hardasa öldürüb gizlətmişdi.Çarpayının qıçındakı qan ləkələri də elə belə boş yerə deyildi.Bəs necə tapsın? Hardan bilsin oğlunun yerini? Dərddən havalanmışdı Çəməngül ana.Günlər,aylar keçdikcə oğlundan bir xəbər çıxmaması,aparılan axtarışların bir nəticə verməməsi,Paşanı itkin düşənlər siyahısına alınması onu tamam taqətdən salmışdı.Bütün günü bağçada,ya da otağında özünə qapanıb oturaraq,elə hey dərd çəkir,öz-özünə danışır,səsini qaldırmadan sızıldayıb ağlayırdı:“Axmaq oğul,vaxtında çox dedim bu özgə küllüyündən sənə ailə olmayacaq,o uşaqlar sənə qalmayacaq.Boşa gəl,bir halal süd əmmişlə evləndirim,məni eşitmədi”.Bir il əvvəlki kimi ana yenə də tək qalmışdı.Həyatda özünə nələr arzulamışdı.Çox heyflər ki,o arzuları daha tamamilə puç olmuşdu.İllərlə qəlbinə əzab verən,vahimələndiyi müharibəyə,Vətənə qıymaq istəmədiyi – yeganə oğlunu itirmək qorxusu axırda yenə onu haqlamışdı.Əbəs yerə müharibəyə getməkdən qoruyurmuş,torpağını müdafiə etməkdən yayındırıb,şəhid olacağından ehtiyatlanırmış.Həmişə şəhid büstlərini görəndə xəcalət çəkdiyindən baxışlarını kənara çevirirdisə,indi bu daş surətlərə,onların analarına qibtə ilə baxırdı.Doğulanda rəhmətlik atası körpəni sərkərdə – paşa kimi görmək istəyi ilə Paşa adlandırmışdı.Ancaq,onun günahından arzulanan qəhrəman “Pa-şa”ya döndü.Kaş onun oğlu da torpaq uğrunda şəhid olaydı,belə ünvansız,naməlum qalmayaydı.Hərdən özünü inandırırdı ki,Paşa heç də itkin düşməyib.O,yaşayır,sağdır,içkini də atıb,haradasa qaydasında yaşayıb işləyir.Qəsdən yerini bildirmir.Buraxdığı səhvlərə,etdiyi günahlara,uğursuz ailəsinə görə utandığından,xəcalət çəkdiyindən üzü yoxdu üzə çıxsın.Çəməngül ana hər şeyi bağışlamağa hazır idi.Təki balası tapılıb torpağına,elinə,evinə qayıdaydı.***.Altı ildən çox vaxt ötdü.Bir səhər alatoranlıqda taksidən düşən ucaboy,qaraşın,mavigöz,bığ yeri təzə tərləyən cavan oğlan həyətin darvazasını döydü.Gözləri ilə hər tərəfə acgözlüklə nəzər yetirsə də,nabələd adama oxşamırdı.Baxışlarından həyəti,evi tanıdığı hiss olunurdu.Zəngin səsinə ayılan Nuridə həyəcanlandı.Görəsən belə erkən kim olardı onu yuxudan oyadan? Gözlərini ovxalaya-ovxalaya darvazaya yaxınlaşdı.Qapını açanda qarşısında dayanmış adama baxıb təəccübləndi.Tanımadığı bu cavan oğlan ona çox suyuşirin gəlirdi.Ancaq geyimindən yerli adama oxşamırdı.Hardansa uzaqdan gələnə bənzəyirdi.Qonaq dinməyib gülümsər,mavi gözləri ilə onu süzürdü:-Salam.Hə,eşidirəm,nə lazımdı? Cavan oğlan nəsə demək istəsə də,deyə bilməyib udqundu.Görünür,danışmağa çətinlik çəkirdi:-Nu-ra,tı menya ne uznala? Nuridə bu sözləri eşitcək elə bil yuxudan təzədən ayıldı.Gözləri sevincdən parladı,yaxınlaşıb onu istiqanlılıqla qucaqlayıb yanağından öpdü:-Ruslan,dayıoğlu,xoş gəlmisən? Nə yaxşı ki,sən gəlmisən.İnana bilmirəm gözlərimə.Gəl içəri,gəl evə.Ruslan həyətə girib ona tanış olan hər qarışa maraqla baxırdı.Evin görkəmində,həyətdə xüsusi dəyişiklik yox idi.Ona elə gəldi ki,bu gördükləri altı il əvvəl daha gözəl və yaraşıqlı idi.O vaxtlar Nuridə ondan iki yaş böyük olmasına baxmayaraq,onunla həmyaşıd kimi davranar,bağçada ağacların altında mehribancasına qaçışardılar.Əvvəllər tez-tez oynamağa gələn Nuridəni sonralar anası nədənsə günlərlə bu həyətə gəlməyə qoymurdu.-Nənə hardadır,gözümə görünmür,-Ruslan soruşdu.Sualdan tutulan Nuridə cavabı ləngidib başqa söhbətə keçdi:-Sən gəl bir evə,otur,dincəl,söhbət elə,görək necəsən? Nə əcəb səndən gəlmisən? Anan necədi? Dayımdan bir soraq varmı,tapıldımı? Nuridənin dalbadal sualları Ruslanı sanki karıxdırdı.Həyətin ortasındakı həmişə əyləşdikləri taxta oturacağa yaxınlaşıb ayaq saxladı:-Yox,evə getməyək.Hava xoşdur,gəl burda əyləşək.Sonra onsuz da tezliklə ayrılmalı olacağıq.-Niyə tez? İndi gəlmisən,getməkdən danışırsan.Elə şey yoxdur.Heç yana getməyəcəksən! Qoy hamı görsün ki,kim gəlib – dayıoğlu Ruslan gəlib! Yaxşı,hələlik oturub hal-əhvallaşaq,sonrasına baxarıq.Ruslan hər tərəfə göz gəzdirib soruşdu:-Deyəsən təksən.Evdə kimsə yoxdu?-Var,balaca qardaşım Murad evdədir,yatır,oyatmağa ürəyim gəlmədi.Sən onu görməmisən.Siz gedəndən sonra dünyaya gəlib.– Nuridənin səsi qəmginləşdi,-Ürəyimiz ağrıyır evi yalqız görəndə.Boş qalmaması üçün havalar istiləşəndə qışadək gəlib qalırıq,həyət-bacaya baxırıq.-Bəs nənə? Demədin axı nənə hara gedib?-Nənə ,-Nuridə nəfəsini dərib bir anlığa susdu.Gec,ya da tez deməliydi.Gizlətməyin nə mənası vardı?!,-Nənə bədbəxtin harası vardı ki,getsin də.Rəhmətə.Həyətə girəndə nənənin yoxluğu Ruslanın ürəyinə dammışdı.Hər tərəfdə yeri görsənən nənəsinin nurlu xəyalı gözü önündən çəkilmirdi:-Nədən öldü?-Nədən öləcək,dərddən.Oğlunun dərdindən yazıq arvad dəli-divanə olmuşdu.Axtarmadığı,yalvarmadığı yer qalmamışdı.Ümidi hər yerdən üzüləndə bağçada tut ağacının altında oturan yerdə ürəyi tab gətirməyib keçindi.Ruslan eşitdiklərindən bir o qədər kədərlənməyib,ağır yükdən qurtulmuş kimi canına yayılmış yüngüllükdən ah çəkdi.Neçə müddət idi o anasının danışdıqlarını Çəməngül nənəsinə necə nağıl edəcəyini düşünürdü.Nənəsi həqiqəti biləndə necə stress keçirəcəyini gözünün qabağına gətirən Ruslan yol boyu vicdan ağrısı çəkmişdi.İndi daha əzab çəkməyə ehtiyac qalmamışdı.Nənə yox idi.-Nə vaxt öldü?-Bu payız beş il olacaq.Hə,sən heç demədin axı atandan – mənim dayımdan bir xəbər oldumu?-Darıxma,deyəcəm.– Nuridə üçün nə qədər maraqlı olsa da,Ruslan bu barədə danışmağa tələsmirdi.– Bir də bilirsən kimi soruşmaq istəyirəm,anamla dostluq edən o qonşu oğlu vardı ha,o indi hardadı,nə işlə məşğuldu?-Hə,xatırladım.Yafəsi deyirsən? Nənədən iki il sonra bağçadakı həmin tut ağacının evlərinə tərəf budağından özünü asdı.-Niyə?-Təzə evlənmişdi.Yoldaşını hamiləlik qabağı həkimə yoxlatdıranda qanında HİV virusu tapılmışdı.Yoldaşını özü yoluxdurduğunu bilincə,dözməyib özünü asdı.“Bəs o kimdən yoluxmuşdu ” ,– Nuridə bu sualı Ruslandan gözləsə də,eşitmədi.Ruslan Nuridənin Yafəs barəsində sözlərini dinlədikcə dönüb bağçanın ortasındakı iri gövdəli tuta tərəf baxır,ötən günləri xatırlayırdı.Anası Yafəslə ən çox bu ağacın altında söhbətləşirdi.Bəlkə də özünü asmaqla Yafəs etdiyi günahlarını yumaq istəyibmiş.-Hə,indi sən danış.Elə hey sual verirsən,-Nuridənin səbri tükənmişdi,-özündən,Rüstəmdən,anandan danış.Necəsiz,necə dolanırsız,nə işlə məşğulsuz? “Düz deyir,-Ruslan fikirləşdi,-danışmağın vaxtı çatmışdı.Elə bundan ötrü gəlməmişdimi?”-Mən məktəbi keçən il qurtardım.“Rustam” isə hələ oxuyur.Valentina nənəmlə yaşayırıq.Xəstə olsa da bizə yalnız,o,baxır.Anam,-Ruslanın səsi dəyişdi,kövrəkləşdi.Nuridə diqqətlə nəzərlərini onun dolan gözlərinə dikdi:Olmaya anası onları atıb başqasına ərə gedib? Sözünə fasilə vermiş Ruslan davam etdi:-Anam ötən qış rəhmətə getdi,otuz yeddi yaşında.-Nədən? – Nuridə təəccübləndi.-Qaraciyər serrozundan.Son illər fikirdən,qəmdən içkisiz günü keçmirdi,hər gün içirdi.“Yəqin,utandığından belə deyir.Şübhəsiz o da HİV-in,SPİD-in badına gedib.Yafəs özünü asanda cibindən tapılan məktubda Olyanın adını boş yerə çəkməmişdi”,-Nuridənin gözləməyə dözümü qalmamışdı :-Bəs Paşa dayı necə oldu? Yerini tapa bildinizmi?-Yeri müəyyən edildi.Daha doğrusu,mən hələ anam bizi burdan aparanda yalan danışdığını hiss edirdim.Burdan getməmişdən bir gün əvvəl gecənin bir aləmi yuxudan səsə ayılıb onun Yafəslə palaza bükülü nəyinsə daşıdığını görmüşdüm.Duyurdum ki,o,atama qarşı nəsə etdiyini gizlətmək üçün hamının yanında onu pisləyir,bizi atıb,guya başqa şəhərdə gizləndiyini danışırdı.Lakin,anam quraşdırdığı yalandan özü də vicdan əzabı çəkir,gizlində isə səbəbini demədən göz yaşı tökürdü.Peşmanlığını durmadan içdiyi şərabla unutmaq istəyirdi.Nəhayət,öləcəyini biləndə vicdanını incidən günahını ölümqabağı mənə açıb,nənəyə etiraf üçün günlərin birində mənim kəndə getməyimi xahiş etdi.İndi mən onun vəsiyyətini yerinə yetirməyə gəlmişəm.-Nə imiş o günah? – Nuridə eşidəcəyi xoş olmayacaq xəbərdən qəlbən həyəcanlanmışdı.-Güman etdiyim kimi imiş.Həmin gecə o,atamı öldürüb Ya-şa ilə,birgə basdırıblarmış.-Kimlə,Yafəslə? Harada? – Nuridə nifrətlə yerindən durdu.-Bağçada.-Yerini deyib sənə?-Gedək dəqiqləşdirək.Nuridə eşitdiklərindən dəhşətlənmişdi.Ürəyi çırpına-çırpına Ruslanı irəli buraxıb,ardınca addımladı.Ruslan bağçanın mərkəzində vüqarla dayanmış tuta yaxınlaşıb,ətrafa göz gəzdirdi:-Ərik ağacı hansıdı? Tutdan on metr aralı olmalıdı.Bağçada ərik ağacı çox idi.Tuta ən yaxın olanı evə tərəf gedən cığırın kənarında idi.-Səhv etmirəmsə,elə burdadı.Anamın dediyinə görə onu burada basdırıblar,tutla ərikin arasında,üzü evə sarı.-Sənin anan,-Nuridə özünü saxlaya bilməyib söyəcəkdi,-əsl qatı cani imiş,qatil imiş.Bu o yer idi ki,Çəməngül nənəsi həmin yerdə keçinmişdi.“Görəsən onun nəfəsinin son anında hansı qüvvə,hansı hiss vadar etmişdi,oğlunun torpağı üstünə gəlib dünyasını dəyişsin?!.”-Nuridə düşündü.Ruslan törədilənlərə görə anasının əvəzinə vicdan əzabı çəkdiyindən susmuşdu.Bayaqdan bəri əlindən düşməyən,özü ilə gəzdirdiyi salafanı açıb,içərisindən çıxardığı tər çiçəkləri otları saralmış torpağın üstünə düzdü,sonra əlini sinəsinə qoyub,baş əyməklə atasına sanki son ehtiramını çatdırdı.Nuridə elə heyrətlənmişdi ki,olmuşlara inanmaq istəmirdi.Keçirdiyi həyəcandan əlləri ilə başını tutub yerə çöməldi.“Demək,dayısı bu illər ərzində heç də axtarıldığı özgə torpaqlarda yox,öz yurdunda,evinin bağçasında uyuyurmuş.İndi bu həqiqəti yaxınları,qohumları necə qəbul edəcəklər? İnanmayıb mütləq torpağı qazıb,sümükləri axtaracaqlar.Bəlkə yaxşısı heç bilməsinlər? Onsuz da hamıda belə fikir yaranmışdı ki,ailəsinin pozğunluğunu,xəyanətini bilən Paşa əvvəl içkiyə qurşandı,sonra da onları atıb baş götürüb gedib Rusiyanın ayrı bir diyarına.Utandığından gizlənir.Oralarda azmı itkin düşən olur.” Xeyli vaxt çəkən hüzn dolu sükunət Nuridənin ürəyini çəkəndə kövrəldiyindən doluxsunmuş gözlərinin yaşını silərək bir xeyli fikirləşəndən sonra Ruslana yaxınlaşıb qardaş kimi əlini çiyninə qoydu:-Nə etmək?! Nə olmuşları,nə də ölmüşləri qaytara bilərik.Olanlarla barışmalıyıq.Ölən atan,öldürən anan.Heç biri,Yafəs də yox,araşdırıb kimisə mühakimə edəsən.Qayıdaq yerimizə.Yenidən taxta oturacağa qayıtdılar.Hər ikisi susurdular.Ürəklərinə yayılan sıxıntılı hüzndən sonra nə haqqındasa danışmaq çətin idi.Kədərdən eynləri açılmamış küçədən maşın səsi gəldi.Ruslan düşdüyü ağır vəziyyətdən tezliklə qurtulacağına ürəyində sevindi:-Deyəsən,şərtləşdiyim taksi gəldi.Mən getməliyəm,-ayağa durdu.-Hara ? – Nuridə bir daha təəccübləndi,-Nə tez? Bu nə gəlməkdir? Belə gəlməkmi olar? Gəlmisən,bir neçə gün qal,dincəl.-Nu-ra,məni bağışla.Geriyə bilet almışam,yubanmadan qayıtmalıyam.Gəldim ki,nənəmi görəm,o yeri göstərib anamın vəsiyyətini yerinə yetirəm… Nuridənin etirazına baxmayıb Ruslan sağollaşmaq üçün əlini ona uzatdı.Nuridə onun əlini tutub buraxmadı:-Dayıoğlu,mən səni getməyə qoymayacayam.Bilirsən nə var,sənin qayıtmağa haqqın yoxdur.Bu bağça,bu ev əslində sənindir.Sən oturub yiyələməlisən,sahiblik etməlisən,mən yox.Axı,sən bu elin,bu xalqın oğlusan.Nuridənin sözləri Ruslanı düşündürsə də,etiraz etdi:-Yox,Nu-ra,elə deyil.Üzürlü hesab et.Mən burada heç cürə qala bilmərəm.Bu ev,bu torpaq mənim yox,sənindir,sənin ana vətənindir.Mən isə öz ana vətənimə qayıdıram.Əlvida! Ruslan əlini israrla Nuridənin əlindən çəkib tələskən halda darvazadan çıxaraq,küçədə onu gözləyən taksiyə əyləşdi.Bayaq eşitdiklərindən hələ də tam özünə gəlməyən Nuridə onun gedişindən təəssüflənib,yola düşən maşının arxasınca baxaraq fikirləşdi:“Kim bilir,yad ellərdə qanı bizim,canı özgənin nə qədər Ruslan və Rüstəm kimilər var? Və şübhəsiz onlar da öz atalarını sevmirlər,əksinə ehtimal ki,ürəklərində nifrət edirlər.Eh ,bizim nə vaxt çörəyimizin duzu olub ki? Yenə bu yurd qaldı anamın – qadın ümidinə.” Taksinin uzaqlaşmasından çox dəqiqələr keçsə də,Ruslanı yola salmaq üçün küçəyə çıxmış Nuridənin evə dönməyi gəlmirdi.Ruslanın gəlişini kimdən gizlətsə də anasından gizlədə bilməyəcəkdi.Acı həqiqəti anasına necə danışacaqdı?.Bağçadakı ağacların arasında dayısı uşaqları ilə gizlənpaç oynadıqları günlər yadına düşdü.Ondan kiçik olsa da ürəyində Ruslandan xoşu gəlirdi.Bəlkə də bu bir uşaqlıq sevgisinin əlamətii idi.Nə yaxşı ki,vaxtındaca hisslərini cücərməyə qoymamıdı.Anasından eşitmişdi ki,dayısını qonşu məhəllədən bir qız gizlin sevirmiş.Qürurundan sevgisini Paşaya da bildirməyibmiş.Uzun illər dayısının vətənə qayıdacagını gözləyən zavallı qız onu almaq istəyən başqasını da bəyənməyib.Yaşı otuza yaxşnlaşanda ümidlərinin puç olduğunu görüb İrandan buraya sahibkarlıq etməyə gələn dul kişiyə ərə getməyə məcbur olmuşdu.Peşmanlıqdan qayıdıb bir az əvvəl əyləşdiyi oturacaqda oturan Nuridə mərhumlarla bağlı ürəküzücü hadisələri təkrar-təkrar xatırlayıb öz aləmində nəsə dərk etməyə çalışırdı:“bu insanlar niyə belə bəd taleli olmuşlar? Şeytanamı boyun əymişlər? Yoxsa Allahın qəzəbinə,canları qədər sevmədikləri torpağın qarğışına tuş gəlmişlər?.Olmaya onları tut ağacı lənətləmişdi? ” Neçə vaxtdı nənəsinin evində qalarkən həmişə darıxaraq,özünü nədənsə “qonaq” hiss etməsinin səbəbini indi başa düşmüşdü.Heç demə illərdir xəbərsiz,az qala hər gün,evin oğlunun – dayısının bağçada dolaşan nakam ruhu ilə rastlaşırmış.Yəqin,lənətlənmiş insanların vurnuxan ruhları imiş onu burada daim qəmləndirib qəlbini ağrıdan.Bir qayda olaraq yalnız özünü düşünən,həmişə özünü haqlı hesab edib ətrafındakı hər kəsə fənd gəlmək istəyən simasız,ləyaqətsiz insanlarla dolu yaşayacağı bu cansıxıcı,anlaşılmaz mühitdə,gələcəyini qötür-qoy edərkən narahat olmaya bilmirdi:görəsən,onun da taleyi lənətə gələnlərdənmi olacaqdı ?!.Avqust,2008