 
“İlin kitabxanası” baxış-müsabiqəsi haqqında 
Əsasnamə 
 
1. Ümumi müddəalar 
 
1.1. Bu Əsasnamə “İlin kitabxanası” baxış-müsabiqəsinin (sonrakı mətndə - 
Müsabiqə) keçirilməsinin məqsədlərini, vəzifələrini, qaydalarını və şərtlərini, Müsabiqə 
iştirakçılarının qiymətləndirilməsi meyarları və onlara təqdim edilən tələbləri, Müsabiqəyə 
yekun vurulması və qaliblərin mükafatlandırılması qaydalarını müəyyən edir. 
1.2. Müsabiqə Azərbaycan Respublikası Prezidentinin 2008-ci il 6 oktyabr tarixli 
Sərəncamı ilə təsdiq edilmiş «Azərbaycan Respublikasında kitabxana-informasiya 
sahəsinin 2008-2013-cü illərdə inkişafı üzrə Dövlət Proqramı» əsasında təşkil edilir. 
Təsisçi Azərbaycan Respublikasının Mədəniyyət və Turizm Nazirliyidir. 
1.3. Müsabiqənin maliyyələşdirilməsi Azərbaycan Respublikası Prezidentinin  
6 oktyabr tarixli, 3072 nömrəli Sərəncamı ilə təsdiq edilmiş «Azərbaycan Respublikasında 
kitabxana-informasiya sahəsinin 2008-2013-cü illərdə inkişafı üzrə Dövlət Proqramı», 
habelə Mədəniyyət və Turizm Nazirliyinin 569 nömrəli 18 noyabr 2008-ci il tarixli 
”Azərbaycan Respublikasında kitabxana-informasiya sahəsinin 2008-2013-cü illərdə 
inkişafı  üzrə Dövlət Proqramı”nın təsdiq edilməsi barədə Sərəncamının icrası haqqında” 
Əmrinin icrası üçün nəzərdə tutulmuş vəsaitlər hesabına həyata keçirilir.  
1.4. Müsabiqənin məqsəd və vəzifələrini dəstəkləyən hər hansı fiziki və hüquqi 
şəxslər Müsabiqənin əlavə maliyyələşdirilməsində iştirak edə bilərlər.  
 
2. Müsabiqənin məqsəd və vəzifələri 
 
2.1. Şəhərin, rayonun, kəndin həyatında kitabxanaların rolunun artırılması. 
2.2. Azərbaycan Respublikasında kitabxanaçılarının yaradıcı potensialının inkişaf 
etdirilməsi. 
2.3. Kitabxanaçı peşəsinə və bütövlükdə kitabxanaların fəaliyyətinə ictimaiyyətin və 
hakimiyyət orqanlarının diqqətinin cəlb edilməsi. 
 
3. Müsabiqənin iştirakçıları 
 
3.1. Müsabiqədə respublikanın bütün kitabxanaları iştirak edə bilər.  
 
 
4. Müsabiqənin təşkil edilməsi 
 
4.1. Təsisçi Müsabiqənin təşkili, keçirilməsi və ona yekun vurulması işlərinin həvalə 
edildiyi Müsabiqə Komissiyasının tərkibini formalaşdırır və təsdiq edir.  
4.2. Müsabiqənin keçirilməsi müddətləri cari ilin mart ayından noyabr ayınadək 
müəyyən edilir.  
4.3. Müsabiqə materialları AZLIBNET Mərkəzinin saytında (http://www.azlibnet.az) 
yerləşdirilir.  
 
5. Müsabiqəyə yekun vurulması 
 
5.1. Müsabiqəyə müəyyən edilmiş müddətdə Müsabiqə Komissiyasının iclasında 
yekun vurulur.  
5.2. Müsabiqə Komissiyası hər nominasiya üzrə maksimum səs toplamış 3 (üç) işi 
əyani təqdim edilmək üçün seçir. Əgər müəyyən nominasiyada iştirak edən kitabxanalar 
arasında eyni sayda maksimum səs toplamış iştirakçıların sayı üçdən çox olarsa, onda 
maksimum sayda bal toplamış bütün işlər Müsabiqəyə təqdim ediləcəkdir.  
5.3. Müsabiqə Komissiyasının qərarı noyabr ayının 15-dən gec olmayaraq açıq 
səsvermə yolu ilə səslərin 2/3 hissəsinin çoxluğu ilə qəbul edilir və müvafiq protokolla 
rəsmiləşdirilir.  
5.4. Müsabiqə Komissiyasının iclasının protokolu əsasında Mədəniyyət və Turizm 
Nazirliyinin əmri hazırlanır. Maliyyə vəsaitləri müqavilə üzrə şəhər (rayon) mədəniyyət və 
turizm şöbələrinin hesabına köçürülür, o isə həmin vəsaitləri Müsabiqədə qalib gəlmiş 
kitabxanalara təqdim edir. 
5.5. Müsabiqənin şərtləri və nəticələri haqqında informasiya mətbuatda dərc edilir, 
Mədəniyyət və Turizm Nazirliyinin (http://www.mct.gov.az) və AZLİBNETin 
(http://www.azlibnet.az) saytında  yerləşdirilir. 
 
6. Müsabiqə nominasiyaları 
 
 Şəhər (rayon) Mərkəzi kitabxanası; 
 Şəhər (rayon) kitabxana filialı; 
 Uşaq şöbəsi; 
 Kənd kitabxana filialı. 
 
7. Müsabiqə üçün sənədlərin təqdim edilməsi qaydası 
 
7.1. Müsabiqəyə aşağıdakı sənədlər və materiallar təqdim edilir: 
 Bu Əsasnaməyə müvafiq qaydada kağız və elektron daşıyıcılar şəklində 
hazırlanmış Müsabiqə işi (innovasiya proqramı); 
 Kitabxananı Müsabiqəyə təqdim edən təşkilatın kollektivinin ümumi yığıncağının 
qərarından çıxarış; 
 Proqramın məzmununu açıqlayan əlavə materiallar (təqdimatlar və s.); 
 Müsabiqə üçün təqdim edilən əlavə materialların reyestri; 
 Kitabxananın ünvanı, kitabxana rəhbərinin soyadı, adı və atasının adı; 
 Pul vəsaitlərinin köçürülməsi üçün hesablaşma hesabının nömrəsi. 
7.2. Materialların təqdim edilməsi müddəti oktyabr ayının 1-dək müəyyən 
edilmişdir. Bu müddət keçəndən sonra verilən sifarişlərə baxılmır və onlar dərc edilmir.  
 
Müsabiqəyə göndərilən materiallara rəy verilmir və onlar dərc edilmir.  
 
 
8. Müsabiqəyə təqdim edilən materiala tələblər 
 
Müsabiqəyə kitabxanaların 2011-2013-cü illərdə oxuculara xidmətin 
yaxşılaşdırılmasına, kitabxanaların strukturunun təkmilləşdirilməsinə yönəlmiş innovasiya 
proqramları təqdim edilir.  
Müsabiqə işlərində: 
 Kitabxanaların fəaliyyətində istifadə edilən müasir kitabxana-informasiya (kitabxana 
və informasiya) texnologiyaları; 
 Yerli cəmiyyətdə kitabxanaların fəaliyyətinin inkişafına kömək edən təşkilati 
fəaliyyət; 
 Proqram üzrə fəaliyyətin proqnozu əks etdirilməlidir.  
 
9. Müsabiqə nominasiyaları üzrə xüsusi tələblər 
 
9.1. Müsabiqəyə təqdim edilən materiallar kitabxananın aşağıdakı fəaliyyətini əks 
etdirməlidir: 
9.1.1. “Şəhər (rayon) Mərkəzi kitabxanası” nominasiyasında: 
- rayon kitabxanalarının mütəxəssislərinin peşəkar və yaradıcı potensialının 
inkişafına kömək edən sosiomədəni proqramlar; 
9.1.2. “Şəhər (rayon) kitabxana filialı” nominasiyasında: 
- şagirdlərin yaradıcı şəxsiyyətinin inkişafına kömək edən, təhsil müəssisələri ilə 
birgə fəaliyyət proqramları; 
9.1.3. “Uşaq şöbəsi” nominasiyasında: 
- uşaqların intellektual və mənəvi inkişaf tələbatının təmin edilməsi, uşaqlarda 
mütaliəyə, informasiyadan savadlı istifadə edilməsinə həvəs oyadan, uşaqların mütaliə 
fəaliyyətinə rəhbərlik edənlərlə qarşılıqlı fəaliyyət proqramları; 
9.1.4. “Kənd kitabxana filialı” nominasiyasında: 
- kitabxananın yerli cəmiyyətin mərkəzi kimi inkişafı proqramları. 
 
10. Müsabiqəyə yekun vurulması. Qaliblərin mükafatlandırılması 
 
10.1. “İlin kitabxanası” baxış-müsabiqəsinin qalibləri diplom və pul mükafatı ilə təltif 
olunurlar: 
 “Şəhər (rayon) Mərkəzi kitabxanası” və “Şəhər (rayon) kitabxana filialı” – 1000 
manat (2 müəssisə); 
 “Uşaq şöbəsi” – 800 manat (3 müəssisə); 
 “Kənd kitabxana filialı” – 500 manat (5 müəssisə). 
10.2. Müsabiqənin mükafat fondunun həcmi «Azərbaycan Respublikasında 
kitabxana-informasiya sahəsinin 2008-2013-cü illərdə inkişafı üzrə Dövlət Proqramı» 
müvafiq olaraq hər il təsdiq edilir.  
10.3. Əlavə maliyyələşdirmə (sponsor vəsaitləri) olduqda Müsabiqənin qaliblərinin 
və iştirakçılarının həvəsləndirilməsinin başqa növləri də nəzərdə tutulur.  
 
 
Müsabiqə materialının təqdim ediləcəyi yer: 
 
Az 1000, Bakı şəhəri, Hökumət evi, III mərtəbə, 
Mədəniyyət və Turizm Nazirliyi, Kitabxana sektoru (otaq 322) 
“İlin kitabxanası müsabiqəsi” 
 
