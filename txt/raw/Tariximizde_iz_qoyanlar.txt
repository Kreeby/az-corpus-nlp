1 
 
 
 
 
 
 
 
 
 
 
TARİXİMİZDƏ 
İZ QOYANLAR 
 
 
 
 
 
Dr. Reha Yılmaz 
 
  
2 
 
 
 
Tariximizdə iz qoyanlar 
 
 
Təsisçi:  
"Xəzər Nəşriyyatı" MMC 
 
Redaktor: 
Rəcэb Səfiyev 
 
Tərcümə: 
Aytən Mabudova 
 
Korrektor: 
Sürəyya Eyyubova 
 
Texniki Redaktor: 
İftixar Məmmədov 
 
Üz Qapağı: 
İlkin Abdulla 
 
 
İnternet Adresi: 
info@xezernesriyyat.com  
www.xezernesriyyat.com 
 
 
Çap Tarixi: 
2008 
 
 
Tiraj: 500 ədəd 
Səhifə sayı: 204 
ISBN 978-9952-439-16-8 
 
  
3 
 
ORTA ƏSRLƏR ŞƏRQİNİN ƏN BÖYÜK MEMARI 
 
ƏCƏMİ NAXÇIVANİ 
 
XI-XII əsrlər Azərbaycan intibahının 
çiçəklənməsi dövrüdür. Həmin dövrdə şəhərlər böyüyür, 
bir-birinin ardınca yeni saraylar, məscid və mədrəsələr 
inşa edilir, müdafiə və xatirə tikililəri qurulurdu. 
Sənətkarlıq, elm, incəsənət və poeziya sürətlə inkişaf 
edirdi. Bu əsrlərdə neçə-neçə görkəmli sənətkarın və 
alimin yetişməsi də adamı heyrətə salır. Qətran Təbrizi, 
Bəhmənyar, Xətib Təbrizi, Nizami Gəncəvi, Xaqani 
Şirvani, Ömər Kafiəddin, Əbubəkr Gəncəvi, Məhsəti 
Gəncəvi və başqaları həmin dövrdə Azərbaycanın nəinki 
türk-islam aləminə, həm də dünyaya bəxş etdiyi böyük 
şəxsiyyətlərdir. 
Yalnız Şərqdə deyil, eyni zamanda Qərb 
dünyasında da yaxşı tanınan bu insanlardan biri, Əcəmi Əbubəkr oğlu Naxçıvanidir. 
O, orta əsrlərdə Azərbaycanda yetişmiş və dünya şöhrəti qazanmış memardır. Əcəmi 
irsi Azərbaycan və Yaxın Şərq ölkələri memarlığına böyük təsir göstərmişdir. Belə ki, 
Marağadakı Göy günbəzdə (1196-cı il), Naxçıvan yaxınlığındakı Gülüstan türbəsində 
(XIII əsr), Qarabağlar, Bərdə və Salmas türbələrində (XIV əsr), türk memarı Sinanın 
(XVI əsr) İstanbulda ucaltdığı türbələrdə Əcəmi sənətinin ənənələri yaşayır. 
Əcəmi Naxçıvaninin adı Azərbaycan memarlığının ən görkəmli nümayəndəsi 
və Naxçıvan memarlıq məktəbinin banisi kimi mədəniyyət tariximizə əbədi həkk 
olunmuşdur. O, sənət dühası ilə orta əsrlər Azərbaycan memarlığına yeni təkan 
vermiş, Səlcuqlular dövrü memarlığının sərt üslubuna incəlik və dinamizm bəxş etmiş, 
Yaxın Şərq memarlığına güclü təsir göstərmişdir. Əcəminin adı həm də Azərbaycan 
ictimai fikir tarixində şərəfli yer tutur. Əcəmi eyni zamanda dövrünün memarları 
arasında daha çox fəaliyyətlərinin elmə bəlli olması ilə seçilir. Yüksək sənət əsərləri 
üzərindəki kitabələrdə özünü "Əbubəkr oğlu Əcəmi, Naxçıvanlı memar" adlandıran 
sənətkar gözəl memarlıq nümunələrində təsviri sənəti və mühəndisliyi memarlıqla 
ahəngdar və elmi şəkildə birləşdirmişdir. 
Əcəmi Naxçıvani irsi XII əsr Azərbaycan mədəniyyəti və ictimai fikrindəki 
intibahın parlaq təzahürlərindəndir. Onun əsərlərindəki zəriflik, əsərlərin həndəsi 
quruluşu, ornamentlər bədii təfəkkürün ən yüksək məhsuludur. Əcəminin 
ornamentlərdən ibarət kompozisiyaları bədiiliklə riyazi təfəkkürün üzvi birləşməsinə 
əsaslanır. "Əcəmi Naxçıvani memarlıq sənətinin başlıca problemlərindən olan 
tektonikliyin (arxitektonika) dünya memarlığında az təsadüf edilən parlaq həllini 
tapmış mühəndis və sənətkar olmuşdur. 
4 
 
Onun yüksək mühəndislik qabiliyyəti Qərbi Avropa memarlarından bir əsr 
əvvəl Mömünə xatun türbəsinin sərdabəsində qurduğu nervürlü tağlar sistemində və 
onun oturacağındakı mürəkkəb ornamentlərin əvvəlcədən hazırlanmış tavalar şəklində 
tərtibində, Cümə məscidinin nəhəng günbəzində və qoşa minarələrdə özünü göstərir" 
("Azərbaycan Sovet Ensiklopediyası", IV cild, səh.260). 
Tanınmış sənətşünas Əbdulvahab Salamzadə onun sənəti haqqında yazır: 
"Yaxın Şərqin bir çox irsində onun təsirini izləmək çətin deyil. Onun meydana 
gətirdiyi nadir arxitektura əsərləri əsrlər keçməsinə baxmayaraq, böyük estetik həzz 
mənbəyi kimi sənətkar dühasının gücünü əks etdirir. Bu əsərlər sübut edir ki, 
Əcəminin ölməz irsi, haqlı olaraq, memarlıq sənətinin əbədi nümunələrindən sayılır. 
Yenidən doğulmuş bu sənət abidələri belə bir fikrə gəlməyə əsas verir ki, 
Əcəmi Naxçıvani öz dövründə tayı-bərabəri olmayan sənətkarlardandır. Təsadüfi 
deyil ki, XIII əsr mənbələri onun "şeyxül-mühəndis" (mühəndislərin başçısı) rütbəsi 
daşıdığından xəbər verir. Hələ Qərb dünyasında arxitektura sənəti anonim səciyyə 
daşıyan bir dövrdə Əcəmi bir çox memarlıq incilərinin müəllifi kimi bizim qarşımızda 
parlaq və təkrarolunmaz qurucu simaya malik böyük sənətkar, bədii və mühəndis 
təfəkkürünün nəhəngi kimi canlanır". 
Əcəminin həyat və fəaliyyəti Azərbaycanda Atabəylər dövlətinin hakimiyyəti 
dövrünə təsadüf edir. Bu dövlətin böyük şəhərlərindən biri də Naxçıvan idi. Atabəylər 
dövləti Böyük Atabəy Şəmsəddin Eldənizin dövründə formalaşmış, onun oğlu 
Nüsrəddin Məhəmməd Cahan Pəhləvanın hakimiyyəti illərində çiçəklənmişdir. 
Əcəminin irsi Naxçıvanla bağlı olmuşdur. Onun müəllifi olduğu ilk abidə Yusif ibn 
Küseyir türbəsidir. 
Naxçıvanda yerləşən və el arasında "Ata baba günbəzi" adı ilə tanınan bu türbə 
1162-ci ildə ucaldılmışdır. Türbənin giriş qapısından soldakı kitabədə memarın adı 
belə yazılmışdır: "Bənna Əcəmi Əbubəkr oğlu Naxçıvaninin əməli". 
Təkcə Azərbaycanda deyil, bütün İslam aləmində ən hündür və incə 
kompozisiyalı sənət əsərlərindən sayılan Mömünə xatun türbəsi Əcəminin layihəsi 
əsasında 1186-cı ildə Naxçıvan şəhərinin qərbində ucaldılmışdır. Elin yaddaşında 
"Atabəy günbəzi" adı ilə qalan bu türbə Atabəy Şəmsəddin Eldənizin arvadı, 
Məhəmməd Cahan Pəhləvanın anası Mömünə xatunun şərəfinə tikilmişdir. Türbə 
özünün iri ölçüləri, monumental biçimləri və dinamik silueti ilə böyük memarlıq 
kompleksidir. Memarlıq prinsiplərinin təkmilləşdirilməsi əsasında ucaldılmış on 
guşəli Mömünə xatun türbəsi monumental abidədir. 
Tarix öz qoynunda Əcəminin həyatı haqqında, onun ölməz əsərlərindən başqa 
heç nə saxlamayıb. Görünür, dahi memar bunu qabaqcadan gördüyündən öz şah əsəri 
Mömünə xatun türbəsi üzərində belə yazmışdır: "Biz gedəriyik. Dünya əbədi qalandır. 
Biz gedəcəyik, dünya qalacaq. Biz ölərik bu bizdən xatirə qalar. İlahi, bədnəzərdən 
uzaq elə". Bəli, o ölməz sənət abidəsi bu gün də yaşayır. 
Müsəlman Şərqində bir neçə memarlıq abidəsi çox məşhurdur. Onlardan 
Səmərqəndin və İsfahanın memarlıq komplekslərini, eləcə də, Hindistandakı Tac-
5 
 
Mahalı misal göstərmək olar. Həmin memarlıq komplekslərinin meydana çıxmasından 
çox-çox qabaqlar dünyanın ən qədim şəhərlərindən olan Naxçıvanda (Bibliyadakı 
rəvayətlərə görə, bu şəhərin əsası Nuh Peyğəmbər tərəfindən qoyulub) Əcəmi 
Naxçıvaninin layihəsi əsasında, möhtəşəmlikdə onlardan heç də geri qalmayan 
arxitektura kompleksi ucaldılmışdır. Ehtimal ki, nəhəng bir ərazidə Eldənizlərin 
sarayı, Cümə məscidi, xatirə abidələri, mədrəsə, karvansara və digər hökumət tikililəri 
də inşa edilmişdir. 
Həmin tikililərdən dövrümüzə yalnız iki məqbərə gəlib çatsa da, Naxçıvanda 
saray kompleksinin mövcudluğu XIII əsrdə anonim bir müəllif tərəfindən farsca 
yazılmış "Əcaib əd-dünya" adlı əsərdə də müəyyən dərəcədə təsdiq edilir. Həmin 
əsərdə bu cümlələri oxumaq olar: "Naxçıvan Azərbaycanda yüksək bir yerdə salınmış 
və möhkəmləndirilmiş, əhalisi gur olan iri şəhərdir. Burada çoxlu saraylar, şəhər ətrafı 
qalalar, malikanələr (köşk) və parad təyinatlı tikililər qurulmuşdur. Şəhərin 
yaxınlığında daşdan qalalar, qalanın içində isə mədrəsə və məscidlər tikilib. Qalanın 
içində, həmçinin, gözəl bir bulaq var. Deyilənə görə, dünyada bundan çox 
məskunlaşmış şəhər yoxdur. Bütün inşaat kirəcdən və bişmiş kərpicdən aparılırdı. Üç 
və dörd mərtəbəli köşklərin əksər qismi əslində qalalardır. Şəhərin ətrafındakı kəndlər 
olduqca gözəldir və axar suları var. Çoxlu bağ-bağat salınıb, göz oxşayan çəmənliklər 
var. Araz çayı şəhərin içindən keçir... Eldənizin mübarək zamanında Naxçıvan 
tamamilə əzəmətli bir görkəm aldı. Burada şah iqamətgahı ("darül-mülk") və hökumət 
binaları (dövlətxanalar) tikildi..." 
Yazılı mənbələrə əsaslansaq, Əcəmi dövründə Naxçıvanda 250 min nəfər əhali 
yaşayırdı. O vaxtdan dövrümüzə qədər gəlib çıxmış tikililər arasında ən qədimi Yusif 
ibn Küseyr türbəsidir. Türbənin məzar hissəsi yerin altındadır. Yerüstü qülləvari hissə 
piramida formalıdır və səkkizgüşəli işlənmişdir. Türbənin çölə baxan tərəfi kərpic 
bloklarla hörülmüş, naxışlarla bəzədilmişdir. Abidənin giriş hissəsində kufi xətti ilə 
belə yazılıb: "Bu, şərəfli dinimizin məşhur rəisi, İslamın gözəlliyi, şeyxlər başçısı 
Hacı Yusif ibn Küseyrin məqbərəsidir. Şəvval ayı yeddinci, əllinci və beş yüzüncü il 
(557/1162-ci il)". Türbənin üzərində kufi xətti ilə Qurandan ayələr dekorativ forma ilə 
yazılmışdır. Girişin sol tərəfində memarın adı həkk olunmuşdur: Əcəmi ibn Əbubəkr 
Naxçıvani". 
Azərbaycanda daha gözəl və daha möhtəşəm bir türbə isə Mömünə xatunun 
şərəfinə salınmış məşhur xatirə abidəsidir. Qeyd edək ki, Mömünə xatun Atabəy 
Şəmsəddin Eldənizin birinci xanımı olmuşdur və o, Azərbaycan Atabəylər dövlətinin 
yaranması və möhkəmləndirilməsi üçün çox böyük işlər görmüşdür. O, dünyasını 
1175-ci ildə dəyişmişdir. 
Atabəy Şəmsəddin Eldəniz xəstələnərək vəfat etdiyindən türbənin inşasını başa 
çatdırmaq ona nəsib olmur. Yarımçıq qalmış türbənin tikintisini onun oğlu 
Məhəmməd Cahan Pəhləvan davam etdirir. Yaxın Şərqin ən nadir incilərindən olan 
Mömünə xatun türbəsinin tikintisi 1186-cı ildə başa çatır. Abidəni digər analoji 
tikililərdən fərqləndirən əsas xüsusiyyət onun yeraltı və yerüstü hissələrdən ibarət 
6 
 
olmasıdır. Türbədə Mömünə xatunun məzarı və xatirə abidəsi vardır. Tikili formasına 
görə kəsik onbucaqlını xatırladır, içərisindəki naxışlar çox gözəldir və olduqca incə 
işlənmişdir. Orta əsr Şərq memarlığında formalaşmış ənənələrə uyğun olaraq, 
abidənin divarlarındakı kitabədə Qurandan götürülmüş ayələr həkk olunub. 
Günümüzdə tanınmış sənətşünasların, demək olar ki, hamısı Mömünə xatun 
türbəsini Tac-Mahalla müqayisə edirlər. Xatırladaq ki, gözəlliyi ilə hər bir insanı 
heyrətə gətirən Tac-Mahal sarayını inşa etdirən də Cahan adlı türk hökmdarı, türk 
oğlu olmuşdur. Tac-Mahal da dövrünün tanınmış hökmdarının xanımının şərəfinə 
ucaldılmışdır. Bir sözlə, Mömünə xatun türbəsi özündən sonra yeni ölməz sənət 
əsərlərinin ucaldılması üçün bir ilham mənbəyi olmuşdur. 
Məhz bu amilə diqqət yetirən tanınmış sənətşünas V. M. Alpatov özünün 
"Ümumi incəsənət tarixi" kitabında Mömünə xatun türbəsi haqqında belə yazır: "Bu 
cür inkişaf tapmış forma hissiyyatına, bu cür klassik kompozisiya bitkinliyinə və 
kompozisiyanın gerçəkləşdirilməsindəki belə kamilliyə orta əsrlər Avropa 
arxitekturasında rast gəlinmir. Klassik Şərq ədəbiyyatının ən gözəl nümunələrindən 
olan Firdovsinin (X-XI əsrlər) "Şahnaməsi", Nizami Gəncəvinin (XII əsr) "Leyli və 
Məcnun"u kimi ölməz poemalarında olduğu kimi, Naxçıvandakı bu məqbərə də bəşəri 
mahiyyəti ilə fərqlənir". 
Onu da deyək ki, İslam dini dünyagörüşünə görə insanların heykəlini qoymaq 
düzgün hesab edilmir. Buna görə də, o dövrün Şərq memarları heykəli əvəzləmək 
üçün inşa etdikləri abidələrin möhtəşəmliyini, daxili və xarici gözəlliyini önə 
çəkirdilər. Memarlar bu baxımdan abidənin hündür olmasına xüsusi diqqət yetirirdilər. 
Yəni abidə nə qədər hündür olurdusa, onu inşa edən memarı bir o qədər şöhrətləndirir 
və abidə sahibini daha qüdrətli göstərirdi. Mömünə xatun türbəsinin hündür olması da 
məhz bu amillə bağlıdır. 
Naxçıvanda memar Əcəmidən yadigar qalan abidələrdən biri də qoşa minarəli 
piştağıdır. Abidə günümüzə dağılmış halda gəlib çatıb. Amma onun üstündəki incə 
naxışlar, qismən də olsa, ilkin şəkildədir. 
Təəssüf ki, abidənin üzərinə həkk olunan "Memar Əcəmi ibn Əbubəkr 
Naxçıvaninin əsəridir" sözləri müxtəlif təsirlərdən pozulub. Bu abidə Mömünə xatun 
türbəsi ilə yaşıd hesab edilir və ondan bir il sonra inşa edilib. Tikilini fərqləndirən əsas 
xüsusiyyətlərdən biri, onun qoşa minarəli portal kompozisiya şəklində inşa 
edilməsidir. Yeri gəlmişkən deyək ki, qoşa minarəli portal formalı abidə ilk dəfə 
Şərqdə memar Əcəmi tərəfindən inşa edilib. Sonralar Şərqdə memarlar bu formadan 
geniş istifadə etməklə, bu sənətə yeni nəfəs, yeni istiqamət və yeni ruh gətiriblər. 
Əcəminin müəllifi olduğu digər ölməz sənət incisi nəhəng Cümə məscidi hesab 
edilir. Bu məscid onun sənət fantaziyasının ən parlaq nümunələrindəndir. Məşhur 
sənətşünas V. Engelqart XIX əsrin ortalarında Cümə məscidi haqqında "Qafqaz" 
qəzetində yazıb: "Bu, yonulmuş daşlardan tikilmiş və tağları olan nəhəng bir binadır. 
İçəridə hələ də gözəl relyefli oymaların izləri qalmaqdadır. Məscidin bir hissəsi artıq 
dağılıb, o biri hissəsi isə dağılmaq üzrədir. Məsciddən 50 sajın aralıda hündürlüyü 20 
7 
 
sajına çatan qoşa minarəli darvaza yerləşir. Darvaza da həmin kompleksə daxildir. 
Əvvəllər məscidlə darvazanın arasındakı yerdə müxtəlif tikililər olub, ancaq indi onlar 
yoxdur və adama elə gəlir ki, darvaza bir qədər yaxındakı tənha qalaya aiddir". 
Güman edilir ki, Cümə məscidi də o dövrün memarlıq ənənələrinə uyğun gələn 
mədrəsələr və karvansaralardan ibarət vahid bir kompleks olub. 
Əcəminin irsində şah əsərlərdən biri də Yusif ibn Küseyr türbəsidir. Bu abidə 
yuxarıda qeyd edildiyi kimi, xalq arasında "Atababa günbəzi" adı ilə tanınır. 
Günümüzə yarı dağılmış vəziyyətdə gəlib çatan bu sənət əsəri ötən əsrin ortalarında 
yenidən bərpa edilib. 
Yusif ibn Küseyr abidəsi də Mömünə xatun türbəsində olduğu kimi, yeraltı və 
yerüstü hissələrdən ibarətdir. Divarlarının qalınlığı 80 santimetrdir. Türbənin 
səkkizbucaqlı gövdəsi daxildən və xaricdən günbəzlər şəklindədir. Qeyd edək ki, Şərq 
memarlıq tarixində ikiqat günbəzli memarlıq abidələrinə az hallarda təsadüf edilir. 
Xaricdəki günbəz piramida formalı kərpiclə qurulub. Daxildəki günbəz isə çatmatağ 
formasındadır. Ümumiyyətlə, belə bir inşa üslubu Əcəmi irsinə xas olan cəhətdir. 
Türbənin naxışları da özünəməxsus şəkildə işlənib. Belə ki, naxışlar bir-birini 
tamamlayan həndəsi ornamentlərdən ibarətdir. Kiçik kərpiclərdən hazırlanan 
ornamentlər o dövrdə tikintidə istifadə edilən xüsusi inşaat məhlulu ilə tavalar 
şəklində birləşdirilib. Amma türbənin digər tərəfi, xüsusilə, qərbə baxan üzü fərqli 
formada quraşdırılıb. Girişindəki qapı çatmatağ formasındadır. Giriş qapısının ətrafı 
haşiyələr şəklində olan çıxıntılarla birləşdirilərək baştağ portal şəkli almışdır. 
Türbənin Əcəmiyə verilən xüsusi sifarişlə inşa edildiyi şübhə doğurmur. 
Abidənin xarici görkəmi insanda olduqca xoş təəssürat oyadır. Türbəyə 
xaricdən baxanda adama elə gəlir ki, türbə günümüz üçün də xarakterik olan xüsusi 
karkaslardan və dekorativ materiallardan inşa edilib. Tikiliyə dekorativ forma 
verilməsi məqsədilə müxtəlif şəkilli (üçbucaqlı, altıbucaqlı, rombşəkilli) kiçik 
kərpiclərdən istifadə edilib. 
Yusif ibn Küseyr türbəsi o dövr üçün bir elə də böyük və möhtəşəm 
sayılmayıb. Onun həcmi kiçikdir. Buna səbəb, ola bilsin ki, abidənin Əcəminin irsinin 
ilk illərində inşa edilməsi ilə bağlıdır. Türbənin bəzəkləri də digər abidələrlə 
müqayisədə sadədir. Bununla belə, abidə o qədər incə üslubda inşa edilib ki, ona 
baxanda istər-istəməz orta əsr memarlığının səviyyəsindən heyrətə gəlirsən. Bu 
baxımdan, türbə çox qiymətli sənət incilərindən biri hesab edilir və incəsənət 
tariximizdə seçilən abidələrdəndir. 
 
  
8 
 
ALİMLƏR ALİMİ 
 
NƏSİRƏDDİN TUSİ 
 
Bağdad şəhərindəki İmam Musa ibn Kazımın 
məzarı yanında sadə və qərib bir məzar da var. 
Məzarın başdaşı üzərində ərəb əlifbası ilə və olduqca 
gözəl bir xətlə bu sözlər yazılıb: "Dinin və xalqın 
dayağı, elm dünyasının şahı. Analar belə bir oğul bir 
daha doğmadı". 
İnsan qəlbini riqqətə gətirən bu sözlər 
Azərbaycan xalqının dünya elm-mədəniyyətinə 
verdiyi və bu gün də adı elm aləmində qürurla çəkilən 
görkəmli filosof, astronom, riyaziyyatçı, tarixçi, 
iqtisadçı və hüquq elmləri bilicisi kimi tanınan 
Məhəmməd ibn Həsən Nəsirəddin Tusi haqqındadır. 
Əsrlər ötsə də, Nəsirəddin Tusinin irsinə maraq heç 
zaman azalmır. Bircə faktı deyək ki, son 100 ildə 
dünyada həyatı və ədəbi irsi onun qədər araşdırılan ikinci bir dahi tapmaq çətindir. 
X-XIII əsrlər türk və Şərq intibahının ən çiçəklənən dövrü hesab edilir. Həmin 
əsrlərdə elm və mədəniyyətin sürətli yüksəlişi, təxminən, 300 il sonra da Avropa 
intibahında əsaslı rol oynayıb. Belə ki, bu intibahın nümayəndələri Şərq intibahından 
öyrəndiklərini öz dövrlərinin elmi inkişaf səviyyəsinə uyğun olaraq ortaya qoymuşlar. 
Ona görə də bəzən Şərq və Avropa intibahı nümayəndələrinin elmi əsərlərindəki 
fikirləri müqayisə etdikdə adama elə gəlir ki, qərbdəkilər özlərindən əvvəlki dövrlərdə 
yaşayan görkəmli elm adamlarının fikirlərini təkrar etmişlər. Bu baxımdan, inamla 
demək olar ki, istər astronomiya, istərsə də coğrafiya sahəsində Avropa intibahına 
əsərləri Tusi qədər təsir göstərən ikinci bir Şərq elm adamı tapmaq çətindir. Əlavə 
edək ki, Nəsirəddin Tusi öz dövrü üçün elmin ən yüksək zirvəsi hesab edilən Marağa 
rəsədxanasını inşa etdirərək, orada göy cisimlərinin öyrənilməsi sahəsində böyük bir 
məktəbin əsasını qoymuşdur. 
Tusinin qurduğu rəsədxananı yalnız günümüzdəki məşhur NASA (ABŞ 
Aviasiya və Kosmos İdarəsi) ilə müqayisə etmək olar. Təsadüfi deyil ki, indinin 
özündə dünyanın ən məşhur astronomları göy cisimlərinin öyrənilməsi ilə bağlı elmi 
araşdırmalar apararkən, öncə Nəsirəddin Tusinin bu sahədəki tədqiqatları ilə tanış olur 
və yalnız bundan sonra hər hansı bir məsələ barədə fikir söyləyirlər. Bu isə türk 
dünyasının yetişdirib bəşəriyyətə bəxş etdiyi Tusi idrakının böyüklüyünü göstərir. 
 
 
 
 
9 
 
Tusi Tusda, yoxsa Həmədanda doğulub? 
 
Hələ sağlığında ikən, alimlər alimi kimi məşhur olan Nəsirəddin Tusinin əsl 
həyatı onun haqqında söylənilən saysız-hesabsız rəvayətlər içində itib-batmışdır. Türk 
dünyasının böyük oğlu Əbu Cəfər Nəsirəddin Məhəmməd ibn Məhəmməd ibn Həsən 
Əbubəkrin 1201-ci ildə Tus şəhərində anadan olduğu güman edilir. Amma Tusinin 
həyatını tədqiq edən bəzi alimlər onun Tusda deyil, Həmədan yaxınlığındakı Bahar 
adlı yerdə anadan olduğunu iddia edirlər. Belə bir fikir vurğulanır ki, balaca 
Nəsirəddin körpə yaşlarında ikən, ailəsi Tusa köçmüşdür. Onlar burada yaşadıqları 
üçün sonralar Nəsirəddinə "Tusi" ləqəbi verilib. Ümumiyyətlə, o dövrdə tanınmış 
alimlərdən tutmuş, hökmdarlara kimi hamısı yaşadıqları yer və ya qurduqları dövlətlə 
tanınırdılar. Bu baxımdan onun Həmədanda anadan olub, Tusa getdiyi, uşaqlıq və 
gənclik illərini orada keçirdiyi üçün Tusi adı ilə çağırılmasında qeyri-adi heç nə 
yoxdur. Əlavə edək ki, o dövrdə, demək olar ki, bütün Şərq, türklərin hakimiyyəti 
altında idi. İndiki İranın ərazisi isə, faktiki olaraq, o dövrdə türk torpağı, buradakı 
türklərin qurduğu dövlət də türk dövləti kimi tanınırdı. 
 
Balaca dahi 
 
Balaca Nəsirəddinin ilk müəllimi öz dövrünün ən elmli adamlarından biri 
sayılan atası olub. Elmin bütün sahələrini oğluna dərindən mənimsətməyə çalışan ata, 
əvvəlcə, ona ilahiyyat və hüququ öyrədir. Sonra o, oğlunu dövrün tanınmış 
riyaziyyatçısı hesab edilən Kəmaləddin Məhəmməd Hasibin yanına göndərir. 
Şagirdinin riyaziyyat sahəsində istedadını görən müəllimi heyrətə gələrək, onlarla 
insanın yanında: -"Mənim riyaziyyat sahəsində bildiklərim bu uşağınkından çox deyil. 
O, gələcəyin ən böyük alimi olacaq. Kim buna şübhə etsə, bir vaxt mənim sözlərimi 
xatırlayaraq peşman olacaq" - demişdi. 
Tusi daha sonra təhsilini o dövrdə məntiq, idrak nəzəriyyəsinin bilicisi, orta 
əsrlərin ən məşhur filosofu, İbn Sinanın şagirdi olan Azərbaycan mütəfəkkiri 
Bəhmənyarın yanında davam etdirir. 
Gənc Nəsirəddin istedadı, hadisələrin mahiyyətini dərhal qavraması və onu 
analitik şəkildə izah etməsi ilə Bəhmənyarın da diqqətini cəlb edir. Bəhmənyar 
Nəsirəddin haqqında: "O, gələcəyin alimi və elm dünyasını özünün idrak nuru ilə 
işıqlandıracaq görkəmli bir adam olacaq" - deməkdən özünü saxlaya bilməmişdi. Uşaq 
ikən tanınmış elm adamlarının məclislərində iştirak edərək, onların mübahisələrinə 
dərindən qulaq asan Nəsirəddinin dünyagörüşünün formalaşmasında bu amil mühüm 
rol oynamışdı. Tusi ona bütün İslam aləmində və dünyada böyük şöhrət qazandıran 
"Əxlaqi Nasiri" adlı əsərində belə məclislərin uşaqlar üçün əsl həyat məktəbi, elm 
dünyasına açılan qapı olduğunu vurğulayıb. Tusidə əsl həqiqəti aramaq həvəsi də elmi 
məclislərdə iştirak etdiyi vaxtda ayılır. Yeri gəlmişkən, qeyd edək ki, əsl həqiqəti 
10 
 
axtarmaq həvəsi onu sonralar həmin dövrdə müəyyən qədər cəmiyyət tərəfindən qəbul 
edilməyən ismaililər təriqətinə mənsub olan insanların yanına aparıb. 
 
22 illik həbsxana həyatı və yüksəliş 
 
İsmaililər müəyyən bir əraziyə yayılmışdılar və onların bir çoxu mühüm dövlət 
vəzifələri tuturdu. Gənc Nəsirəddini sevinclə qarşılayan ismaililər ondan öz 
ideyalarının daha geniş yayılması üçün istifadə etmək istəyirdilər. Bəzi mənbələrə 
görə, İsmaili valisi Nasir Mühtəsəm gənc olmasına baxmayaraq, adı dillər əzbəri olan 
Tusini öz yanlarına Kuhistana dəvət edib. 
Tusi öz biliyi və zəngin təfəkkürü ilə ismaililərə böyük təsir göstərir. Amma az 
sonra Tusi ilə ismaililərin arasında bir çox məsələlərə münasibətdə fikir ayrılıqları 
ortaya çıxır. Belə ki, vali Nasir Mühtəsəm nəinki idarəetmə sahəsində, həm də elmi 
məsələlərdə hakim kimi çıxış edirdi. Bütün bunlar da Nəsirəddini razı sala bilməzdi. 
Valinin elmi məsələlərdə də özünü çoxbilmiş kimi aparmasına və başı çıxdı-çıxmadı, 
elmi mübahisələrə kobud şəkildə müdaxilə etməsinə qarşı çıxan Tusi bir dəfə onun 
tərəfindən cəzalandırılır və Alamut qalasına salınır. Bundan sonra gənc Nəsirəddin 
həbsxana həyatı yaşamağa başlayır. Onun həyatının 22 ili həbsxanada keçir. Lakin 
Nəsirəddin Tusi ən ağır vəziyyətdə belə, elmi irsdən əl çəkmir və axtarışlarını davam 
etdirərək, yeni-yeni əsərlər yazır. Hülakünün ismaililəri məğlub etməsindən sonra 
(1256-cı il) Tusi azadlığa çıxır. 
Hülakü Tusi haqqında çox eşitmişdi və onun elmi biliyinə heyran idi. Ona görə 
də o, Tusini özünə məsləhətçi götürür. Tusi iqtisadiyyat və maliyyə məsələlərini gözəl 
bilirdi. Sarayın maliyyə məsələləri ilə bağlı problemlərini, adətən, Tusi həll edirdi. Bu 
da ona sarayda böyük şöhrət qazandırmışdı. Bundan istifadə edən Tusi Hülaküdə göy 
cisimləri və onların insanlara göstərdiyi təsir barədə böyük maraq oyada bildi. 
Nəticədə, Hülakü Tusinin Marağada göy cisimlərini tədqiq edən rəsədxana tikilməsi 
barədə xahişinə müsbət cavab verdi. Beləliklə, o dövrdə tayı-bərabəri olmayan bir 
rəsədxana inşa edildi. Nəsirəddin Tusinin hülakülərin Bağdada hücumunda da əsaslı 
rol oynaması barədə rəvayətlər vardır. Lakin son araşdırmalar göstərir ki, bu 
rəvayətlərin heç biri Nəsirəddin Tusinin əxlaqi və dini dünyagörüşlərinə uyğun gəlmir 
və daha çox uydurmaları xatırladır. Tusi Hülaküdən sonra onun yerinə keçən hökmdar 
Abakanın da məsləhətçisi olmuşdur. Hələ sağlığında ikən, "Alimlər alimi" çağırılan 
bu böyük insan 1274-cü ildə vəfat etmişdir. 
Nəsirəddin Tusinin Sədrəddin Əli, Asiləddin Həsən və Fəxrəddin Əhməd adlı 
oğulları da atalarının yolunu davam etdirmiş və dövrün tanınmış elm adamlarından 
olmuşlar. Hər üç oğul dövlətdə müxtəlif vəzifələrdə çalışmışlar. 
Türk dünyasının digər tanınmış simalarından olan Əvhədi Marağalı (1274-
1338) "Dəhnamə" məsnəvisini (1306-cı il) Tusinin nəvəsi Hacı Ziyaəddin Yusif ibn 
Asiləddin Həsənə ithaf etmişdir. 
11 
 
Tusi nəslinin davamçıları sonralar Naxçıvana köçərək orada yaşamış və əhali 
arasında böyük hörmət və nüfuz sahibi olmuşlar. İran hökmdarı, milliyyətcə türk olan 
Şah Abbas Tusiyə böyük hörmət bəsləmişdir. Elə buna görə də o, Tusi nəslinin 
Ordubad ətrafında yaşamasını nəzərə alaraq, bölgənin bütün əhalisinin vergidən azad 
edilməsi barədə fərman imzalamışdı. Şah Abbasın verdiyi bu fərman XVII əsrdə 
Ordubadda inşa edilmiş böyük caminin qapısı üzərindəki daş kitabədə yazılmışdır. 
 
Alimlər əbədiyyət yolçularıdır 
 
Dünyanın hər hansı bir ölkəsinin tərəqqisində, inkişaf edərək güclü dövlətə 
çevrilməsində alimlərin özünəməxsus rolu olub. Bu baxımdan bütün İslam dünyasının 
monqollar tərəfindən işğal edildiyi, şəhərlərin, mədəniyyət mərkəzlərinin dağıdıldığı, 
elmin tənəzzül dövrü keçirdiyi bir vaxtda Tusiyə monqol hökmdarı Hülakü tərəfindən 
yüksək qiymət verilməsi bir qədər inanılmaz idi. İlk dövrlərdə İslam dinini qəbul 
etməyən və ona düşmən münasibət bəsləyən monqol hökmdarları bu dinin dəyərlərinə 
qarşı sərt davranır, yüz illər boyu qurulan ən gözəl sənət əsərlərini məhv edir, tikililəri, 
məscidləri dağıdırdılar. Bütün bunlara baxmayaraq, Hülakü xanın elmə və elm 
adamlarına məhəbbəti, Tusi kimi böyük bir alimi özünə məsləhətçi götürməsi Şərq 
mədəniyyətinə qarşı olan hərəkətləri dayandırdı. 
Tusi sonralar bununla bağlı yazmışdı: "Uca Allah Hülakünün ürəyini elmə 
məhəbbət nuru ilə işıqlandırdı. Bu nur mənim gələcək taleyimdə də böyük rol oynadı. 
Mən arzularımın reallaşdırılması üçün Hülakünün simasında böyük bir dayaq əldə 
etdim". Tusinin Hülakü və onun varisi Abakana məsləhətləri monqolların Şərq 
yürüşündə daha böyük qırğınların qarşısını aldı. Şübhəsiz ki, bütün bunlar Hülakünün 
ətrafında olanların da elmə və sənət əsərlərinə lazımi qiymət verməsinə gətirib çıxardı. 
Hülaküdən sonra gələn hökmdarların, demək olar ki, hamısı elm adamlarına qiymət 
verməyə, hər hansı bir iş görərkən onlarla məsləhətləşməyə başladılar. 
 
Dəyərli əsərlər 
 
Nəsirəddin Tusini dünyada tanıdan, onun günümüzdə belə aktuallığını 
itirməyən ölməz əsərləridir. Tusi alim kimi nəzəriyyəyə xüsusi önəm verirdi və 
əsərlərində dönə-dönə yazırdı ki, elmi kəşflərin ortaya çıxmasında nəzəriyyənin 
əhəmiyyəti çox böyükdür. Buna görə də çox vaxt Tusini "nəzəriyyələr ustadı" 
adlandırırlar. Bununla belə, o, nəzəriyyənin təcrübədə sınaqdan çıxarılmasının 
vacibliyini xüsusi qeyd edirdi. O, elmin inkişafını nəzəriyyə ilə təcrübənin vəhdətində 
gördüyünü tez-tez xatırladırdı. 
Tusi ilahiyyata, fəlsəfəyə, siyasət və etikaya dair traktatlarında özünün 
dünyagörüşünü ifadə etmişdir. Mütəfəkkirin "İmamətə dair traktat" ("Risab fil-imam") 
və bir sıra başqa əsərlərində yalnız 12 imamı deyil, imam (dövlət başçısı) üçün lazımi 
səciyyəvi keyfiyyətləri ön plana çəkib. Onun fikrincə, imam-başçı hər hansı bir 
12 
 
hökmü verərkən, əvvəlcə, ətrafındakı elm adamları və müdriklərlə məsləhətləşməli, 
yalnız bundan sonra qərar qəbul etməlidir. 
O: - "Hökmdar ədalətli qərar verməlidir. Hökmdar tərəfindən verilən ədalətsiz 
qərar dövlətin əsasına vurulan baltadır" - deyirdi. Nəsirəddin Tusinin fəlsəfəyə dair 
traktatlarında İbn Sinanın "İşarələr və qeydlər" kitabının şərhi də öz əksini tapıb. 
Ümumiyyətlə, Tusi İbn Sina və Bəhmənyar məktəbinin layiqli davamçılarından biri 
idi. Alimin özünəməxsus idrak nəzəriyyəsində dövrü üçün vacib hesab edilən bir çox 
suallara cavab verilib. Tusinin riyaziyyat, astronomiya və fizikanın inkişafında da 
böyük xidmətləri olub. Məsələn, onun "Zic Elxani" adlı əsərində planetlərin hərəkət 
trayektoriyaları və onların fırlanma sürətləri dəqiqliklə verilib. Alimin planetlərlə 
bağlı araşdırmaları XIX əsrin ortalarına kimi Avropa alimlərinin istinad etdikləri əsas 
mənbə olmuşdur. 
Tusinin coğrafiya sahəsində də xidmətləri böyükdür. O, 256 şəhərin coğrafi 
koordinatları olan cədvəllər hazırlayıb. Bu cədvəllər Kolumbun müəllimi olan 
Toskanelliyə məlum idi. Kolumbun məhz bu cədvəllərə əsasən Amerikanı tapdığını, 
ancaq kəşfinin mahiyyətini anlaya bilmədiyi güman edilir. Tusinin bu cədvəlləri o 
qədər dəqiqdir ki, ondan uzun müddət istifadə edilib. Cədvəllər əvvəlcə Londonda 
(1652), sonra isə Oksfordda (1711) ərəb və latın dillərində çap edilib. Nəsirəddin 
Tusinin istedadlı tələbəsi və davamçısı azərbaycanlı mühəndis Kəriməddin Səlmasi 
məşhur alman alimi Martin Böhaymdan (1459-1507) iki əsr əvvəl qlobus 
hazırlamışdı. Bütün bunlar, Nəsirəddin Tusi tərəfindən türkün elmi zəkasının və 
təfəkkürünün yüksəkliyinin sübuta yetirilməsi demək idi. 
Tusinin  riyaziyyat  və  həndəsəyə  dair  əsərləri  də  elmin inkişafında böyük 
rol oynayıb. Məsələn, onun "Təhriri-Öqlidis" ("Evklidin şərhi") əsəri Avropada böyük 
şöhrət qazanmış və əvvəlcə, Romada ərəbcə (1594), sonra isə latın dilində (XVII 
əsrdə) çap edilib. Onun yazdığı bu əsər dövrünü ən azı 450-500 il qabaqlamışdı. 
 
"Əxlaqi-Nasiri" və təlim tərbiyə 
 
Tusiyə şöhrət gətirən əsərlərindən biri də onun böyük ilhamla qələmə aldığı 
"Əxlaqi-Nasiri" əsəridir. Bu əsərin yazılması İsmaili valisi Nasir Mühtəsəmin adı ilə 
bağlıdır. Alim əsərin girişinə yazdığı ön sözündə: - "Mühtəsəm məndən Miskəveyhin 
"Kitab-ət-Təharət" ("Təhzibül əxlaq") əsərini ərəbcədən farscaya çevirməyimi xahiş 
etdi. Amma bu kitabı tərcümə edəndə onun özünəməxsusluğu itib gedəcəkdi. Mən 
bunu Mühtəsəmə anlatdım. Mühtəsəm də bunu tərəddüdlə də olsa qəbul etdi", - deyə 
yazır. O, Mühtəsəmə həmin əsərin mahiyyətinə uyğun olan kitab yazmağın vacibliyini 
də bildirir. Bundan sonra Nasir ondan adıçəkilən əsərə bərabər ola biləcək bir əsər 
yazmasını xahiş edir. Tusi də xahişi nəzərə alaraq, "Əxlaqi-Nasiri" adlı ölməz bir əsər 
yazır. Kitabın əxlaq fəlsəfəsinə aid hissəsi "Kitab-ət Təharət"in yeni formada 
təkrarıdır. Amma kitabda Tusi Miskəveyhdən fərqli olaraq, özünün əxlaqi 
13 
 
dünyagörüşlərini dövrünün Qəzali kimi böyük alimlərinin və sufilərin dünya görüşləri 
ilə uzlaşdırmağa çalışıb. 
Tusi "Əxlaqi-Nasiri"nin ev idarəsi və siyasət fəlsəfəsinə dair bölmələrində İbn 
Sina və Fərabinin eyni mövzuda yazdıqları əsərlərindən istifadə edib. Tusi bu əsəri üç 
dəfə yazıb. Birinci dəfə o, qeyd etdiyimiz kimi, Mühtəsəmin xahişi ilə (1232-1233-cü 
illər) yazıb. Bundan 22 il sonra Tusi əsəri yenidən işləyib. Ölümündən bir az əvvəl 
təxminən 1272-1273-cü illərdə isə üçüncü dəfə yazıb. 
Tusi bu əsərində insanın cəmiyyətdə davranışının (istər ailədə, istərsə də 
ətrafındakılarla münasibətdə) kriteriyalarını verib. Qeyd edək ki, onun ailə və 
cəmiyyət haqqında fikirləri o qədər güclü məntiqi əsaslara söykənirdi ki, yazdığı bu 
əsər yüz illərlə nəinki Şərqdə, həm də Qərbdə sevilə-sevilə oxunmuşdur. 
 
Ailə qurma və tərbiyə məsələləri 
 
"Əxlaqi-Nasiri" əsəri 3 məqalədən və 30 fəsildən ibarətdir. Əsərdə bəhs edilən 
əsas məsələlərdən biri, ailənin qurulması ilə bağlıdır. Tusinin ailənin qurulması işinə 
xüsusi əhəmiyyət verməsi heç də təsadüfi deyil. O, ailəni hər bir cəmiyyətin əsas 
dayağı adlandıraraq: - "Ailə nə qədər sağlam və möhkəm təməllər üzərində qurulsa, 
dövlət də o qədər möhkəm olar" - yazır. Tusiyə görə, evlənmənin iki səbəbi olmalıdır; 
malın mühafizəsi və nəslin davamı. Alim, yaxşı tərbiyə görən qadını ərin silahdaşı 
adlandırır. Qadının övlad tərbiyəsində böyük rol oynadığını qeyd edən Tusi onun 
dinimizi yaxşı bilməsini, ailədə fədakarlıq etməsini, ən ağır vəziyyətdə belə, səbrli 
olmasını əsas şərtlərdən hesab edir. O, qadınlarda zahiri gözəlliklə daxili gözəlliyin 
vəhdətdə olmasını arzulayır. 
Tusiyə görə, ər-arvad arasında əlaqələr üç əsas prinsip üzərində qurulmalıdır. 
Birincisi, qadın ərinin hər sözünə diqqətlə yanaşmalı, onun hər sözünə əməl etməlidir. 
Bundan əlavə, qadın ərinə vəfalı olmalı, hər hansı dərdini onunla bölüşməli, ən ağır 
vəziyyətlərdə belə, səbr və təmkinini qorumağı bacarmalıdır. İkincisi, kişi qadının 
bütün ehtiyaclarını ödəməli və ailəsinə ürəkdən bağlı olmalıdır. Üçüncüsü, qadın evin 
idarə edilməsində bacarıqlı olmalı, uşaqların tərbiyəsində həm ana, həm də tərbiyəçi 
kimi çıxış etməlidir. 
Bundan əlavə, Tusi adı çəkilən əsərində uşaqların tərbiyəsi ilə bağlı bu gün də 
əhəmiyyətini itirməyən dəyərli məsləhətlər verib. Məsələn, Tusiyə görə, valideyn, ilk 
növbədə, uşaqlarını kiçik yaşlarından əməyə hörmət ruhunda tərbiyə etməli, onların 
tənbəl həyat tərzi keçirmələrinə imkan verməməlidir. 
Tusi deyirdi: "Uşaq nə qədər çevik, hərəkətli olsa, onun enerjisindən düzgün 
istifadə edilsə, onda o, o qədər sağlam həyat tərzi keçirəcək və ondan yaxşı əsgər, 
bacarıqlı sərkərdə çıxacaq, o düşdüyü ən ağır vəziyyəti belə, düzgün qiymətləndirərək 
vəziyyətdən çıxış yolu tapmağı bacaracaq". 
Təbii ki, Tusi övlad tərbiyəsinin əsas təməlini onda özündən böyüklərə hörmət 
etməyin formalaşdırılmasında görürdü. O deyirdi ki, övlad ailədə, əvvəlcə, 
14 
 
valideynlərinə və ailənin digər üzvlərinə hörmət etməyin müqəddəs vəzifə olduğunu 
dərk etməlidir. Tusi uşağı yerli-yersiz danlamağın əleyhinə idi. O deyirdi ki, uşaq nə 
qədər çox danlansa, o qədər buna adət edəcək. Böyük mütəfəkkir uşağı çox 
danlamaqdansa onu başa salmağın tərəfdarı idi. O, uşağın adət-ənənələrə hörmət 
ruhunda böyüdülməsini də çox mühüm şərtlərdən biri hesab edirdi. "Əxlaqi-Nasiri"də 
oğlan uşaqlarının qızlar kimi bəzək-düzəyə öyrədilməsi yolverilməz hesab edilir. 
Bundan əlavə, uşaqların kiçik yaşlarından dini və elmə məhəbbət ruhunda tərbiyə 
edilməsi, onlara bunun üçün lazım olan şəraitin yaradılması da valideynlərin 
qarşısında əsas şərtlərdən biri kimi qoyulur. 
 
Marağa rəsədxanası 
 
Nəsirəddin Tusinin şah əsərlərindən biri də Marağa rəsədxanası hesab edilir. 
Marağa rəsədxanasının qurulması o dövrdə nəinki Şərqdə, həm də bütün dünyada 
böyük bir hadisə idi. Tusinin ən böyük xidmətlərindən biri də ondan ibarət idi ki, o, 
monqolların, qarşılarına çıxan bütün mədəniyyət abidələrini dağıtdığı bir vaxtda, 
monqol xanı Hülaküdə elmə məhəbbət oyatmağı bacarmışdı. Belə ki, Tusinin istəyi ilə 
Hülakü xan 1258-ci ildə Marağa şəhəri yaxınlığında rəsədxana inşa edilməsi barədə 
göstəriş vermişdi. Hülakü xan rəsədxanaya rəhbərliyi də Tusiyə tapşırmış və bunun 
üçün ona hər cür səlahiyyət vermişdi. 
Qeyd edək ki, rəsədxana və onun ətrafında inşa ediləcək binaların layihəsini 
Tusi şəxsən özü vermişdi. Rəsədxana ətrafında inşa ediləcək binalar vahid kompleks 
təşkil etməli idi. Binalar iki hissəyə ayrılmışdı. 13 tikilidən ibarət olacaq rəsədxana 
kompleksi elmi tədqiqatların aparılmasına yardım edəcək binalardan, həmçinin, 
mədrəsə, kitabxana və dükanlarla vəhdət təşkil etməli idi. Rəsədxananın inşasına o 
vaxt üçün çox yüksək miqdarda 30 min dinar qızıl pul ayrılmışdı. 
Kompleksin inşaat işləri 1271-ci ildə başa çatdırıldı. Amma binaların inşa 
edilməsini və onun texniki vasitələrlə təminini hələ işin yarısı saymaq olardı. 
Rəsədxananın fəaliyyəti üçün onun elmi kadrlarla təmin edilməsi ən vacib 
məsələlərdən idi. Ona görə də Tusi öncədən Hülakü və onun yerinə keçən Abaqa 
xanın razılığı və köməyi ilə Şərqin astronomiya sahəsində tanınmış alimlərini 
rəsədxananın fəaliyyətinə cəlb etmişdi. Marağa rəsədxanasında göy cisimləri ilə bağlı 
hazırlanan astronomik cədvəllər 400 il ərzində Avropada qurulan bütün 
rəsədxanalarda əsas qaynaq kimi istifadə edilmişdir. Rəsədxanada apardığı tədqiqatlar 
nəticəsində Tusi, ona dünya şöhrəti gətirən bir sıra ölməz əsərlərini yazdı. 
Həmçinin "Zic-Elxani" adlı tədqiqat əsəri daha məşhurdur. "Zic-Elxani"də 
riyaziyyata, triqonometriyaya, astronomiyaya və coğrafiyaya aid çoxlu cədvəllər 
verilib. Bundan əlavə, əsərdə müxtəlif elmi təqvimlər, planetlərin hərəkət 
trayektoriyalarını göstərən və o dövr üçün olduqca yüksək səviyyədə olan riyazi 
hesablamalar da öz əksini tapıb. Bundan əlavə, "Zic Elxani"nin başlanğıc hissəsində 
Çingiz xandan başlayaraq Hülakü xanadək olan tarix xronoloji qaydada və izahatlarla 
15 
 
verilib. Ümumiyyətlə, Marağa rəsədxanası o dövrdə Şərqdə elmin və mədəniyyətin 
inkişaf etdirilməsində müasir məşhur elm mərkəzlərinin belə, həsəd apara biləcəyi bir 
iş görmüşdür. Bu rəsədxananın nəzdində nəinki Şərqdə, həm də bütün Avropada tayı-
bərabəri olmayan bir kitabxana olmuşdur. Həmin kitabxanada ən qədim elmi və ədəbi 
bədii əsərlər toplanmışdı. Rəsədxana ətrafındakı mədrəsələrdə uşaqlar tanınmış 
alimlərdən dərs alırdılar. Necə deyərlər, Şərqin elm və mədəniyyət mərkəzi, faktiki 
olaraq, Bağdaddan Marağaya köçmüşdü. Tusinin uzaqgörənliyi sayəsində Marağa 
türk-İslam mədəniyyətinin beşiyi halına gəlmişdi. Təsadüfi deyil ki, bu gün də 
Marağanın adı dünyanın tanınmış elm adamları tərəfindən hörmətlə çəkilir. Marağa 
rəsədxanası bu gün də Şərqdə və Avropa ölkələrindəki rəsədxanalar üçün bir örnək 
elm mərkəzi olaraq qalır. 
 
Kamil insan anlayışı 
 
Tusi də digər görkəmli şəxsiyyətlər kimi cəmiyyətdə ideal insan axtarışlarına 
cavab tapmağa çalışıb. Bu məqsədlə o, insanın ideal səviyyəyə yüksəlişi üçün bəzi 
şərtlərin vacibliyini qeyd edir. Məsələn; Tusiyə görə, ideal insanın formalaşdırılması 
üçün əvvəla onun yaşadığı cəmiyyət ideal olmalı və yüksək səviyyədə inkişaf 
etməlidir. Araşdırmalara görə, ideal cəmiyyət formalaşdırılması üçün on illərlə vaxt 
lazımdır. Həmin yol isə insanın mənən kamillik zirvəsinə yüksəlişindən keçir. Tusiyə 
görə, Allah tərəfindən bütün yaradılmışların ən kamili olan insanın qarşısında ya 
yaxşı, ya da onu fəlakətlərə sürükləyən pis həyat yolunu seçmək durur. Alimin 
fikrincə, insan nəfsini nə qədər təmiz saxlasa, özünün bu dünyaya yaxşılıq toxumu 
səpmək və Uca Yaradana xidmət üçün gəldiyini dərindən dərk edər. Əgər fəaliyyətini 
də bunun üzərində qursa, könül rahatlığı ilə bu dünyadan köç edər və əbədi səadəti 
həyatda ikən qazanmış olar. Tusi hər bir insanın Uca Yaradan tərəfindən onun 
özünəməxsus xüsusiyyətləri ilə yaradıldığını da xüsusi qeyd edib. Tusiyə görə, hər bir 
insanın daxilində həm onu fəlakətlərə sürükləyən mənfi, həm də müsbət xüsusiyyətlər 
mövcuddur. İnsan nəfsinin qulu olmamalı, yaxşını pisdən ayırmağı bacarmalıdır. 
Tusi yazırdı: "İnsanların hamısı özlərinin mənfi xüsusiyyətlərini aradan qaldıra 
bilər. Bunun üçün onlar haqq yoluna qayıtmalı, Uca Yaradanın bizə bəxş etdiyi ağıl və 
təfəkkürdən bacarıqla istifadə etməlidirlər. Əgər insan bu dünyaya nə üçün gəldiyini 
anlaya bilmirsə, deməli, o, özü özünü anlaya, haqq yoluna qayıda bilməyəcək. Ağıl 
insana ona görə verilib ki, nəyin pis, nəyin yaxşı olduğunu ayırd edə bilsin. Kim bu 
dünyanın müvəqqəti olduğunu dərindən dərk edə bilsə, o, dünya malına aldanmayacaq 
və nəfsini pisliklərdən qoruya biləcək. Nəfsini saxlaya bilən, onun qulu olmaq 
təhlükəsindən özünü sığortalayan hər bir insan haqq divanına alnıaçıq və üzüağ 
gedəcək". 
Tusi eyni zamanda insanın ideallaşmasına mane olan səbəbləri də göstərmişdir. 
Onun fikrincə, insanın kamil, ideal şəxs kimi formalaşmasına, ilk növbədə, heyvani 
arzu və istəkləri mane olur. Böyük mütəfəkkir belə hesab edir ki, yaşadığı dünyanın 
16 
 
maddiyyatına aldanan insan həyatın dibinə yuvarlanar və özü də bilmədən səadətini 
məhv edər. Tusi: "İnsan nəfsinin qulu olsa və yaşamağın ləzzətini var-dövlətdə, 
həyatını kef içində keçirməkdə görsə, onda heyvan səviyyəsinə enəcək və insanlığa 
məxsus olan bütün xüsusiyyətlərini itirəcəkdir", - deyir. Alimlər alimi şəhvəti və 
paxıllığı insan üçün ən böyük heyvani xüsusiyyət hesab edir. Tusiyə görə, qəlbində 
Allah sevgisi olan, ancaq bu sevgidən düzgün istifadə edə bilməyən insanın fəlakəti də 
buradan başlayır. O: "Əgər sən həyatını Uca Allahın bizə buyurduğu kimi qurmaq 
əvəzinə, özünü ətrafındakılara uyğunlaşdırmaq istəsən və onlar kimi yaşamaq fikrinə 
düşsən, onda özünə qənim kəsilmiş olacaqsan", - deyir. 
Tusi insanın haqq yolundan dönərək dünya malına meyl etməsinin arxasında 
məhz onun cəmiyyətlə ayaqlaşmaq istəməsinin dayandığını göstərir. O, insanın 
kamilləşməsinə aparan yolun asan olmadığını da dönə-dönə qeyd edir və kamilliyə 
gedən yolu da göstərir. Böyük alim "Aysaf-ul-Əşrəf" əsərində yazır: "İnsan, hər 
şeydən öncə, kamilliyə gedən yolda Uca Allaha sığınmalı, bütün fəaliyyətini də bunun 
üzərində qurmalıdır. O, həqiqəti sevməli, səbrli olmalı, sağlam həyat tərzi keçirməli, 
yaxşılıq etməyi özünün həyat idealına çevirməlidir. Belə olsa, insan əbədilik səadətini 
tapmış olacaq". İnsanın kamilləşməsi üçün mənəvi ehtiyaclarının ödənilməsinin də 
əsas şərtlərdən biri olduğunu deyən mütəfəkkir, bunun üçün elm öyrənmənin vacib 
şərt daşıdığını da söyləyir. Ona görə də Tusi insanın kamilləşməsində iki faktı önə 
çəkir: elm və əməl. İnsan elm öyrənməklə özünü və ətrafını tanımış olur, həqiqətə 
gedən yolun qapısını açır və beləliklə də, özünə mənəvi bir rahatlıq tapır. İnsanın elmi 
və əməli fəaliyyəti bir-birini tamamlayanda o, kamillik zirvəsini fəth edərək əbədi bir 
səadətə çatır. 
 
Tusi və cəmiyyət 
 
Hər bir cəmiyyətin inkişafında onu təşkil edən toplumların böyük rolu var. Bu 
baxımdan, hər hansı cəmiyyət daxilindəki saflığı, mənəvi kamilliyi qoruyub 
saxlamağı, ən ağır zamanlarda belə, bir-birinin yardımına gəlməyi bacarmalıdır. 
Cəmiyyətdəki insanları fərqləndirən xüsusiyyətlərdən biri onun daxili vəhdəti ilə 
əlaqədardır. Çünki insanların hamısı bir-birinə möhtacdır. Tusi xatırladır ki, Allah 
insanları xəlq edərkən bütün bu amilləri nəzərə alaraq, nizamlı şəkildə fəaliyyət 
göstərən bir cəmiyyət yaradıb. Cəmiyyətdəki işbirliyini qoruyub saxlamaq, onun 
daxilində qarışıqlıq salınmasına yol verməmək üçün müəyyən tədbirlərin həyata 
keçirilməsinə ehtiyac duyulur. O, bunu siyasət adlandırır. Tusi siyasətin əsasında 4 
amilin dayandığını qeyd edir. Bunlar aşağıdakılardan ibarətdir: ölkə, zəfər, şərəf və 
cəmiyyət. Bu 4 mühüm ünsürün mahiyyətini tam şəkildə açan alimlər alimi hər bir 
ölkənin idarə edilməsi üçün bu ilkin şərtləri siyasətlər siyasəti adlandırır. Və nəhayət, 
Tusi hər bir cəmiyyətin yüksək inkişafa nail ola bilməsini onun daxilində insanların 
bir-biriləri ilə yardımlaşmalarında görür. 
17 
 
Alimin fikrincə, cəmiyyətdəki insanlar nə qədər bir-birinin qeydinə qalsa, 
dövlət bir o qədər inkişaf edər və qüdrətli olar. Tusi mühiti fəzilətli və fəzilətsiz 
(ləyaqətli və ləyaqətsiz) cəmiyyətlərə bölür. O deyir ki, fəzilətli cəmiyyətlərə haqq və 
ədalət yolunu tutanlar aiddir. Belə cəmiyyətlər həmişə yüksək inkişafa nail olurlar. 
Onların sayı, adətən, çox olmur. Fəzilətsiz cəmiyyətlər isə üç yerə ayrılır: cahil, 
mənəvi cəhətdən pozulmuş və zillət içində olanlar. Tusiyə görə, istər fəzilətli, istərsə 
də fəzilətsiz cəmiyyətlər enmə və yüksəliş dövrü keçirirlər. Alim yazır ki, hər bir 
cəmiyyətin aynasını təşkil edən dövlətin uzun müddət yaşaya bilməsi onun ədalətlə 
idarə edilməsindən asılıdır. Hər bir dövlət onu təşkil edən 4 ünsürdən ibarətdir: 
ziyalılar qələm əhli, əsgərlər qılınc əhli, bürokratlar məmurlar, əkinçilər. Tusi 
cəmiyyətdəki bu 4 təbəqəni təbiətdəki 4 ünsürlə müqayisə edir. O, alim və qələm 
əhlini suya, əsgərləri atəşə, məmurları havaya, əkinçiləri isə torpağa bənzədərək yazır: 
"Bu 4 qrup birlikdə fəaliyyət göstərsə, onda yüksək inkişaf etmiş cəmiyyət və 
insanları xoşbəxt edən bir sistem ortaya çıxar". 
 
Tusi unudulmaz şəxsiyyətlərdəndir 
 
Azərbaycan və dünya türklərinin iftixarı olan Tusinin bəşəri mədəniyyətin 
inkişafında əvəzsiz xidmətləri olmuşdur. Onun böyüklüyü və geniş təfəkkür sahibi 
olması barədə saysız-hesabsız əsərlər yazılıb. Bunların heç də hamısı həqiqətə uyğun 
deyil. Bununla belə, Tusi haqqında yazılanlar içərisində təkzib edilməsi qeyri-
mümkün olan bir həqiqət var. Bu da Tusinin zamana və məkana sığmayan, İslam 
dünyasının məhəbbətini qazanmış olan şəxslərdən biri olmasıdır. 
O, mütəfəkkir, eyni zamanda, bacarıqlı bir dövlət xadimidir. Təsadüfi deyil ki, 
bütün dövrlərin ən böyük alimləri Tusini məhəbbətlə yad edərək, onu "Xoca Tusi", 
"bəşəriyyətin ustadı", "on birinci ağıl", filosoflar isə "üçüncü müəllim" adlandırıblar. 
Tusi ömrünün böyük bir hissəsini həbsxanada yaşayıb. Yəqin ki, belə bir həyat 
yaşamasaydı, o daha çox uğurlar qazanardı. Bununla belə, Tusi ölməz sənət əsərləri 
meydana gətirə bilmişdir. Tusi səbrli bir insan olmuşdur. Əgər onda bu səbr 
olmasaydı, o uzun və ağır, məşəqqətli həyatdan sonra yeni elmi zirvələr fəth edə və 
alimlər alimi zirvəsinə yüksələ bilməzdi. O, əslində, cəmiyyətdə aradığı kamil insanı 
özünün simasında əks etdirib. Tusi ideal insan olduğu qədər də ideal bir alim idi. Onu 
digərlərindən fərqləndirən əsas xüsusiyyəti yorulmaq bilmədən çalışması idi. Bu isə 
Nəsirəddin Tusinin həyatı sevməsindən irəli gəlirdi. O yaxşı bilirdi ki, yazdığı hər 
kəlmə özündən sonra gələnlər üçün elmin yeni zirvələrini fəth etməkdə mayak rolunu 
oynayacaq. Türk-İslam dünyasının böyük oğlunu ölməzliyə qovuşduran böyüklük 
budur. O, bu gün də ideal insan, dahi şəxsiyyət olaraq qalır və əbədiyyətə qədər də 
belə olacaq. 
  
18 
 
HƏQİQƏT AŞİQİ, ELM DƏRYASI 
 
ŞƏMS TƏBRİZİ 
 
Konya şəhərindəki Şəms-Parkda qədim və insana 
hüznlü təsir bağışlayan bir məscid türbə var. İlin bütün 
fəsillərində hər gün dolub-boşalan Mövlana türbəsindən 
on dəqiqəlik məsafədə olan bu məkanın yerini bilən və 
onu ziyarət edənlərin sayı isə olduqca azdır. Haqqında 
danışdığımız türbə bir vaxtlar böyük Mövlananı 
həqiqətin zirvəsinə yüksəldən və onun bütün dünyada 
məşhurlaşmasında önəmli rol oynayan dahi bir 
insanındır. Bu dahi şəxs türk dünyasının böyük oğlu, 
Azərbaycanın bağrından qoparaq Anadolunu doğma 
anası kimi qucaqlayan və bu iki qədim türk yurdu 
arasında mənəvi bir körpüyə çevrilən Şəms Təbrizidir. 
Əslində, bu gün bəziləri tərəfindən unudulmuş kimi görünsə də, onu 
tanıyanların, onu yad edənlərin hamısı, o cümlədən, mövləvilərin bir çoxu, əvvəlcə, 
Şəms Təbrizinin türbəsini ziyarət edir, sonra Mövlana dərgahına üz tuturlar. "Şəms"in 
ərəbcədən tərcüməsi "günəş" deməkdir. O elə adı kimi türk-İslam dünyası üfüqlərində 
doğan bir həqiqət və elm günəşi idi. Elə bir günəş ki, öz sevgisi ilə bu gün də həqiqət 
aşiqlərinin qəlblərini sonsuz nura qərq edir, qatı zülmətləri əridir. Məscid türbənin 
içərisində bir sənduqə (keçmişdə məzarların üzərlərinə sinədaşı əvəzinə qoyulan və 
üstündə mərhumla bağlı yazılar olan uzun daş plitə) diqqəti cəlb edir. Sanki bu 
sənduqə türbədə uyuyan şəxsin yerinə insanla dil açıb danışmaq, söhbətləşmək istəyir. 
Sənduqənin içində, həqiqətən də, Şəms Təbrizi dəfn edilib, yoxsa o boşdur? Bunu, 
hələlik, heç kəs bilmir. Bilinən bircə şey varsa, o da sənduqə sahibinin onu sevən 
insanların qəlbində yaşamasıdır. Qəribə də olsa deyək ki, bir neçə yerdə Şəms Təbrizi 
türbəsi vardır. Məsələn, Nicdəki (Türkiyə) Kəsikbaş türbəsinin də Şəms Təbriziyə aid 
olduğu ehtimal edilir. Bundan əlavə, Təbrizdə Gəcil adlanan məzarlıqda, Xoy 
şəhərində və Pakistanın Multon şəhərində də Şəms Təbriziyə aid türbələr mövcuddur. 
Əlavə edək ki, Şəms Təbrizi böyük türk şairi Yunus Əmrədən sonra qəbri bir neçə 
yerdə olan ikinci böyük şəxslərdəndir. Şəms Təbrizinin hələ sağlığında ikən xalqın 
sevimlisinə çevrilməsi onun həyatı haqqında saysız-hesabsız rəvayətlərin ortaya 
çıxmasına səbəb olub. Onun şöhrəti Pakistana qədər gedib çıxıb və o, bu ölkədə də 
Azərbaycandakı və Anadoludakı qədər sevilib. 
Pakistanda Şəms Təbrizi ilə bağlı dolaşan rəvayətlərdən birində deyilir ki, o, 
bir gecəyarısı gizlicə Konyadan ayrılmış və əvvəlcə Təbrizə, oradan da Hindistana 
getmişdir. Bir müddət Hindistandakı meşələrdə pərişan halda dolaşmış, sonra Multon 
şəhərinə gəlmişdir. Multonda Şəms Təbrizi dərhal insanların ziyarət etdikləri 
müqəddəs zata çevrilmişdir. Deyilənə görə, onu Multonda o qədər sevirmişlər ki, 
19 
 
Şəms Təbrizi oradan getmək istəyəndə insanlar onun ayaqlarına döşənərək yolunu 
kəsmiş və hönkür-hönkür ağlamışlar. 
Şəms Təbrizi həqiqət dəryasının sultanı, dövrünün bütün alimlərinin rəhbəri 
idi. O, Şeyx Rukniddin Şücasi həzrətlərinin ən öndə gedən dərvişlərindən, onun ən 
layiqli davamçılarından sayılmışdır. 
 
Təbrizdən bir günəş doğuldu 
 
Şəms Təbrizi haqqında bizə gəlib çatan məlumatlar onun həyatı haqqında tam 
təsəvvür əldə etməyə imkan verir. O, 1164-cü ildə Təbrizdə Məlikdad oğlu Əli adlı 
hörmətli bir şəxsin ailəsində dünyaya gəlib. Adı Məhəmməd Şəmsəddin olan bu şəxs 
hələ uşaq ikən qeyri-adi istedadı ilə hamını heyrətdə qoyan elm sahibi kimi tanınmağa 
başlamışdı. Onun adı həmin dövrdə Təbrizdə dildən-dilə dolaşırdı. Məhəmməd 
Şəmsəddin elmin bütün sahələrinə dərindən bələd idi. Xüsusilə, ilahi elmlər sahəsində 
ona tay tutula biləcək bir ürfan sahibi yox idi. Şəms Təbrizi özü haqqında belə 
demişdi: "Dünyanın hamısı bir tərəfdə, mən isə digər tərəfdə olsam da, verilən 
sualların hamısına cavab verərəm. Mənim cavab verə bilməyəcəyim sual dünyada 
yoxdur". 
O, gəncliyində bir müddət Təbrizdə Şeyx Əbubəkir adlı tanınmış bir şəxsin 
məclislərində oturmağı və ona sevə-sevə qulaq asmağı xoşlayıb. Sonralar Şəms 
Təbrizi "Məqalət" adlı əsərində yazır ki, şeyx onun elmi dünyagörüşünü dəyərləndirə, 
onda olan ilahi sevgini və həqiqət aşiqi ruhunu anlaya, duya bilmədi. O, bir müddət 
müəllimlik, müftilik etmişdi. Çox bildiyi üçün ona Kamili Təbrizi, çox gəzdiyi üçünsə 
Şəmsəddini pərəndə, yəni uçan Şəmsəddin deyirdilər. Onun elmə məhəbbəti o qədər 
sonsuz idi ki, bu, onun atası ilə arasında anlaşılmazlığa gətirib çıxarmışdı. Bununla 
bağlı Şəms Təbrizi yazır ki, onun bir otağa çəkilərək günlərlə ac-susuz qalması 
atasının narazılığına səbəb olmuşdu. 
Təbrizi: "Bunu görən atam məndən soruşdu ki, oğul, sənin bu hərəkətlərinin 
sonu haraya gedib çıxacaq? Mən isə atama cavabımda dedim ki, səninlə mənim 
aramda olan anlaşmazlıq, altına qaz yumurtası qoyulan kürt toyuğu xatırladır. Toyuq 
qaz yumurtasından çıxan cücələri ilə çay kənarına gedəndə cücələr suya atılaraq 
üzməyə başlayırlar. Bunu görən kürt toyuq cücələrinin boğulduğunu düşünərək 
başlayır haray salmağa. Halbuki, cücələr qaz yumurtasından çıxdıqları üçün suda üzür 
və boğulmurdular. İndi, ata, bizim aramızdakı fərq də bax, belədir", - dedim. Təbrizi 
elm dəryası idi və məclislərdə o qədər şirin danışırdı ki, saatlarla oturaraq onu 
dinləyir, ancaq vaxtın necə ötüb keçdiyini hiss etmirdilər. O, hazırcavab idi və hər 
hansı bir suala o qədər məntiqli cavab verirdi ki, istər-istəməz onun dediklərini qəbul 
etməyə məcbur olurdular. O dövrdə Təbriz əhli: "Bizdən də dünyaya bir günəş 
doğuldu, onun adı Məhəmməd Şəmsəddindir", - deyə bu şəxslə öyünərdilər. 
 
 
20 
 
Mövlana ilə tanışlıq 
 
Uca Allaha bütün varlığı ilə bağlı olan Şəms Təbrizi bir gecə yuxusunda ona 
bir nəfər övliyanın, vəlinin dost olaraq verildiyini görür. Bir müddət sonra o, bu 
yuxunu yenidən görür. Ona bildirirlər ki, bu vəli (övliya) Rum (Anadolu) 
ölkəsindədir. Amma vəlinin kim olduğunu ona söyləmirlər. Bunu eşidən Şəms Təbrizi 
gecə-gündüz dua edir ki, bu zatın kimliyini ona bildirsinlər. Onun gecə-gündüz etdiyi 
dua Haqq sahibinə yetişir və bir gecə yuxusunda ondan soruşurlar ki, dostunu sənə 
göstərsək, onda təşəkkür olaraq nə ortaya qoyacaqsan? Şəms də: "Başımı", - deyə 
cavab verir. Bu zaman ona deyirlər ki, dünyada Mövlana Rumi həzrətlərindən başqa, 
sənin şərəfli dostun yoxdur. Bundan sonra Təbrizi dəfələrlə Anadoluya Ruminin 
yaşadığı Konyaya getmək istəyir. Ancaq hər dəfə də ona məlum olmayan səbəbdən bu 
iş baş tutmur. Nəhayət, 1244-cü ilin oktyabr ayında Təbrizi Konyaya gəlir. Ertəsi gün 
qaldığı otağın açarını boynundan asaraq bazarı dolaşmağa başlayır. İkindi vaxtı qatıra 
minən birisinin bir neçə adamın müşayiəti ilə gəldiyini görür. Dərhal anlayır ki, 
axtardığını tapıb: bu zat Mövlana Rumidir. Dərhal o, qatırın önünə keçərək kəskin 
baxışlarla soruşur: "Sən Bəlhli Baha Vələddin oğlu Mövlana Cəlaləddinsənmi?" 
Mövlana: "Bəli", - deyə cavab verir. Onda Şəms Təbrizi Mövlanaya deyir ki, ey 
müsəlmanların imamı, həll edə bilmədiyim bir çətin işim var. Sizcə, Həzrəti 
Məhəmməd böyükdür, yoxsa Bəyazid Bistami? Mövlana, əvvəlcə, ona verilən bu 
sualdan çaşıb qalır, sonra isə özünü ələ alaraq: "Bu nə sualdır verirsən? Təbii ki, 
Allahın elçisi Həzrəti Məhəmməd bütün yaradılanların ən böyüyüdür", - deyə ona 
cavab verir. Təbrizi isə: "Elə isə, onda nə üçün bu qədər böyük olmasına baxmayaraq, 
Peyğəmbər Əfəndimiz dedi ki, ya Rəbb, biz səni tənzih edirik, biz səni layiq olduğun 
qədərilə bilmədik", - deyə buyurarkən, Bəyazid: "Mən özümü tənzih edərəm. Mənim 
ad-sanım çox ucadır, çünki cəsədimin hər zərrəsində Allahdan başqa varlıq yoxdur", - 
deyir. Mövlana isə Şəmsə belə bir cavab verir: "Həzrəti Məhəmməd insanların ən 
üstünü olaraq istedadı ölçüsündə bir susuzluq hiss edirdi. Bunun üçün də o, 
susuzluqdan danışırdı. O, hər gün saysız məqamlar keçirir, hər məqamı keçdikcə də 
əvvəlki bilgi və məqamına istiğfar edir, daha çox yaxınlıq istəyirdi. Bəyazid isə bir 
qurtum su üçün susuzluqdan danışmağa başladı. Yetişdiyi ilk məqamın sərxoşluğuna 
qapılaraq özünü unutdu və o məqamda da qalaraq bu sözləri söylədi". 
Bu cavabı eşidəndə Şəms Təbrizi: "Allah" deyərək yerə yıxıldı. Mövlana 
dərhal yanındakılara tapşırdı ki, onu yerdən qaldırıb mədrəsəyə aparsınlar. Mədrəsədə 
onlar arasında Uca Yaradan və onun insanlara sonsuz sevgi və mərhəməti barədə 
qəlbləri cuşa gətirən bir söhbət oldu. Bu söhbət onları o qədər məst etmişdi ki, sonda 
iki böyük həqiqət aşiqi mədrəsədə ayrıca bir otağa çəkilərək, aylarca təkbətək söhbət 
etməyə başladılar. Mövlana da illərlə bundan əvvəl Şeyx Bürhanəddinin ona xəbər 
verdiyi könül dostuna qovuşmuşdu. Onların bu dostluğu bir həyat imtahanına 
dönmüşdü. Şəms Mövlanaya ən dəyərli adamlarının, o cümlədən, öz atasının 
kitablarını belə oxumağa icazə verməzdi. O, Mövlananın dəyər verdiyi bütün 
21 
 
kitablarını bir-bir hovuza atmışdı. Daha sonra o, Mövlanaya ən yaxın adamları ilə belə 
danışmağı qadağan etdi. Şəms Təbrizi hətta Mövlanaya mədrəsəyə getməyə, 
şagirdlərinə dərs deməyə belə icazə vermədi. Amma nə qədər qəribə olsa da, Mövlana 
bu insana Şəms Təbriziyə o qədər məhəbbətlə bağlanmışdı ki, bütün bunları mərdliklə 
qəbul edirdi. Nəhayət, Təbrizi Mövlananı daha ağır bir imtahana çəkmək qərarına 
gəldi. O, Mövlanaya darıxdığını bildirərək, ondan gözəl bir qız tapmasını istədi. 
Mövlana buna cavab olaraq, gedib ona gözəllikdə tayı-bərabəri olmayan öz həyat 
yoldaşını gətirdi. Şəms Təbrizi bu zaman dedi: "Bu mənim bacımdır. Mənə xidmət 
edəcək bir oğlan uşağı gətir". 
Şəms bu dəfə: "Bu mənim qəlbimin parçası oğlumdur, indi şərab olsaydı, onu 
su yerinə içərdim", - deyə Mövlananı bir daha imtahana çəkir. Mövlana bunu eşidəndə 
sakitcə yəhudilər yaşayan məhəlləyə gedərək, oradan bir tuluq şərab alıb Şəms 
Təbriziyə verir. Dostu onun bu itaətini görəndə heyrətdən özünü saxlaya bilməyib: 
"Yeri-göyü yaradan Uca Allaha and içirəm ki, sənin kimi saf qəlbli bir insan dünyaya 
gəlməyib və gəlməyəcək. Mən səni elə bir imtahana çəkdim ki, ona nəinki sən, heç 
dağlar da tab gətirməzdi", - deyir. Təbrizinin özünü də Konyada dəfələrlə imtahana 
çəkmişlər. Məsələn; bir dəfə ondan əynindəki gözəl əbasını istəmişlər. O əbasını 
çıxarıb verərkən, bu dəfə ondan evini, var-dövlətini istəmiş və onun şəhərdən çıxıb 
getməsini tələb etmişlər. Təbrizi də tərəddüd etmədən ondan istənilən bütün şeyləri 
vermiş və şəhərdən çıxıb getmək istəmişdi. Ancaq onu imtahana çəkənlər dərhal Şəms 
Təbrizinin bu mərdliyi qarşısında diz çökərək ayaqlarına düşmüşlər. Bir dəfə isə Şəms 
Təbrizi özü Hüsaməddin Çələbi adlı birisindən pul istəyib. Hüsaməddin dərhal bütün 
var-dövlətini gətirərək ona verir. Təbrizi onun gətirdiyi var-dövləti geri qaytarır. Bunu 
görən Çələbi israrla ondan, heç olmasa, bir dirhəm də olsa götürməsini rica edir. Şəms 
Təbrizi onu sındırmamaq üçün bircə dirhəm götürür. Bu, onun həyatı boyu başqa bir 
insandan götürdüyü yeganə dirhəm olur. 
 
Fitnələr ayrılıq gətirir 
 
Mövlana və Şəms Təbrizinin bir-birlərinə könüldən, Allah eşqinə bağlanması 
Konyadakı bəzi adamlar tərəfindən narahatçılıqla qarşılanır. Onlar həmişə Mövlananı 
öz aralarında görməyə, onun şirin söhbətlərinə qulaq asmağa adət etmişdilər. Artıq 
onlar Mövlananı görə, onun şirin söhbətlərinə qulaq asa bimirdilər. Bütün bunların da 
səbəbini Təbrizidə görən bəzi şəxslər bu iki böyük insanın səmimi dostluğuna ləkə 
gətirən şayiələr həqiqətdən uzaq iftiralar yaymağa başlayırlar. Bu iftiralar əhalinin 
müəyyən hissəsində Şəms Təbrizi ilə Mövlanaya qarşı xoşagəlməz münasibətin 
formalaşmasına gətirib çıxarmışdı. Dedi-qodular Təbrizi və Mövlanaya da çatmışdı. 
Onlar əvvəlcə buna fikir vermədilər. Ancaq adamların get-gedə daha çox hissəsinin 
onlara şübhə və nifrətlə yanaşmasını görüncə təlaşa düşdülər. Bütün baş verənlərdə 
özünü günahkar bilən Şəms Təbrizi bir gecə gizlicə Konyanı tərk etdi. 
22 
 
Onun haraya getdiyini və harada olduğunu bilən olmadı. Konyada iki böyük 
insan arasına fitnə toxumları səpənlər, onlar haqqında iftiralar yayanlar artıq sakit 
olmuşdular. Onlar belə hesab edirdilər ki, Şəms Təbrizinin yoxa çıxmasından sonra 
Mövlana əvvəlki həyatını davam etdirəcək. Amma belə olmadı. Təbrizinin yoxa 
çıxmasından sonra Mövlana daha da insanlardan uzaqlaşdı və öz otağına çəkilərək göz 
yaşları tökməyə başladı. Dostunun ayrılığına dözməyən Mövlana çəkdiyi bu dərddən 
ağır xəstələndi. 
Mövlananın ölüm ayağında olmasını eşidən Şəms Təbrizi Şamdan (indiki 
Dəməşqdən) ona məktub yazaraq gələcəyini bildirir. Və 16 aylıq ayrılıqdan sonra 
Təbrizi yenidən Mövlananın yanına gəlir. Ölüm ayağında olan Mövlana dostunu 
görəndə sanki yenidən cana gəlir. O sağalaraq ayağa qalxır. Amma bu iki dost yenidən 
az sonra onlar haqqında yayılan yeni, daha çirkin iftiraların hədəfinə çevrilirlər. Bunu 
görən Şəms Təbrizi iki aydan sonra yenidən gizlicə Konyanı tərk etməyə məcbur olur. 
Onun bu gedişi Mövlanaya o qədər ağır təsir göstərir ki, o, göz yaşları içində hamının 
qəlbini ağrıdan yanıqlı qəzəllər yazmağa başlayır. Mövlana Şəms Təbrizidən xəbər 
gətirənə bütün var-dövlətini verəcəyini bildirir. Onun bu halını görən iftiraçılar 
peşman olurlar. Onların bəziləri Mövlananın ayaqlarına düşərək ondan üzr istəyirlər. 
Bir neçə aydan sonra Mövlana Şəms Təbrizinin Şamda olduğu barədə xəbər 
alır və dərhal ona məktub yazır. Lakin dostu onun bu məktubuna cavab vermir. Bunu 
görən Mövlana ona ikinci dəfə məktub yazır. Bu məktub da cavabsız qalır. Nəhayət, 
Şəms Təbrizi Mövlananın üçüncü məktubuna cavab verir. Bunu görən Mövlana oğlu 
sultan Vələdi Şama Şəms Təbrizinin yanına göndərir. Ona tapşırır ki, Təbriz sultanı 
olan Şəmsin ayaqqabısının içərisinə gümüş və qızıl tök, ayaqqabını isə Ruma 
Anadoluya tərəf çevir. O, eyni zamanda, Vələdə deyir ki, Təbrizini tapanda onun bir 
firəng (fransız) uşaqla şahmat oynadığını görəcəksən. Şəms Təbrizi udanda uşağın 
pulun alır, uşaq udanda isə Şəmsə bir sillə vurur. Mövlana oğluna tapşırır ki, nəbadə 
uşaq udaraq Təbriziyə sillə vuranda onu müdafiə etməyə başlayasan. Şəms bunu 
dərhal özünə təhqir kimi qəbul edəcək. Vələd Şama gələrək Şəms Tərizini tapır və 
həqiqətən də, onun bir fransız uşağı ilə şahmat oynadığını görür. Oyun bitəndən sonra 
Təbrizi ilə görüşərək vəziyyəti ona izah edir, sonra Konya əhlinin tutduqları işdən 
peşman olduqlarını söyləyir. Bunu eşidən Şəms Təbrizi onunla birlikdə Konyaya 
qayıtmağa razı olur. 
Vələd atına Şəms Təbrizini mindirərək özü Konyaya qədər piyada gəlir. Onun 
bu səmimiliyi Şəms Təbrizini olduqca məmnun edir. Konyaya çatanda alim gəldiyini 
bildirmək üçün dərvişin biri ilə Mövlanaya xəbər göndərir. Mövlana bu şad xəbəri 
eşidən kimi dərhal cibində olan bütün pullarını dərvişə verir. 
Şəms Təbrizinin gəlməsi xəbərini bu dəfə Konyada sevgi ilə qarşılayırlar. 
Dərhal Mövlananın razılığı ilə şəhərin ən tanınmış adamlarından ibarət bir heyət 
Təbrizini qarşılamağa gedir. Beləliklə, uzun ayrılıqdan sonra Şəms Təbrizi Konyaya 
gəlir. Əvvəllər olduğu kimi, bu dəfə də ayrılmaz dostlar 6 ay mədrəsədəki hücrələrdən 
birində qalırlar. Onlar bu müddət ərzində elmin daha da incəliklərini öyrənir və 
23 
 
mənəvi kamilliklərini artırırlar. Həmin aylarda Mövlana daha da dəyişir və onun üzü 
sanki nura qərq olur. Mövlananın müridləri isə onların bu dostluğuna qısqanclıqla 
yanaşır və aralarını vurmaq üçün fürsət axtarırlar. Bu arada Mövlananın digər oğlu 
Əlaəddin Çələbi müridlərin yanında atasının Şəms Təbrizinin dostluğu nəticəsində 
ailəsini belə, unutmasından şikayətlənir. Müridlər dərhal bundan istifadə edərək, onu 
Təbrizinin əleyhinə qaldırırlar. Əlaəddin Çələbinin Şəms Təbrizi ilə başqa bir 
düşmənçiliyi də vardı. O, atası tərəfindən Təbriziyə bağışlanan və onunla nikahı 
kəsilən Kimyanı sevirdi. Amma atasının Kimya ilə Təbrizinin nikahını kəsməsinə 
mane ola və bunun əleyhinə çıxa bilməmişdi. Hətta onlar evlənəndən sonra belə, onun 
bu qadına olan sevgisi sönməmişdi və hər dəfə Şəmsin yanına gələndə bir bəhanə ilə 
Kimyanı görməyə can atırdı. Bəzən Əlaəddin çəkinmədən Kimyanın otağına baxmağa 
belə, cəsarət edərdi. Onun bu hərəkətlərini görən Təbrizi Əlaəddini bərk danlamışdı. 
Müridlər bunu eşitdikdə onlar Əlaəddini Şəmsdən intiqam almaq üçün daha da 
qızışdırdılar. 
 
Səssiz bir vida və ya dönüşü olmayan gediş 
 
Əlaəddin uzun-uzadı fikirləşəndən sonra Şəms Təbrizini aradan götürməyin 
yeganə çıxış yolu olduğu qənaətinə gəlir. O, bununla həm də sevdiyi Kimyaya 
qovuşacağını düşünür. Onun bu məqsədini bilən Mövlananın müridləri dərhal 
Əlaəddini intiqam almağı tezləşdirməyi məsləhət görürlər. Əlaəddin Şəms Təbrizini 
öldürmək üçün ətrafına ona kin bəsləyən 10 nəfərdən ibarət adam yığır. Bu arada 
gözlənilmədən Kimya vəfat edir. Kimyanın vəfat etməsi Əlaəddinin Şəmsə olan kinini 
daha da artırır. O, Kimyanın vəfatından az sonra intiqam planını həyata keçirtmək 
niyyətinə düşür və bir gün Təbrizinin getdiyi yolun üzərində 7 nəfərdən ibarət pusqu 
qurdurur. Sui-qəsdçilər gecə vaxtı onu Mövlananın yanından çölə çıxarmaq üçün 
dərvişlərdən birini Təbrizinin yanına göndərirlər. Dərviş qapını döyərək Şəms 
Təbrizini çölə çağırır. 
O, bu gözlənilməz çağırışın mənasını dərhal başa düşür. Çünki bir vaxtlar o, 
özünə könül dostu arayarkən, bu barədə yuxusunda onu müjdələyənlərə müjdə olaraq 
başını verəcəyini söyləmişdi. İndi vaxt çatıb və o, başını verməyin məqamı olduğunu 
anlayır. Ona görə də Mövlanaya deyir ki, məni dönüşü olmayan bir dəvətlə bayıra 
çağırırlar. Elə buna görə də o, Mövlana ilə qucaqlaşır, ondan halallıq istəyib vidalaşır 
və sonra da çölə çıxır. Mövlana onun bu vidalaşmasını yeni bir imtahan kimi qəbul 
edərək, bunun özü üçün də sınaq olduğunu düşünür. Şəms Təbrizinin çölə çıxması ilə 
"Allah" deyə fəryad çəkməsi bir olur. Mövlana onun bu fəryadını eşidib çölə çıxır. 
Ancaq heç kimi görmür. Yerdə yalnız bir neçə damcı qan ləkəsi görür. Əvvəlcə, elə 
zənn edir ki, dostu yenə də ondan ayrılaraq gedib. Ona görə də hər yerə adam salaraq 
onu axtartmağa başlayır. Amma heç yerdə Təbrizinin izinə düşə bilmir. 
Elə bilmə ki, sənsizəm... 
24 
 
Şəms Təbrizini tapa bilməyən Mövlana onun haqqında insanı yandırıb-yaxan 
kədərli şeirlər söyləyir. 
Şəms Təbrizi ilə görüşməmişdən əvvəl Mövlana Konyada sevilən adamlardan 
biri idi. Ancaq o, həqiqi Allah sevgisinə Şəmslə görüşdükdən sonra qovuşdu. Təbrizi 
ona həqiqət yolunu göstərdi, onun qəlbində Uca Allaha olan sevgini daha da 
gücləndirdi. Çünki Şəmsdə sonsuz Allah sevgisi bir vergi idi. Mövlananı Şəmsə 
bağlayan da onda olan bu sonsuz Allah sevgisi idi. Şəms Təbrizini itirməyə, ayrılığa 
dözməyən Mövlana yazdığı yeni kitabına "Divani-Şəms" adı verdi. Kitabdakı 
məsnəvilərində tez-tez Şəms Təbrizidən bəhs edən Mövlana: "Bülbül güldən öyrəndi 
dadlı danışmağı", - deyirdi. 
Nəhayət, Mövlana sövq-təbii anladı ki Şəms Təbrizini əbədi olaraq itirib. Bu 
arada isə əhali arasında Şəms Təbrizinin Əlaəddinin başçılıq etdiyi qrup tərəfindən 
öldürüldüyü barədə xəbərlər dolaşırdı. Bu barədə Mövlanaya xəbər verməyə cəsarət 
edən yox idi. Amma gec də olsa, bu acı xəbəri Mövlanaya çatdırdılar. Bunu eşidən 
Mövlana: "Ey Şəms, Yusif kimi quyuya getdin", - deyə fəryad etdi. Təbrizinin oğlu 
tərəfindən öldürüldüyünə əmin olduqdan sonra Mövlana ondan üz döndərdi. O, 
Əlaəddindən incikliyini oğlunu son mənzilə yola salarkən də büruzə verdi. Belə ki, 
Mövlana Cəlaləddin oğlunun cənazə namazını qılanların sırasına qatılmadı və 
məzarlığa getmədi. 
 
Həqiqət qurbanı 
 
Rəvayətə görə, Şəms Təbrizi öldürüldükdən sonra onun cəsədi quyuya 
atılmışdır. Amma bunun nə dərəcədə həqiqət olduğunu heç kəs dəqiq bilmir. Əlavə 
edək ki, onun şəxsiyyəti haqqında bəzən xoşagəlməz rəvayətlər də söylənilir. İnanmaq 
çətindir ki, bütün varlığı ilə Allaha bağlı olan və sinəsində ilahi sevgi yaşadan bu 
böyük insan öz adına ləkə gətirə biləcək hər hansı bir iş görsün. Sadəcə olaraq, 
insanların çoxu kimi, Şəms Təbrizinin də özünəməxsus xüsusiyyətləri olmuşdur və 
onun bu özəlliklərinin kökündə Allaha sevgi və məhəbbət dayanırdı. 
O dövrün tanınmış elm adamlarından olan Siracəddin isə Təbrizi haqqında belə 
deyir: "O, elm və mərifət sultanı idi. Sanki bu dünyaya insanlara bir örnək olaraq 
göndərilmişdi. Onun hər kəlməsində, hər sözündə ilahi bir hikmət vardı. O danışanda 
simasından elə bil nur yağırdı. Əvvəllər mən bunu başa düşmürdüm. Sonra anladım 
ki, bu nur onun qəlbindən, saflığından, mənəvi kamilliyindən doğur. Onun 
təfəkkürünün sərhədsiz olmasına sultanın özü də bir dəfə şahid oldu. Sultanın bir oğlu 
vardı. O, çox igid və yaraşıqlı bir gənc idi. Ancaq onun yaddaşı hədsiz dərəcədə zəif 
idi. Bir şeiri əzbər öyrənir, ancaq dərhal da yadından çıxarırdı. Müəllimləri onun bu 
vəziyyətindən üzülür və nə edəcəklərini bilmirdilər. Sultan da oğlunun bu halından 
yaddaşsızlığından narahat olmuşdu. 
Sultan çox adamlarla, o dövrün tanınmış həkimləri ilə məsləhətləşdi. Hərə 
oğlanın yaddaşının zəifliyini müalicə etmək üçün bir məsləhət verdi. Ancaq 
25 
 
deyilənlərin heç biri sultanın oğlunun yaddaşının müalicəsinə yardım edə bilmədi. Hər 
yerdən əli üzülən sultana vəzirləri məsləhət gördülər ki, kömək üçün Şəms Təbriziyə 
müraciət etsin. Sultan Təbrizinin hüzuruna gəlib oğlunun vəziyyətini ona danışdı. 
Təbrizi sultana: "Oğlunuzun yaddaşını müalicə etmək mümkündür. Bunun üçün o, hər 
gün Qurani-Kərimin bir cüzünü - 20 səhifəni əzbərləsin", - dedi. Orada olanlar 
Təbrizinin bu sözlərindən heyrətə gəldilər. "Oxuduğu hər hansı bir yazını az sonra 
yadından çıxaran Sultanın oğlu ərəb dilində olan 20 səhifəni necə əzbərləyəcək və 
necə yadında saxlayacaq?" - deyə orada olanlar bir-birlərindən soruşdular. Bunu 
eşidən Təbrizi sultanın oğlunun hər gün Qurani Kərimdən 20 səhifə əzbərləməsini öz 
nəzarəti altına götürəcəyini bildirərək narahatçılığa əsas olmadığını söylədi. Həqiqətən 
də, sultanın oğlu bir ay ərzində Qurani-Kərimi tamamilə əzbərlədi və bununla da onun 
yaddaş zəifliyindən əsər-əlamət qalmadı. 
Oğlunun müalicə olunduğunu görən sultan az qala Təbrizinin ayaqlarına 
düşərək ona təşəkkür etdi. Sonra o, alimə çoxlu qızıl-gümüş təklif etdi. Təbrizi isə: 
"Mənim dünya malında gözüm yoxdur. Sizdən bircə şey istəyirəm: əgər oğlunuzun 
səadətini istəyirsinizsə, onun hər hansı bir işə başlayanda Qurani-Kərimə sığınaraq 
görməsini tapşırın. Qoy bütün işlərini Qurani-Kərimə uyğun qursun, hökm verəndə 
ona əsaslansın. Belə etsə, ölkə də səadətə qovuşar, haqq-ədalət də öz yerini tapar, 
oğlunuz da əbədi səadətə qovuşmağın yolunu tapar", - dedi. 
Bir dəfə Şəms Təbrizi Mövlana ilə birgə aylı gecədə mədrəsənin damında 
oturub söhbət edirdilər. Arada Mövlana ətrafına göz gəzdirərək: "Heç bir pəncərədən 
işıq gəlmir, hər kəs yatır. Bu hallarında onların ölülərdən heç bir fərqləri yoxdur. Kaş 
ki onlar oyanaraq axirət üçün çalışaydılar və qiyamət günündə əzab çəkməyəydilər", - 
dedi. Bunu eşidən Təbrizi əllərini göyə qaldıraraq: "Ya Rəbbim, Şəms Təbrizi 
həzrətlərinə olan hörmətinə ölü kimi yatan bu insanları oyandır", - deyə dua etdi. O, 
bu duanı bitirər-bitirməz göy üzünü buludlar bürüdü, şimşək çaxmağa, bərk yağış 
yağmağa başladı. Göy gurultusuna hamı oyandı, evlərdən səslər gəlməyə başladı. 
İnsanlar qəfil yağmağa başlayan bu yağışdan və aramsız göy gurultularından narahat 
olaraq Allaha dua etməyə, Qurani-Kərimdən ayələr oxumağa başladılar. Onların bu 
dualarını bir müddət dinləyən Təbrizi üzünü Mövlanaya çevirərək: "İnsanların Uca 
Allaha daha sıx sığınmaları üçün onların kamil, adil və elmli bir rəhbərə ehtiyacları 
var. Ancaq belə bir rəhbərə malik olan insanlar yerlərin və göylərin afətlərindən - 
bəlalarından qoruna bilərlər. Özün də gördün ki, bu insanların yuxudan oyanmaları 
üçün göy guruldamasına, yağış yağmasına ehtiyac vardı. Ona görə də insanların qəflət 
yuxusundan oyanaraq Haqqa qovuşa bilmələri üçün Uca Allahın sevimlisi olan bir 
müqəddəs adama vəliyə ehtiyacları var", - dedi. 
Mövlana bir gün tələbələri ilə söhbətində Şəms Təbrizinin mənəvi 
təmizliyindən, onun kəramətindən, Allaha bağlılığından sonsuz bir məhəbbət və 
şövqlə danışmağa başladı. Bunu eşidən tələbələr Şəms Təbrizinin yanına getmək, 
onunla görüşmək istədilər. Sultan Vələdin yazdığına görə, o, bütün tələbələrdən öncə 
Təbrizinin yanına gedir. Təbrizi Sultan Vələdi görüncə: "Atanın mənim haqqımda 
26 
 
tələbələrə dedikləri doğrudur. Amma Mövlananın yanında min Şəms belə, bir zərrə 
təsiri bağışlayır. Ona görə də onun yanından qaça-qaça mənim yanıma gəlməyiniz düz 
deyil", - deyir və sonra onun ardınca təngnəfəs halda gələn digər tələbələrə də eyni 
sözləri söyləyərək, onları geriyə Mövlananın yanına qaytarır. 
 
Şəms Təbrizinin hikmətli sözləri, insanlara vəsiyyəti 
 
Bir dəfə Şəms Təbrizinin el arasında sonsuz sevgi qazanmasına həsəd aparan 
adamlardan biri ondan soruşur: "Ya Şəms, sizi hamı sevir. Mən isə nə etsəm də, sizin 
kimi, xalqın sevgisini qazana bilmirəm". Təbrizi bu sözləri deyənin üzünə sınayıcı 
nəzərlə baxır və sonra: "İnsanın əbədi səadətə və ilahi sevgiyə qovuşması, onun özünü 
Haqq yoluna istiqamətləndirə, Haqqın yolunda hər bir əzaba dözə bilməsindən asılıdır. 
Bu dünyanın var-dövlətində gözü olanlar, nəfsinə uyanlar Haqqın yolunu tapa 
bilməzlər. Həqiqət, Haqq yolunun tapılmasına mane olan 4 əngəl var: şəhvət, çox 
yemək, mal və vəzifə, bir də qürur. Bu əngəllər insanın Allaha qovuşmasına imkan 
verməz", - deyə ona cavab verir. 
Bir dəfə isə o, Uca Allaha qovuşmağın yollarından birini də göstərərək deyir: 
"Elm üç şeydir: zikr edən dil, şükür edən ürək, səbr edən bədən". 
Təbrizi insanlara çox yeməməyi məsləhət görürdü. O bildirirdi ki, pəhrizi 
olmayan bir vücud meyvəsiz ağac, utanmaq hissi olmayan sifət duzsuz aş, qeyrəti 
olmayan insan isə sahibsiz bir qula bənzəyir. 
O dövrün tanınmış adamlarından bir neçəsi Şəms Təbrizidən bir dəfə soruşurlar 
ki, insanların ən qiymətlisi, hamıdan üstün olanı kimdir? Şəms həzrətləri isə: "Şükür 
edən varlı, qənaətli olan və səbr edən yoxsul, işlətdiyi günahlardan peşman olaraq 
əzablardan, haram yeməkdən qorxan və dünya malında gözü olmayan adamlar", - 
deyə cavab verir. Bu cavab qarşısındakıları razı salsa da, onlar yenə Təbrizidən 
soruşurlar ki, dediyin insanlar arasında üstünlərin üstünü hansıdır. Təbrizi sakit halda 
və müdrikcəsinə deyir ki, onlar arasında üstün olanı elm və helm (yumşaq təbiətli 
insanlar) sahibi olan alimlərdir. 
O dövrün tanınmış şəxsləri Şəms Təbrizini dəfələrlə imtahana çəkmişlər. 
Ancaq Təbrizi hər dəfə də bu sınaqlardan uğurla çıxmışdır. Belə imtahanların birində 
ondan soruşurlar ki, comərdlik nədir? Təbrizi cavab verir ki, comərdlik və səxavət 4 
növdür: mal, bədən, can və qəlb. Mal comərdliyi əsasən zahidlərə, dünyaya qiymət 
verməyənlərə aiddir. Onlar malı verirlər, amma əvəz istəmirlər. Bu insanlar üçün ən 
əsası haqq, ədalət yoludur. Bədən comərdliyi müctəhid olan alimlərə xas 
xüsusiyyətdir. Həmin şəxslər həqiqət naminə canlarından keçər və hidayətə çatarlar. 
Can comərdliyi şəhidlərə aiddir. Onlar canlarını verərək Cənnəti alarlar. Qəlb 
comərdliyi isə ariflərə məxsus xüsusiyyətdir. Ariflər könül verərək məhəbbət alarlar. 
Təbrizi "Məqalət" adlı kitabında bu mövzudan bəhs edərək yazır: "Əgər insan oğlunun 
ədəbdən qisməti yoxsa, o, insan deyildir. Çünki insanı heyvandan fərqləndirən 
cəhətlərdən biri də onun ədəbidir". 
27 
 
"Edə biləcəyim bir şey yoxdur..." 
 
Şəms Təbrizinin başına gələnlər haqqında söylənən rəvayətlərdən birində 
bildirilir ki, o, bir dəfə Şamdan Konyaya gələndə yorulur və yol üstündəki bir evə 
girərək yatmaq istəyir. Amma mənzildə boş otaq tapmayıb məscidə gedir və orada 
gecələmək qərarına gəlir. O, məsciddə yatsı (işa) namazını qılır. Camaat dağılandan 
sonra da bir qədər dua edir. Duasını bitirəndə isə məsciddə heç kimin qalmadığını 
görür. Sonra Təbrizi cübbəsini çıxararaq başının altına qoyub yatır. Yorğun 
olduğundan o saat da yuxuya gedir. Bir müddət sonra məscidin qapılarını bağlamaq 
üçün gələn gözətçi birinin orada yatdığını görür. Gözətçi Təbrizini silkələyib oyadır 
və deyir ki, qalx, məscidi bağlayıram. Təbrizi ona uzaqdan gəldiyini, yorğun olduğunu 
və ömründə bir adama da zərəri dəymədiyini deyir və onu rahat buraxmasını xahiş 
edir. Gözətçi isə sərt şəkildə bildirir ki, deyilənlərin ona heç bir dəxli yoxdur, gedib 
harada gecələyir-gecələsin, onun işi cameyə cavabdehlikdir. Təbrizi yorğun olduğunu 
və bir az yatmaq üçün icazə verməsini ondan bir daha xahiş edir. Amma gözətçi səs-
küy salaraq, onun yaxasından yapışır və deyir ki, məsciddən çıxmasan səni parça-
parça edəcəyəm. Əlacsız qalan Təbrizi məsciddən çıxır. O, məsciddən bir az 
uzaqlaşandan sonra gözətçi boğulmağa başlayır. 
Gözətçi fəryad edərək, boğula-boğula köməyə məscidin imamını çağırır. İmam 
onun boğulmasının səbəbini soruşanda, o da Təbrizi ilə aralarında baş verən hadisəni 
ona danışır və bundan sonra halının dəyişdiyini söyləyir. İmam dərhal məsələnin nə 
yerdə olduğunu başa düşür və Təbrizinin ardınca qaçmağa başlayır. O, Təbrizidən 
gözətçini etdiyi günaha görə bağışlamasını xahiş edir. Təbrizi də deyir ki, artıq bu iş 
onluq deyil. O yalnız Allaha dua edə bilər ki, imanla ölsün. 
 
Üç sual, bir cavab 
 
Təbrizi ilə bağlı digər bir maraqlı əhvalat da danışılır. Belə ki, günlərin birində 
dövrün məşhur filosoflarından bir qrup Mövlananın yanına gələrək, ona bir neçə sual 
vermək istəyirlər. Mövlana həzrətləri isə onlara Təbriziyə müraciət etməyi məsləhət 
görür. Filosof alimlər Mövlananın dediyinə əməl edərək Təbrizinin yanına gedirlər. 
Təbrizi həmin vaxt   məsciddə tələbələrə təyəmümün necə edildiyini əlindəki kərpiclə 
əyani şəkildə göstərirdi. Filosof alimlər məsələni ona danışır və Təbrizidən üç suala 
cavab almaq istədiklərini bildirirlər. Şəms Təbrizi onların sualına cavab verməyə hazır 
olduğunu bildirir. Alimlər aralarından daha biliklisini seçərək, ondan Təbriziyə sual 
verməsini xahiş edirlər. 
Həmin alim soruşur: "Allah var deyirsiniz, onu göstər, inanım". Təbrizi onun 
üzünə baxmadan deyir ki, o biri sualını de. Alim: "Şeytan oddan yaranıb deyirsiniz, 
ona atəşlə də əzab veriləcəyini, odda yanacağını iddia edirsiniz. Heç atəş də atəşdə 
yanarmı?" Təbrizi yenə də halını pozmadan ondan digər sualını verməsini xahiş edir. 
Alim bu dəfə: 
28 
 
"Axirətdə hər kəs haqqını alacaq deyirsiniz. Kim nə günah işləsə, cəzasını 
çəkəcək. Sizə nə qalıb ki, bunlara müdaxilə edirsiniz? Qoy hər insan bildiyini etsin", - 
deyə Təbriziyə sərt şəkildə irad tutur. Bunu eşidən Təbrizi əlindəki kərpici sualı 
verənin başına vurur... O biri alimlər Təbrizinin onları da kərpiclə vuracağını 
düşünərək dağılışırlar. Sonra alimlər şəhər qazısının yanına gedərək, Təbrizinin onları 
öldürmək istədiyi barədə şikayət edirlər. Qazı Təbrizini yanına çağırır və məsələni 
soruşur. Təbrizi isə deyir ki, onlar mənə sual verdilər, mən də sualların cavabını 
kərpiclə verdim. Qazı arif adam idi və başa düşür ki, Təbrizi bunları boş-boşuna 
etməyib. Ona görə də Təbrizidən məsələyə aydınlıq gətirməsini xahiş edir. Təbrizi də: 
"Onlar mənə Allah-Təalanı göstər, ona inanaq dedilər. İndi deyirlər ki, kərpiclə 
vurmusan, başım ağrıyır. Onlar mənə əvvəlcə ağrını göstərsinlər", - dedi. Şikayətçi 
alim dərhal: "Baş ağrısı görünməz", - deyir. Təbrizi də Allahın mövcudluğunu, ancaq 
görünməz olduğunu bildirərək deyir ki, sənin başının ağrısı görünmədiyi halda, o 
boyda yeri, göyü yaradan Allah necə görünə bilər". Təbrizi onların şeytanla bağlı 
sualına cavabında isə deyir ki, insan torpaqdan yaradılıb. Mən də səni torpaqdan 
hazırlanan kərpiclə vurdum və başın ağrıdı. Elə isə, niyə atəşdən yaradılan şeytana 
atəşlə də əzab verilməsin. Onlar mənə dedilər ki, insanlara mane olmayın, qoyun hərə 
bildiyi kimi yaşasın. Mən də kefim istədiyi kimi yaşamaq üçün onu vurdum. Belə 
olanda onlar məndən niyə qazıya şikayət etməlidirlər? Əgər bu kiçik dünyada mən 
onu vurduğum üçün onlar haqlarını tələb edirlərsə, onda axirət dünyasında niyə haqq 
aranmasın ki?" Onun bu cavabı qazını çox məmnun, filosof alimləri isə pərişan edir. 
Onlar Təbrizinin sözləri qarşısında heç nə deyə bilməyərək məsələnin bitmiş olduğunu 
söyləyirlər. 
 
Allah kinli insanlara cənnət nəsib etməz 
 
Təbrizinin Uca Yaradana olan sevgisini onun daxilindən axıb gələn coşqun bir 
dağ çayına bənzətmək olar. O: "Allah yaxşılıq edənləri sevir. Allah o insanlara cənnət 
nəsib edəcək ki, onlar insanları bağışlaya bilirlər. Allahın nəzərində ən böyük insan 
qulunu etdiyi xətalara görə bağışlamağı bacaran şəxslərdir. Kinli insanlara cənnətdə 
yer tapılmaz. Əfv etmək böyüklük nişanəsidir", - deyərdi. 
Bununla bağlı maraqlı bir rəvayət söyləyirlər. Bir dəfə bir qrup tanınmış adam 
Təbrizini sınamaq üçün onun üstündə olan bütün pullarını oğurlayır. Bundan xəbəri 
olmayan alim bazara çıxır və özünə lazım olan malı almaq istəyəndə cibinə qoyduğu 
pulu tapmır. Buna görə də o, istədiyi malı almaqdan vaz keçir və hücrəsinə qayıdır. 
Təbrizi bir neçə gün heç yerə çıxmır. Təbrizini sınamaq üçün onun pulunu götürənlər 
narahat olub dərhal alimin qaldığı hücrəyə gəlirlər. İçəri girəndə onlar Təbrizini 
Allaha dua edən vəziyyətdə görürlər. Hücrəyə başqalarının girməsindən xəbər 
tutmayan Təbrizi həmin anda belə deyir: "Ya Rəbbim onlar günah etdilər. Mənim bir 
dəyəri olmayan parama görə onların günahından keç. Zira mən də oğurladıqları paranı 
onlara halal etdim". Dua bitər-bitməz, onu sınamaq istəyən adamlar bu böyük insanın 
29 
 
fədakarlığı qarşısında diz çökərək üzr istəyirlər. Onlar oğurluğun səbəbini onu 
sınamaq olduğunu deyirlər və paranı geri qaytarmaq istəyirlər. Təbrizi isə pulu almır 
və əllərini yenidən başı üzərinə qaldıraraq, onların bu günahının da bağışlanması üçün 
dua edir. Sonra o deyir ki, bu pulların halallığını artıq verib və onu alsa, bağışlanmaz 
günah işləmiş olacaq. Bir dəfə də sultan Təbrizinin yanına gələrək, ondan cənnətə 
düşmək üçün nə etməli olduğunu soruşur. Təbrizi deyir ki, cənnəti qazanmaq 
istəyirsənsə, onda haqq və ədaləti hər şeydən üstün tut, günahkarları bağışla. O: 
"Sənin dar ağacına göndərdiyin, boynunu vurduğun hər adam cəhənnəmə gedən 
yolunu daha da yaxınlaşdırır və bunun günahından qurtara bilməyəcəksən", - deyir. 
Türk-İslam dünyasının ən böyük alimlərindən biri olan Şəms Təbrizinin həyatı 
və irsi bu gün də tədqiqatçıların diqqət mərkəzindədir. Çünki onun söylədiyi ideyalar 
həmişə aktual və yaşardır. 
  
30 
 
MÜNDƏRİCAT 
 
ƏCƏMİ NAXÇIVANİ .................................................................................................. 3 
NƏSİRƏDDİN TUSİ .................................................................................................... 8 
ŞƏMS TƏBRİZİ ......................................................................................................... 18 
 
 
