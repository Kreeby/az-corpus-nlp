
“Məzar pıçıltısı”
Mədə ağrılarından bir neçə gün idi ki,  qurtula bilmirdi. Birdən birə 
gecə  növbəsinə  çıx,  həzm  sistemini  alt-üst  olmasın.   Nə  qədər  özünə 
təəccüblənsə  də,  bədəni  tədricən  bu  dəyişikliyə  uyğunlaşırdı.  Birinci, 
ikinci, üçüncü dəfə növbəyə çıxanda gecəni böyük səylə oyaq qala bilirdi. 
Acı  qəhvə,  şirin  isti  şokalad,   hər  yarım  saatdan  bir  təmiz  havaya 
çıxmaq....hətta stimullaşdırıcı vasitədir deyə səhvən jenşen cöhvəri qəbul 
etməsi.  Cöhvərin  həqiqi  təyinatından  isə  danışmağa  dəyməz.  Gözlərini 
yumulmasına qarşı bir vasitə tapa bilmirdi. Ancaq elə ki, sayca dördüncü 
növbəsinə çıxdı, orqanizmində bu yöndə müsbətə doğru irəliləyiş hiss etdi. 
Sanki  qan axan yaranın üzü tədricən bağlanmışdı.  
İşlədiyi  –  tikinti  sahəsi  üzrə  ixtisaslaşmış  podratçı  “Delfi”  şirkəti 
Badamdarda   hökümətin  sifarişi  əsasında  15  mərtəbəli  iri  biznes 
kompleksinin  inşası  ilə  məşğul  idi.  Bina  nə  bina!  mərtəbələrinin  az 
olmasına rəğmən elə hündür idi ki, az qala dibi yerdən nəm çəkirdi, başı 
buluddan.  İşlərin son müddətə kimi yekunlaşmaması ucbatından şirkət 
paralel aparılan layihələri müvəqqəti dayandıraraq, bütün qüvvələri məhz 
aqibəti bəlli olmayan həmən zırıltı binanın tikintisinə səfərbər etmişdi. 24 
saatlıq iş rejimi yaratmaqdab ötrü əlavə gecə növbəsi təyin edilmiş, demək 
olarsa digər layihələrdə çalışan, mühəndislər, prorablar, ustalar və fəhlələr, 
Badamdara ezam olunmuşdu. 
Elektrik  işləyən  Ziya  əslində  ta  əvvəldən  elə  həmin  binanın 
tikintisində çalışanlardan idi. Ancaq gecə-gündüz növbəsi söhbəti  ortaya 
çıxanda, ailə vəziyyəti və yaş faktorunu nəzərə alaraq, yaşı 25-ə qədər olan 
bütün işçiləri avtomatik olaraq gecə növbəsinə atdılar. 
İşi vaxtı gecə saat 5-də bitirdi. Şirkət gecə nöbəsi işçiləri üçün ayrıca 
avtobus  ayırsa  da,  avtobus  yalnız  metro  stansiyalarına  yaxın  ərazidə 
düşürürdü. Üstəlik bütün işçilər toplaşsın, təhvil-təslim tamamlansın deyə 
1 saat gec yəni altıda çıxırdı.  Ziya 1 saatı boş-boşuna keçirməmək üçün hər 
gün İçəri  Şəhər  metrosuna  ayaqla,  təkbaşına  düşür,  və  oradan da  Qara 
Qarayev  stansiyasına  gedərək,   Buzovna  qəsəbəsinə  aparan  müvafiq 
avtobusa minirdi. 
Cinsinin  arxa  cibində  saxladığı  mədə-  bağırsaq  ağrılarına  qarşı 
dərmanı çıxardı və  yerişi dayandırmadan, kağızını cıraraq içindən tutqun 
ay  işığında  qaramtıl  görsənən  ancaq  əslində  şabalıdı  rəngdə  olan  həb 
çıxardı və uddu. Yenidən cib telefonunun displeyinə göz gəzdirib, saatına 
nəzər saldı.  05.15-i göstərirdi. Nəhayət qulaqcıqları keçirdi. Smartfonunun 
yaddaşında  olan  musiqilər  onu  bezdirdiyindən,  nədənsə  könlündən 
radioya  qulaq  asmaq  istəyi  keçdi.  Hmm...Görən  nədən,  bu  vaxta  kimi 
ağlına gəlmədiyini düşündü. 
FM dalğasında avtoaxtarış  düyməsini  basınca,  bir əməlli  siqnal  tuta 
bilmədi,  xırıltılı-xışıltılı  səsləri  yaxınlaşır-uzaqlaşır,  habelə  fərri  başlı  bir 
radyo  kanalı  telefonun  yaddaşına  düşməkdən  qaçınırdı.  Çox  qəribə... 
Şəhərin az qala mərkəzində heç bir radio stansiyaya köklənmək olmurdu. 
Əcaba, havanın dumanlı olması buna təsir edə bilərdimi. Ardıcıl bir neçə 
dəfə   “=>” düyməsini  basdıqdan  sonra,  anidən  gələn  qalın  qadın  səsi, 
qulaqlarını dəldi
- Məzarına soldan yaxınlaş, diqqətli ol!- deyə qadının müəmmalı səsi 
anidən qeyb oldu.
Elə bircə məzar sözünü eşitməyi kifayət etdi ki, qeyri-şüuri şəkildə bütün 
cümlənin  diqqətinə  qapıldı.  Önündə  olan  və  tədricən  yaxınlaşdığı  şam 
ağacında qəribə işıq effektləri sezilirdi. Qonşu binanın mənzilindən düşən 
işıq  idimi,  küləyin  yuxarıda  yellədiyi  fənərin  kölgəsiydimi?  İndicə 
eşitdiklərindən hələ  ayılmamış,  arxasında  uğultu  səsi  eşitdi  və  reflektiv 
olaraq özünü sola  atdı.  Bayaqdan bəri  dumanlı  havada tikinti  yerindən 
çıxan  iri  yük  maşını  Kamaz  siqnallayırmış,  qulaqcıqlı  Ziyanın  yolun 
ortasında  yeriməsindən bixəbər. Kim bilir bəlkə də, müəmmalı səsli işarə 
və  ya  təsadüfi  radiodalğa  pozuntusu  baş  verməsəydi,  yerində  donub 
qalacaqdı. Ölüb-ölümdən qayıtmış, bu “gecə növbətçisini” bərzəxdən bir 
neçə santım məsafə ayırırdı. Ən ağılçaşdıranı isə odur, ki, gələcək həyatı 
üçün olduqca  çətin  fəsadlardan  yan keçdiyinin fərqinə  belə  varmayan, 
Kamaz sürücüsü,  subay gənci nəhəng qoşa təkərlər arasında az qala xəşil 
edəcəyini sonradan belə bilmədən yoluna orta-yavaş sürətlə davam edir. 
Hər halda bu “orta-yavaş” sürəti Ziyanı əməli başlı tanınmaz hala salmağa 
qadir idi.  Özünü çox sakit hiss edirdi Ziya, sonuncu dəfə faza ilə sıfırın 
yerini səf salan zaman bədənindən anidən cərəyan keçməsindən sonra çox 
diksinmişdi,  habelə  mövhumatçı  valideynləri  tərəfindən  çıldağ-mıldağa 
aparılmasın deyə, bu barədə susmuşdu. Elektriklə bağlı insidentdən sonra 
daimi əlləri  titrəyən və hər hansı  xarici  dəyişiklikdən hürküyən Ziyanın 
bədəni indi tam sükunətdə idi. Telefonunun displeyinə nəzər saldı. Axtarış 
103.7 fm dalğasına köklənmişdi. Lakin anidən gəlmiş çevik qadın səsindən 
sonra, ötürücü stansiya elə bil, bermud uçbucağından keçmişdi. Siqnalın 
zəif  olması  və ya dalğanın itməsinə dair  heç bir  əlamət yox idi.  Sadəcə 
dicey və ya köhnə dillə desək radio aparıcısının gecənin yarısı qarnağrısı 
tutmuşdu  ki,  “mədəniyyət  sarayına”  getməyi  milyonlarla  olmasa  da 
minlərlə  dinləyicinin  intizarında  vacib  bilmişdi.-deyə  Ziya  özlüyündə 
fikirləşdi.  “İt  oğlu it,  şofer...Sənə  prava verənin!  Görən  bizim tikintidən 
çıxan Kamazdı. Dənizin ortasında qəfil başlanan fırtına kimi, bayaqdan boş 
qalmış radio yayımı işə düşdü. İndi danışan 25-30 yaşlarında kişi səsi idi. 
Ziya yoluna davam etdi. 
- Bəli,  baş  verən  texniki  problemlərə  görə  hörmətli 
dinləyicilərimizdən  üzr  istəyirəm.   “Məzar  söhbətləri”  proqramı 
yenidən davam etməkdədir.
“Məzar  söhbətləri”  –  yəni  bayaq  onu  ölümdən  qaytarmış  qadının 
müraciətində “məzarına soldan dön” deməsi,  bunlar  hamısı  bir  verlişdə 
eşitdiyi təsadüfi sözlər idi? Ziya bu işə lap məəttəl qaldı. Məgər bu onun 
daxili  sayıqlaması  və  ya  naməlum  məkan  və  zamandan  gələn  ismarış 
deyildimi,  Ziyanı  vahimə  basdı.  Yəni  gecə  saatlarında  belə  verlişlər  də 
olur?  Bunların  yəqin  lap  başı  xarab  olub.   Azərbaycan  Televiziyasının 
binası qarşısından keçirdi artıq.Təhlükəsizlik girişindən ötərkən, içəri göz 
yetirsə də, polislərin nədənsə yerlərində olmadığını gördü. İndi şəhidlər 
xiyabanı  tərəfi  getməli  və  Funklyorun  arxasından   keçən  çoxlarının 
gözündən uzaqda qalmış (Ziya həmin pilləkanlara özlüyündə məxfi  yol 
deyərdi)  yolla  aşağı  düşəcək,  təpənin yamacında çıxmış  şam və küknar 
ağaclarının  arası  ilə  sağa  burulacaq,  yenidən  sol  götürüb,  uzun 
pilləkanlarla bir üzü Bayıla aparan yolda düşəcəkdi. 
Qulaqcıqları  çıxarıb,  qulaqlarını  yaxşıca  ovuşdurdu  ki,  deyilənləri 
düzgün eşitdiyinə əmin olsun. Qulaqcıqları geri taxıb radionun səsini bir 
qədər çoxaltdı. 
“Xanımlar  və  Cənablar,  Məzar  söhbətlərində  bu  gün  qoyuniti-si 
dirilmiş  Maştağa  sakininin  başına  gələn  əhvalatı  dinləyəcəyik,  üstəlik 
yəhudi  cadügərlərin  və  bəzi  qaraçıların  Binə  qəbirstanlığında  hansı 
oyunlardan çıxdığından xəbər tutacaqsız, inanın bunları eşidəndə insanın 
tükləri biz-biz olur...”
 Kifayət qədər qorxulu mövzunu sadə və xəfifcə yumoristik səslə şərh edən 
aparıcı,  arabir  “dəhşət”  atmosferini  təmin  etmək  üçün,   kompyuterdə 
qorxunc  fon  səslər,  məs.  bayquş  və  canavar  ulaması,  zombi  qəh-qəhəsi 
kimi şablonları səsləndirirdi.
“....adam lap baş götürüb bu vilayətdən ilim-ilim itmək istəyir. Indi 
isə zəngimizi qəbul edək. Buyurun Sizi eşidirik. Alo...Alo..
Bu qədər sarsıntıdan sonra nədənsə ziyanın yumor hissi özünə qayıtmışdı. 
Əsasən də, yerli-yersiz gələn bayquş səsləri onu özündən asılı olmayaraq 
güldürürdü. “Çömçəbaş bu vaxt...gecə saat 5-də efirə kimdi zəng vuran?!”
- Necə  dediz?  Alo  zəhmət  olmasa  təkrarlayın,  çömçə  nə  oldu? 
Özünüzü təqdim edim, lütfən!
Ziyanın  dizləri  həyəcandan boşaldı,  şokdan yerə  yıxılmamaq üçün  şam 
ağacının gövdəsindən yapışdı. Sanki onun üçün bir anlıq yer-göy lərzəyə 
gəlmişdi. Necə? Axı...? Axı radioya zəng vurmamışdı. Üstəlik, birdəki....axı 
üstəlik  qulaqcığının  mikrofonu  işləmirdi.  Təpənin  ətəyi  ilə  aşağı  düşən 
cığır  qaranlıq  olmaqdan  savayı,  sıx  ağaclarla  əhatələndiyindən  vahimə 
dolu meşələri xatırladırdı. Öz əli ilə başına bəla açmışdı. Axmaqlığına verib 
avtobusu  gözləmədi.  Ancaq  indi  bunun  vaxtı  deyildi.  Mərkəzi  yola 
mümkün qədər tez düşmək lazım idi. Dəhşət dolu anlar keçirsə də, ağlına 
belə  gəlmədi  ki,  radionu  keçirsə,  hər  halda,  həyəcanın  müəyyən faizini 
boğmuş ola. Piləkanlarla tələsik düşürdü ki, sağdan çəhrayı zolaqlı pişik 
sıçradı. Ürəyi ağzına gəlmişdi. 
- Alo  buyurun...Söz  sizindi?  O  nə  səsləridi  gəlir?  Siz  hardasız 
alo...Vauuu....Hörmətli  dinləyicilər  Məzar  söhbətləri  verlişində 
növbəti paranormal hadisə, canlı efirdə, yalnız yüz üç nöqtə yeddi 
efemin sadiq dinləyiciləri üçün... bəli bildiyimiz odur ki, bizə zəng 
edən  şəxs  hazırda  qaçır,  təngnəfəsdir...Təqib  olunur  bəli 
təqib...anidən  pişik  çığırtısı  eşidildi...Super...Mənə  maraqlıdır, 
bizim bu naməlum şəxs,  gəlin  hələlik   “İKs”  adam kimi  təqdim 
edək.....həmən  bu  “İks  “  adam,  hansı  məkandadır.  Çox  güman 
məzarlıq  deyil...Çünki  uzaqdan kaçalka  səsini  eşitmək olur...Yeri 
gəlmişkən Kaçalkanın bizim dildə qarşılığı görən var?! Nəisə. Bəs 
onu  təqib  edən  nədi,  UFO,  zombi,  naməlum  bədheybət  yaratıq, 
əcinə...Vauuu...üstəlik  canlı  efirdə....  İnanın  ki,  adrenalin  kəlləyə 
vurub. 
Ziya bunları eşitdikcə, bir qədər də sürəti artırdı. Radiodan növbəti bayquş 
səsi  çıxdı  ki,  cari  məkanla  radionu  qatışdıran,  Ziya  diksinərək,  balaca 
çüxura ilişdi və sərildi kəllə mayallaq beton səkiyə. 
- Alo....  Nəyə  istəyirsiz  and  içim...İks  adam  yıxıldı,  sakit,...tam 
sükunət  yaradaq...bəlkə  də  artıq  naməlum  yaratıq  şikarını  tuta 
bilib. Aman Allahım...Bəlkə də indi iks adamın həyatda olduğu son 
anlara, son saniyələrə  şahidlik etmiş oluruq.
- A..L...O- Ziya ağrını belə unudaraq titrək səslə dilləndi-  Alo... bu 
nə,.... nə olan şeydi, siz kimsiz.
- Vauu...Sizi..Siz.T...s. – verliş aparıcısı özü də həyəcandan hətərəm-
pətərəm danışırdı. – Dərindən nəfəs alaq. Siz deyəndəki, bura radio 
103.7 fm-dir, “Məzar söhbətləri” verlişi. Sizdən bizə zəng olub. Biz 
qəbul  etmişik....İndi  siz  özünüzü  təqdim edin....-aparıcının  dilinə 
sanki  yenidən iynə batırdıla- sizi təqib edirlər? 
- Mən Sizə zəng vurmamışam.... Bu nə oyundur gətirirsiz başıma... O 
qız səsi də sizdən idimi? Məzarına soldan yaxınlaş deyən?
Ziya aparıcının tam fərqli cavab verməsinə təəcübləndi:
- Deməli  ölmüş  qardaşınız  dalınızca  düşüb.  Vauuu....Hörmətli 
dinləyicilər  Şok! Şok ! Şok... İnanın mənə, hazırda tüklərim biz-biz 
durub.
Ziya ayaq üstə qalxıb  qulaqcıqların  mikrofonu olmayan naqilinə nə isə 
demək istəyirdi ki, ürəyini təlatümə salan bir səs eşitdi...Öz səsini
- Bəli  mən  hazırda  İçəri  şəhər  metrosuna  düşürəm,  Şəhidlərdən, 
burada  meşəlik  olan  yerdəyəm,  ...qardaşım....qardaşım  dirilib, 
düşüb  dalımca,  məni  boğmaq  istəyir.  Bir  adam  da  yoxdur  ki, 
köməyimə gəlsin. 
Ziya,  bu  sözləri  deməsə  də,  onun  səsi  ilə  danışan  birisi  Ziyanın  həqiqi 
yerini, ətrafda olanların təsvirini kifayət qədər dəqiq vermişdi. Ziya üzünə 
bir iki şillə yedizdirdi, ardıyca, əlləri ilə gözlərini ovuşdurdu ki, görsün bu 
yuxuda ya gerçək. Ancaq qaçmaq,... işıqlığa , insan, maşın ən azından bir 
canlı olan yerə çıxmaq lazım idi.  Qulaqcıqları kənarlaşdırmaq istəsə də, 
əlləri ona tabe olmadı, habelə ayaqları sözə baxaraq,  artıq yıxıldığı yeri 
xeyli geridə qoymuşdu. Elə bu an
- Aman  Tanrım,  budur  yamacdan  sürüşə-sürüşə  gəlir-  deyə 
naməlum  “Ziyanın”  radio  aparıcısına  vahimə  dolu  müraciətini 
eşitdi.  İndi  lap  qabağına  min  bir  dəlil  qoysaydılar  belə,  həmin 
şəxsin  müəmmalı  şəkildə  elə  özü  olduğuna   əmin  idi.  Çünki 
həyəcanlan  zaman, Ziya öz səsinin neçə çıxdığını yaxşı bilirdi. 
- Xanımlar  və  cənablar!  Bizə  zəng  edən  şəxs  görünür  yenidən 
qaçmağa başlayıb. Budur onun ağır-ağır nəfəs aldığını eşidirik...Alo 
siz  hələ  xətdəsiz...Vauu....Nə  deyirsiz  deyin  bu  səhər  mən  yata 
bilməyəcəm.
Ziya qaçdıqca, gözə görünməyən ikinci Ziyanın da sinxron şəkildə radioda 
ləhlədiyini eşitdi. Nəhayət 4 mərtəbəli binanın qarşısına çıxdı. Ancaq əslinə 
qalanda bu tikilinin arxa hissəsi idi. Hələ qarajların sağından keçən balaca 
cığırla  maşın  yoluna  çıxmaq lazım gələcəkdi.  Hazır  qaynaqlanmış  “tut-
apar”  tipli  qarajın  yanında  burulmuşdu  ki,  tarappıltıyla  birinə  çırpıldı. 
Kontuziyanın  yaratdığı  baş  ağrısı  bir  anlıq  dəhşət  həyəcanını  xəfiflətdi. 
Ufulduya-ufulduya, yıxıldığı yerdə yırğalandı və qarşısında eylinə yıxılmış 
–bir neçə saniyə əvvəl çırpıldığı varlığı – özü kimi Bəni Adəm olduğuna 
sevindi. Habelə həmin adamın üst-başına, əlində tutduğu telefona,  və ən 
əsası qaranlıq olsa belə üz cizgilərinə baxanda həmin şəxsin – radioya zəng 
edən  müəmmalı  eynisi  olduğunu anladı.Toqquşmaya qədər  sinxronluq 
qorunurdusa,  toqquşmaqla,  aralarındakı  məkan-zaman  bağı  yoxa  çıxdı. 
Ziya  bir  an  tərəddüd  etmədən  –  geriyə  belə  baxmadan  hələ  yerdə 
vurnuxan eynisindən uzaqlaşdı. Artıq radio əlaqə kəsilmişdi.Qaçmaqdan 
qarın  boşluğu  ağrısa  da,  ayaqları  gözlərin  gördüyüklərinin  təşvişindən 
hələ də özünə gəlməmişdi.Əla işıqlandırılmış  maşın yoluna çıxan kimi, 
gözləri  uzaqdan  gələn  maşın  işığına  sataşdı.  Bəxti  onda  gətirdi  ki, 
yaxınlaşan maşın elə müştəri ovuna çıxmış taksi oldu.
- Qaqaş,  kimsə  dalınca  düşüb.  Kimdən  qaçırsan  belə?  Rəngin 
ağappaq olub.
Ziya  gözləri  bərəlmiş şəkildə pəncərdən oyan buyana boylanır,  qapının 
dəstəyini möhkəmcə özünə tərəf sıxmışdı, ki, işti-şayət yenidən eynisi ilə 
rastlaşa. Taksi sürücüsü vəziyyəti nəzərə alıb, maşını yerindən götürdü.
Fərhad Məmmədov 2013
