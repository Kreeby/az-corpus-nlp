 
 
 
 
 
 
ƏZİZ SƏLAMİ 
 
 
 
UÇANLAR 
 
- 2 - 
 
 
Fərhud üçün 
 
 
- 3 - 
www.aziz-salami.info 
 
İÇİNDƏKİLƏR 
 
Qaratoyuq 8 
Çobanaldadan 10 
Qumru 13 
Balıqcıl 15 
Birəbitdən 18 
Sərçə 20 
Qarğa 23 
Bayquş 25 
Durna 28 
Ququ quşu 30 
Ağacdələn 32 
Göyərçin 35 
Leylək 37 
Qartal 40 
Sığırçın 43 
Qu 45 
 
- 4 - 
Qağayı:  
 Dirək üstündə suda 48 
 Ufacıq ürəyindən 49 
 Ruzgarda 50 
 Doğulunca 51 
 An məni qağayı 52 
Bülbül 53 
Qaranquş 55 
Arıquşu 57 
 
- 5 - 
UÇANLAR: 
 
 
Dünyada insanların nə qədər arzuları olmuşdur?! 
O arzuların ən uzunyaşlısı, ən qocası hansı arzu ola 
bilər?! Bu sorğunu doldura biləcək bir cavab tapılmasa 
da, ona yaxınlaşa biləcək bir düşüncəyə vara bilməyimiz 
ola bilər bəlkə. 
Bunun üçün çox gerilərə dönməliyik. İnsan toplumundan 
yaranan özgürlük, ədalət kimi anlayışlar tarixindən çox-
çox uzaqlara. 
 
Hələ insan toplumundan çox uzaqlarda olan mağara 
insanlarının nə arzuları ola bilərmiş?! 
Mağaralarının önündə oturub uçan quşları seyr etmək, 
onların birdən qanadlarını açaraq bu ağacdan o biri 
ağaca, ormanlardan göllərə, göllərdən dağlara uçması 
onlarda çox dərin bir maraq oyatmazmışmı?! 
Hər an qorxulu və yırtıcı heyvanların ovu ola biləcəkləri, 
gözlənilməz təbii güclərin qurbanı olmaları onlarda bu 
dərin marağı daha da gücləndirməzmişmi?! Onlarda 
təhlükəli olaylarda quşlar kimi qanadlanıb uçaraq 
ölümdən qurtula bilmək arzusunu yaratmazmışmı?! 
Hər halda insanın uça bilmək arzusunu onun artıq insan 
olaraq düşünə bilmək tarixiylə bağlamağı bir gerçək kimi 
qəbul etmək olar. 
 
İnsanların miflər dünyasına gəlib çatmaları, tanrılarının və 
tanrıçalarının qartal və başqa quşlar biçimində uça 
bilmələri, onlarla insanlar arasında uçuşan mələklərinin 
qanadlı olmaları və bütün bunların heç biri insanların uça 
bilmə arzusunun yanğısını azalda bilməmişdir: 
Qanadlanmaq, quşlar kimi uça bilmək, yerdən qopmaq, 
qurtulmaq, hasarsız, divarsız havaya qarışıb 
sonsuzluğun içində nəfəs ala bilmək! 
 
 
- 6 - 
İkaros´un yapma qanadlarıyla uçmaq istərkən günəşin 
odlarıyla cəzalanmasında və yaşamını itirməsində 
insanın öz hüdudlarını aşmasının nə ilə 
sonuclanmasından başqa bəlkə onun bir insan olaraq 
heç bir zaman quş olub uça bilməyəcəyinin də acı 
gerçəyi vardı. Günəşin İkaros´un qanadlarını yandırdığı 
yüksəklikdən daha da yüksəyə uça bilən bir göyərçinin 
sapsağlam bir daha yerə qonmasına şübəmiz ola bilməz. 
 
Artıq insanlar dünyanın sularını və yer üzünü etdikləri 
kimi göy üzünü də yol-yol, cığır-cığır etmişlər. 
Mağara insanlarının quşlar kimi  ormandan dağlara, 
göllərə uça bilmək arzuları min-min qat uzaqlara 
getmişdir. Artıq insan dünyamızın pəncəsindən qurtulub 
başqa planetlərə yol aça bilmişdir. 
Uçan bir quşun içində tək bir quş uçarsa insanın yaratdığı 
və uçaq adlandırdığı bir miniyin içində yüzlərlə insan 
hərəkət edir. Bunca insanı qarnına doldurub buludların 
üzərində az bir zamanda dünyanın ən uzaqlarına gedə 
bilən bu metal quşun hərəkətində nə qədər quş olmaq, 
nə qədər uça bilmək vardır? İnanın ta mağara 
çağlarından başlayaraq bu günədək sürüb gələn uçmaq 
arzusu nə qədər gerçəkləşə bilmişdir? 
 
İnsanın uça bilmək arzusu heç zaman gerçəyə qovuşa 
bilməmişdir. Uçmaq yalnız qanadlılara, yəni quşlara özgü 
olaraq qalmışdır. 
Bir quş uçarkən bütün varlığını uçur. Özünü uçur. Onun 
açıb yumduğu qanadları onu havada daşıyan cansız bir 
arac deyil, onun canının bir parçasıdır. Onun qanadları 
yaralanarsa, ağrısı onun bütün gövdəsində 
yansıyacaqdır. Bizim əlimiz və ya bir yerimiz yaralanan 
kimi. İnsanlar heç bir zaman yumurtlaya bilmədikləri kimi 
uça bilməyəcəklər də. 
 
 
- 7 - 
Başqa bir planetə gedib enən bir insan, uçmaq arzusuyla 
yaşayırsa, gözlərini yumub röyasında bəlkə uça 
biləcəkdir. Gözlərini açarkən bir göyərçinə, bir sərçəyə 
həsrətlə baxmalıdır, çünki, gerçək yaşamda uça bilmək 
mutluluğu yalnız quşlarınıdır. Quşlar bizim heç bir zaman 
gerçəkləşməyəcək uçmaq arzumuzu hər an 
gerçəkləşdirə bilən və düyamızın sonsuz gözəlliyi və ulu 
uyumu ilə nəfəs-nəfəsə yaşayan canlılardırlar. 
 
 
 
2012 
 
- 8 - 
QARATOYUQ 
 
 
 
 
Silindimi günəşin  
Son qırmızı ləpirləri də üfüqlərdə, 
Gecə atdımı 
İlk addımlarını 
Kölgə-kölgə 
Hər yerdə, 
Oyanıb açdımı səssizlik 
Qaranlıq və dərin gözlərini, 
Güclü barmaqların 
Yatmış telləri 
Oyandırmasını andırar 
Kəskincə 
Yüksəkcə 
Birər-birər 
Qaratoyuqların səsləri. 
 
 
- 9 - 
İri  
və ağır damlalar kimi 
Düşər gündüzün səslərindən boşalan 
Axşamın içinə. 
 
Bağçalarda 
Damların 
Çəpərlərin üstündə 
Dinlərəm axşam mahnısını 
Qaratoyuqların, 
Sanki  
Son mahnısıdır onların. 
 
Ömrüncə  
Gözlədiyi mahnıları 
Gəlmiş sanki 
Son anlarında 
Şairin. 
 
Atdıqca gecə 
İlk addımlarını 
Kölgə-kölgə, 
Açıldıqca səssizliyin 
Qaranlıq və dərin gözləri, 
Düşər axşamlardan 
Sabahlardan 
Boşalmış bir zamana, 
Kəskincə 
Birər-birər 
Onun da 
Sözləri. 
 
 
- 10 - 
ÇOBANALDADAN 
 
(əfsanə) 
 
 
 
 
Nə gözəldi səsi Gülnar` ın! 
Nə şirindi səsi Gülnar´ ın! 
 
Əriyərkən yavaş-yavaş 
Dağların  
Başının da qarı, 
Eşidilərkən dərələrdə 
Axar suların 
Şırıltıları, 
 
- 11 - 
Oxşayarkən  
Günəşin isti işıqları 
Yaşıllanmış çiçəkli yamacları, 
Yayınardı gözlərdən 
Oturardı yamaclarda 
Bir qayanın 
Üzərində, 
Süzərək uzaqlarda 
Maviləşən dağları, 
Başlardı mahnıları... 
 
Onunla  
Quşlar da 
Çiçəklər də 
Qayalar da 
Yollar da oxuyardı. 
 
Onun o gözəl, o şirin səsində 
Deyirdilər 
Yalnız mahnılar deyil 
Şirin yuxular da vardı. 
 
Otlayarkən sürüsü yamaclarda, 
Dirsəklənərək  
Uzanardı otların, çiçəklərin qucağında 
Yumardı gözlərini çoban oğlan 
Dinləyərdi mahnılarını 
Gülnar´ ın... 
 
Bir kərə oturmaq yanında onun, 
Baxaraq üzünə 
Onu dinləmək 
Şirin bir diləkdi ürəyində. 
 
- 12 - 
Nə zaman oğlan etsə bunu 
Qız qaçardı oradan, 
Oturardı başqa bir qayanın üzərində, 
Oxuyardı o gözəl 
O şirin mahnıları 
Yenə də. 
 
Bir gün tükəndi artıq dözümü oğlanın, 
Otlayarkən sürüsü 
Aşdı qayaları birər-birər, 
Can atdı qıza doğru, 
Bir anda  
Bir qayanı addayarkən 
Ağzını açmış bir uçurum 
Uddu onu. 
 
Qaş qaralarkən dağlarda 
Döndü çobansız sürü kəndə. 
 
Çoban oğlanın ölümü 
Yandırdı anasının bağrını, 
Qarğıdı Gülnar` ı yana-yana: 
 
“Qıydın oğluma 
Arzusuna varmadan, 
Sən də varmayasan 
Arzuna! 
Ötəsən dağda-daşda quşlarla, 
Həsrət qalasan anana!” 
 
Uçar dağda-daşda indi Gülnar 
Uçar  
Hoppana-hoppana... 
Ona varsın deyə çobanlar 
Düşər ardına... 
 
- 13 - 
QUMRU 
 
 
 
 
 
Çox sevərəm qumruların səsini, 
Dalaraq iri ağacların  
Yaşıllığının ən qalın yerinə 
Qoyaraq başlarını ikindinin dizlərinə 
Ötərlər qur... qur... qur... 
Ötərlər dərin göllərin 
Sərin sularını arayan  
Çılpaq yay günlərinin  
Ağır ürək döyüntüsünü. 
 
- 14 - 
Bir mürgülü mahnı var o səslərdə, 
Gözlərin  
Oyaqlıqla yuxunun arasında dolaşması, 
Oradan ağaclarda 
Qadınlarda  
Meyvələrin ən yetkin 
Və şipşirin duyulması. 
 
Parçalanmaz və böyük 
Bir barış var səsində qumruların, 
Uzanar ikindinin dizlərindən 
Zamanın bötüv və gözəl gövdəsinə. 
 
Uyuyaram  
İçimdə dünyanın ən gözəl oyaq yeri, 
Açaram gözlərimi 
İçimdə dünyanın 
Ən şirin yuxusu. 
 
- 15 - 
BALIQCIL 
 
 
 
 
Kim olmuş insanların ən dözümlüsü?! 
Əyyub peyğəmbərmiş 
Eşitdiyim, 
Varmış o, yoxmuş o, 
Kim bilir?! 
 
Ən dözümlüsüdür quşların, sanıram, 
Quşların  
Peyğəmbəri olmasa da. 
 
Durar uzun qılçaları üzərində suda, 
Sanki, mərmərdən yonulmuşdur, canı yox, 
Sanki bir yapon rəssamın rəsmidir  
Çəkilmiş bir kağıza. 
 
 
- 16 - 
Baxarsaq bu kağız üzərində qarğıların 
Upuzun yarpaqlarına, 
Bir qımıltı duyarıq bəlkə  
Onların üzərində, 
Bu qımıltı duyulmaz ki, onun heç yerində! 
 
Varmı quşlar içində də bir filosof?! 
 
Dalar o, 
Öz içinə dərin-dərin, 
Nə küləklərin uğultuları, 
Nə qurbağaların qurultuları, 
Nə gölün o tayında bir köpəyin  
Ürəyincə ulartıları, 
Heç nə, heç nə ləpələndirməz onun 
İçindəki 
Durğun suları 
Düşünər... düşünər... düşünər... 
 
Uzadıb upuzun dimdiyini 
Nə zaman tutar balığı?! 
Görən çox az, 
Amma görər hamı 
Gerçək deyil 
Bir xəyal kimi  
Durmağını. 
 
Gözləyər balığı, gözləyər... 
Sanki balıq sudan öncə 
Öz içində görünər, 
Gəldimi bir balıq, 
Suyamı dalar dimdiyi, özünəmi?! 
Kim bilər! 
 
 
 
 
- 17 - 
Açar boz qanadlarını, 
Uçar, 
Dalğalandırar havanı. 
 
Əyyub peyğəmbərin 
Dözümlü olduğunu çox eşitdik, 
Amma gördüklərimiz içində bu quş qədər 
Dözümlü hanı? 
 
- 18 - 
BİRƏBİTDƏN 
 
 
 
 
Sanki gözləyər yolumu birəbitdən, 
Açarkən qapını 
Çıxarkən bayıra, 
Bir qonar çəpərə 
Bir enər bağçaya. 
 
Özünü bildirsin deyə gözlərimə, 
Uçar 
Qonar 
Önümə. 
 
“Bir röyadanmı gələrkən yanıma, 
Bir tilsimlə 
Quş olmuşdur?!” 
Düşündüm də! 
 
 
- 19 - 
Çırpınan sözlər kimidir 
Uçması da 
Qonması da, 
Bilməm ki, onlardan birini! 
 
Ürəyinin rəngidir uzanıb 
Yayılmış köksünə. 
 
Açmaq istərəm əlimi, 
Qonsun deyə, 
Öpmək istərəm köksündəki  
Qırmızıdan, 
Ürəyinin istisi 
Dodaqlarıma 
Hopsun deyə. 
 
- 20 - 
SƏRÇƏ 
 
 
 
 
 
Bahar yağışları kimidirlər, 
Birdənbirədir 
Saçılmaları 
Havadan 
Bağlara, bağçalara.  
 
Sərin, ufaq 
Yağış  
Damlaları, 
İsti, iri 
Sərçə 
Damlaları. 
 
- 21 - 
Baharın ilkin toyunu 
Sərçələrin toylarında aramaq. 
 
Sərçələr açarlar 
Qapısını baharın 
Quşlara, mahnılara, 
Sərçələr inandırarlar üstünə 
Birdən qar yağan çiçəkləri 
Artıq qışın bitməsinə. 
 
Uçan 
Ötən 
Vətənidir sərçələr insanların, 
İlkin sərçəni görərik 
Hər yanında olsaq dünyanın. 
 
Yay günlərindən keçən zaman 
Doldurar onları isti-isti. 
 
Unutmazlar yaşamı sevməyi sərçələr, 
Sular kimi  
Çimərlər yerin torpağında. 
 
Çatarkən quşlar yüklərini, 
Bir köç nəfəsi 
Sararkən sonbahar günlərini, 
Ötərkən yarpaqlar 
Son anlarında ayrılıq mahnısını, 
Əskilməz bağdan, bağçadan 
Sərçələrin şən səsləri, 
Öyrənər artıq onların  
Tükənməz sevincindən 
Qanadlanıb uçan körpələri. 
 
- 22 - 
Yağarkən qar, 
Qalarkən yollar 
Ağaclar 
Damlar  
Qar altında, 
Qapanarkən ağzı 
Bütün səslərin, 
Soyuq səssizliyə 
İsti-isti 
Damlayan  
Bir səs eşitdinmi bir yerdən, 
O 
Civiltisidir sərçələrin. 
 
- 23 - 
QARĞA 
 
 
 
Yalnız qanadları deyil qaranlıq 
Qarğaların, 
İşıqların varmadığı 
Bir qaranlıq var 
Onlarda. 
 
Dinlərik quşların səsini, 
Sormadan, 
Nə var qarğaların qarıltısında yenə də?! 
Sorarıq. 
 
Toplaşarlar 
Qarıldayaraq 
Çırpınaraq 
Ağacların başına, 
Qoparıb apararlar 
Baxışlarımızı 
Hər nədən. 
 
- 24 - 
Qar-qar edib birləşərlər 
Yağan qarla, 
Unudulmağa qoymazlar 
Rəngləri 
Bir tək ağla. 
 
Qıra bilmədilərmi bir qozu, 
Gətirərlər 
Qoyarlar arabaların 
Təkərlərinin altına, 
Qırıldımı, 
Qaparlar  
Apararlar 
Yuvalarına. 
 
Baxın qarğaların zəkasına! 
Səlam 
Onların qaranlıq başında yaşayan 
Qarğa ruhuna! 
 
Gözəldir seyr etmək uzaqlardan 
Buğlanan bahar tarlalarının üzərində 
Dəstə-dəstə 
Qarıldayan, 
Uçan 
Qonan qarğaları. 
 
Gözəldir seyr etmək uzun-uzun onları 
Və düşünmək: 
 
Nə anlatmaq istəyir 
Dünyamıza 
Bu anda qarğaların qarıltıları?! 
 
- 25 - 
BAYQUŞ 
 
 
 
 
İki parçasıdır 
Bir gizli dünyanın, 
Qopub düşmüş dünyamıza 
Yerləşmiş gözlərində 
Bayquşların. 
 
Baxarlar üzümə, 
Nə görərlər, 
Kim bilir?! 
Baxaram gözlərinə, 
Birdən azaram 
İnsandan öncə bir ormanda. 
 
 
- 26 - 
Söndümü işıqları dünyanın 
Başlar yanmağa bayquşların 
Gözlərinin işıqları. 
 
Qaranlıq gecələr 
Aydın gündüzüdür  
Bayquşların. 
 
Keçərkən qaranlıqda 
Qara siçanların 
Qara kölgələri 
İki qırmızımtıl, sehirli ayna kimi 
Gözlərindən,    
Dolar birdən 
Çırpınan qanla 
İsti ətlə 
Pəncələri. 
 
Tikərkən yağmurların 
Gümüş iynələri 
Göylərlə yeri bir-birinə, 
Sararkən islaq pıçıltılar 
Kimsəsiz ormanları, 
Süzərlər səssiz yuvalardan 
Yağmurlu dünyanı, 
Gözlərlər siçanlı gecələrin 
Duru göylərini. 
 
Kitabla bağladılar insanlar 
Bayquşları, 
Doğrudur bu, 
Yığarlar gecələrin dərinliklərini 
İçlərinə, 
Kitablar yazarlar 
Qalın-qalın, 
 
- 27 - 
Yazıdan, pozudan xəbərləri olmadan, 
İstəyənlər 
Oxusunlar  
Bir bayquşun gözlərində. 
 
- 28 - 
DURNA 
 
 
 
 
Yağmurlu 
Qaranlıq gecələrdə 
Eşidərdim  
Durna qatarının səsini. 
 
Cırmaqlaya-cırmaqlaya çığırtıları 
Ruzgarda yellənən pərdəsini yağmurun, 
Keçərdilər. 
 
Sevinərdim 
Yağmurdan, qaranlıqdan  
Ruzgardan uzaq 
Bir damda olduğuma. 
 
 
- 29 - 
Yuma bilməzdim amma 
Qulaqlarımı 
Durnalarla qanad-qanada 
Uzaqlara uçmaq istəyən birinin 
İçimdə çırpınan çığırtısına. 
 
Keçərək günlərdən 
Səslənərdi qulaqlarımda hələ də 
Son durnanın get-gedə  
Uzaqlaşan çığırtıları. 
 
Hələ qış dirənərkən tarlalarda 
Ormanlarda, 
Ağardarkən soyuqlar dişlərini, 
Birdən 
Gözlənilmədən 
Doldurar qulaqlarımı 
Başım üzərində çığırtıları 
Durnaların, 
Eşidərəm  
Yumşaqca gələn 
Ayaq səslərini baharın. 
 
Söylədimi sonbahar 
Sapsarı 
Qıpqırmızı 
Bomboz 
Əlvida sözlərini 
Ormanlara, yollara, 
Dinlərəm yenə çığırtısını durnaların, 
Çığıran dəvələr tək 
Mavi bozqırında göylərin 
Köçərkən uzaqlara. 
 
- 30 - 
QUQU QUŞU 
 
 
 
 
Gözlərə görünmədən 
Çalar neyini 
Qu, qu, qu... 
Ququ quşu. 
 
Keçərək bütün çığırtıların 
Qarıltıların 
Mahnıların arasından, 
Varar bizə 
Ququ quşunun 
Qu quları. 
 
- 31 - 
Uçar ağaclardan ağaclara 
Durusəsli 
Şirinsəsli 
Neyini çala-çala... 
 
Keçərkən neyinin səsi  
Baharın 
Yayın aylarından, 
Keçirər  
Birər-birər 
Qarğılı gölləri, 
Kölgəli yolları, 
Yuvalı ağacları, 
Qoxulu, dalğalı tarlaları 
Ruhumuzdan, 
Keçirər 
Birər-birər... 
 
Uçar ağaclardan ağaclara 
Durusəsli 
Şirinsəsli 
Neyini çala-çala... 
 
Quşlar ötərsə ürəklərini 
Çalar ürəyini 
Ququ quşu. 
 
 
- 32 - 
AĞACDƏLƏN 
 
 
 
Yumarkən ayılar 
Kahalarda gözlərini 
Qış dünyasına, 
Sarınıb qalın 
Naxışlı paltolarına 
Yatarlar ağaclar da. 
 
Oyada bilməz onları 
Qarlı 
Yağmurlu fırtınalar, 
Qopara bilməz onları 
Baharın dərin 
Şirin röyasından. 
 
- 33 - 
Bir gün 
Gələr ağacdələn, 
Başlar çalmağa 
Oyatmağa 
Ağacları. 
 
Hər çalışı dimdiyinin 
Söyləyər: 
Oyanın, oyanın! 
Görmürsünüzmü  
Ayaqlarınız dibində qışın 
Cansınz uzanan gövdəsini? 
Eşitmirsinizmi baharın 
Yaxınlaşan  
Ayaq səsini? 
 
Oyanın, oyanın, oyanın!... 
 
Fırtınaların edə bilmədiklərini 
Edə bilər ağacdələn. 
 
Artıq yaşıllanar bağlar, bağçalar, 
Çalar ağacdələn ağacları 
Sanki  
Yatmağa qoymaz onları. 
 
İnsanların  
Tellərlə çala bilmədiyi mahnıları 
Dinlədim ormanlarda 
Ağacdələnin ağacları çalmasından. 
 
O çalışlardan qopan səslərdə 
Yaralanmadı ormanın 
Səssizliyi, 
 
- 34 - 
Diksinib sarsılmadı 
Ormandan, heyvandan keçən zaman. 
 
Ağacı dəlməklə ağacdələn 
Yara vurmadı ağaclara, 
Qutsal 
Ulu bir yasanı 
Pozmadı ağacdələn. 
 
Çala-çala ağacları 
Söndürər aclığını ağacdələn, 
Boşaltdığı  
Dolar həmən. 
 
- 35 - 
GÖYƏRÇİN 
 
 
 
 
Saçılarcasına 
Ağ qızılgüllərin qoxulu ləçəkləri 
Mavi 
Dərin sulara, 
Saçılardı ağ göyərçinlər 
Göy üzünə 
Dala-dala. 
 
Baxdıqca onlara, 
Bölünərdi 
Göyərçin-göyərçin 
Ürəyim, 
Onlarla nəfəs-nəfəsə 
Qanad-qanada... 
Və sonra 
Maviləşmiş büsbütün 
Qonardı damlara. 
 
- 36 - 
Ağzına sığmadığından insanın 
Barış sözü, 
Verildi göyərçinə, 
Alaraq 
Bir budaq barış-zeytunu incəcik dimdiyinə, 
Uçdu yer üzündə. 
 
Ucaldıqca hasarları zindanların 
Uçsun deyə buraxdılar göyərçini, 
Qurtulmuş qanadların havada səslənişi 
Qutsal qurtuluş mahnısıydı 
Qulaqlarında insanların. 
 
Yalçın uçurumların yarıqlarında 
Yuva qurmuş göyərçinlər 
Söylər bizə 
Yaşamın nə qədər əngin 
Nə qədər gözəl olduğunu: 
Haqqımızsa qurmaq yuvamızı 
Bağda bir ağacın yaşıl budağında da, 
Yalçın qayaların yarığında da. 
 
Günbəzlərə 
Minarələrə qonan göyərçinlər 
Göstərər sığmazlığını 
Sərbəstliyin qanadlarının 
Tanrıların qəfəslərinə. 
 
Baxarlar damlarımızdan göyərçinlər  
Gözlərlər 
Bağçalarımızda  
Zeytunyüklü bir ağacın 
Boylanmasını. 
 
- 37 - 
LEYLƏK 
 
 
 
 
Bir parça çörəkmiş bəlkə 
Ağappaq 
İsticə 
Buğlana-buğlana, 
Qanadlanaraq  
Uçmuş bir gün evimizdən 
Qonmuş qocaman bir ağaca 
Qurmuş yepyəkə bir papaq kimi 
Çör-çöpdən 
Evini. 
 
Bəlkə ondandır bizdən uzaq olmadığı, 
Və çalaraq dimdiyini bir-birinə 
Bildiryməyi özünü 
Arabir. 
 
- 38 - 
Bəlkə ondandır 
Ağappaq 
İsticə 
Buğlanan çörəklərimiz kimi 
Onu sevdiyimiz. 
 
Və günəşli 
Qoxulu tarlalardan gələn buğda kimi, 
Uzaqlardan gələn yollarına 
Göz tikdiyimiz. 
 
Döndümü uzaqlardan, 
Göründümü  
Yuvasında yenə də, 
Bir dost keçər gülərək 
Ürəyindən 
İki düşmənin, 
Sevmək körpüsüdür leylək 
Körpü olmaq bacarmayan ürəklərə. 
 
Hacı leylək də söylədilər bizlərdə 
Leyləyə, 
Sevsə də bir ilanı daha çox 
Tanrıdan və onun 
Yer üzündə qutsal yerlərindən, 
Leyləyə 
Lampamızın işıqlarını saçdırmaq nə gərək! 
O günəşin işıqlarıyla yaşayarkən. 
 
Titrəyərkən sularda 
Ağacların sarı kölgələri, 
Bir səhər görərik leyləyin 
Yuvasının 
Boş qalmasını. 
 
- 39 - 
Dinləyərik içimizdən: 
Dost qanadlarının 
Uzaqlaşmasını. 
 
- 40 - 
QARTAL 
 
(əfsanə) 
 
 
 
 
Uca bir dağın alnında 
Dururdu qaya, 
Altında  
Dərin bir uçurum, 
Üzərində 
Sonsuz göy üzü. 
 
Çaldıqca çoban-ruzgarlar tütəklərini 
Keçdikcə önündən fəsillərin 
Ağlı-qaralı qoyun-buludları, 
Yumşalırdı köksündəki 
Daş ürəyi, 
 
- 41 - 
Dinirdi çoxdankı diləyi: 
Qırmaq durğunluğun tilsimini, 
Qoşulub onlara 
Getmək uzaqlara, 
Açmaq görünməz içini 
Dərin uçurumların, 
Gərmək qanadları 
Göyün yüksələn mavisinə, 
Gətirmək uzaqları 
Güclü pəncələrdə yuvaya. 
 
Süzdükcə göyün mavisini 
Otlaya-otlaya gedən qoyun-buludları, 
Duyurdu içində doğan 
Qoşa qanadları. 
 
Çırpınaraq yumurtasını açan quş tək 
Qopdu bir bahar səhərində 
Qayalardan 
Bir parça qaya, 
Gərdi havada geniş qanadlarını, 
Açdı içini dərin uçurumların, 
Yüksəldikcə 
Yüksəldi göy üzü, 
Qaldı odlu ildırımlardan 
İki dilim 
Kəskin gözlərində. 
 
Şığıdı bir yamacda 
Otlayan bir sürüyə, 
Keçirib caynaqlarına 
Bir quzunu,  
Ağır-ağır qanad çalaraq 
Yüksəldi havaya, 
 
- 42 - 
Parçaladı 
Qayalar balası qartal 
Yuvasında ovunu. 
 
Balta 
Qazarcasına taleyini 
Gövdə-gövdə 
Ağaclara, 
Qazdı o da taleyini 
Çırpınan ətə 
Fışqıran qana. 
 
Çaxar gözlərinin iki ildırımı, 
Qırılmaz pəncəsinin 
Qaya iradəsi, 
Budur qartal yaşayarkən, 
Öldümü 
Ölər qartallığı o zaman. 
 
- 43 - 
SIĞIRÇIN 
 
 
 
 
Nə zaman gələr sığırçınlar 
Nə zaman gedər 
Kim bilər. 
 
Bir bahar gecəsindən 
Ovuc-ovuc 
Qalmış kimidir 
Sığırçınlar 
Günəşli bağçalarda, 
Qaranlıq gövdələri 
Daşıyar keçmiş gecənin 
İşıl-işıl 
Naxışlarını. 
 
 
 
- 44 - 
Sığırçın getdimi 
Yoxmudur, 
Bilən olmaz. 
 
Göründümü yenə də 
Yaşıl bağçalarda 
Bağlarda, 
Aldımı gözlərimiz 
Qaranlıq gövdəsinin 
İncə-incə 
Naxışlarını, 
Duyarıq birdən boş qalmış yerinin 
Dolmasını 
Özümüzdə. 
 
- 45 - 
QU 
 
 
 
 
Nə gözəl yaraşar sulara 
Qu quşları! 
Gecənin ulduzları var demək kimidir 
Suların 
Quları var deyilməsi. 
 
Qürurun 
Mənliyin 
Bayrağıdır boyunları, 
Yellənər 
Öz içlərində. 
 
 
- 46 - 
Bir gəmidir gəlmiş qu quşu 
Pərilər dünyasından, 
Baxar 
Gözlərindən pərilər 
Dünyamıza. 
 
Döyünər qarğıların içində su 
Qan kimi, 
Qular toxununca onlara. 
 
Uçarlar sanki 
Üzərkən 
Gözəlliklərinin 
Üzərində. 
 
Tac qoydular quların başına 
Kralların 
Kraliçaların quşudur dedilər! 
Onlar 
Bilməz ki nə olduğunu 
Altunların, almazların, daş-qaşların. 
 
Cibində deyil ki quların 
Qüruru 
Mənliyi 
Gözəlliyi,  
İçində onların. 
 
Haqqını  
Mənliyini 
Əzərkən insanın, 
Burarlar boynunu 
İçindəki qu quşunun. 
 
 
 
 
- 47 - 
Gözəldir süzmək  
Dərin sularda qu quşlarını, 
Duyaraq içimizdə  
Boynu burulmamış 
Üzüb keçən 
Bir qu quşunu. 
 
- 48 - 
DİRƏK ÜSTÜNDƏ SUDA 
 
 
Uçar dənizi 
Bir qağayı 
Havada. 
 
Uyuyar dənizi 
Bir qağayı 
Dirək üstündə 
Suda. 
 
 
 
 
 
- 49 - 
UFACIQ ÜRƏYİNDƏN 
 
 
Köpüklərdən aldı köksünün 
Köpürən ağını, 
Dalğalardan 
Qanadlarının 
Uçan  
Bozumtul mavisini. 
 
Qırmızı 
Ufacıq ürəyindən 
Bir cığır gedər 
Ürəyinə 
Mavi bir dünyanın.  
 
 
 
 
- 50 - 
RUZGARDA 
 
 
Ruzgarda 
Bir qağayı. 
 
Tükü var ruzgarın, 
Altında 
Qırmızı 
İsticə bir ürəyi. 
 
Ruzgardan 
Qağayını qoparmayın, 
Ruzgarı 
Qanatmayın. 
 
 
- 51 - 
DOĞULUNCA 
 
 
Öldümü bir qağayı 
Ölər o qədər dəniz də. 
 
Doğular o qədər 
Doğulunca 
Bir qağayı. 
 
 
 
 
- 52 - 
AN MƏNİ QAĞAYI 
 
 
Mən gedirəm, 
Sən qal 
Qağayı! 
Günəş batdımı, 
Saçıldımı son qızılları 
İslaq qumlara, 
Sərildimi 
Kölgən onlara, 
An məni 
Qağayı! 
 
Günəş doğdumu, 
Açıldımı dənizin 
Qaranlıq qapısı 
Qızıl saçılmış mavilərə, 
Dalğalar səslədimi 
Qumlarda büzüşən qağayıları 
Balıqlı, köpüklü ənginlərə 
An məni 
Qağayı! 
 
Havalar 
Qızındımı, 
Doldurdumu qanadlarını 
Dənizin ilıq küləkləri, 
Ən sərxoşunda uçuşlarının 
An məni qağayı! 
An məni qağayı! 
 
- 53 - 
BÜLBÜL 
 
 
 
 
Bürünmüş ayın işıqlarına 
Gələr min illərdən 
Səsi  
Bülbülün. 
 
Eşidərmiş bir zaman  
Mağara insanı 
Bülbülün səsini, 
Göylər qədər böyük 
Bir divin 
Təpəsində yanan 
Tək gözünün işığında! 
 
Hansı bir təhlükənin 
Hansı bir ölümün 
İlkin sözüymüş 
Səsi bülbülün?! 
 
 
- 54 - 
Sonra gündüzdən gizlədiyi 
Yanan sevdasını 
Eşitdi gecələrdə 
Mahnı-mahnı 
Səsində bülbülün. 
 
Susdu bülbül 
Yağmurlarda 
Yağan qarda,  
Susmadı heç 
Bizim mahnılarda 
Yazılarda! 
 
Aymı əskidi, 
Bülbülmü əskidi, 
Bizmi əskidik?! 
 
İlkin doğar dünyamıza 
Hər doğunca ay, 
İlkin başlar mahnısını 
Sonsuzluq içində 
Ötən bülbül. 
 
- 55 - 
QARANQUŞ 
 
 
 
Oynaya-oynaya uçar qaranquşlar, 
Sevinə-sevinə 
Uşaqlar tək, 
Daşımaq üçün deyilmiş kimidir 
Onları 
Qanadları, 
Oynamaq üçündür havada. 
 
Doldurarkən axşamı yerdə çığırtımız 
Doldurardı axşamı havada 
Civiltiləri. 
 
Qaçaraq dərsək bir meyvəni 
Dərərdi onlar da havada milçəyi! 
Oynayardıq onlarla  
Son anlarını axşamın. 
 
 
- 56 - 
Balıqlardır qaranquşlar 
Üzərlər havada 
Qanad çalaraq, 
Axar sulardır qaranquşlar 
Axarlar havanın 
Hər bir deşiyindən. 
 
Uçarlar qaranquşlar 
Gündüzlə gecənin arasında, 
Gündüzsə kökslərindəki ağlıqları 
Gecədir qanadlarının qaranlığı. 
 
 
Hələ gəl tarlalarda gör axşamları 
Qaranquşları! 
 
Uçan qayıqlar olarlar 
Ağlı-qaralı, 
Qızıl-qızıl dalğalanan 
Buğda tarlaları üzərində. 
 
Bir gəmidir axşamlar 
Gedər yuxu olan yerə, 
Qoymayın boş getsin, 
Doldurun içinə 
Uşaqları, 
Qaranquşları! 
 
- 57 - 
ARIQUŞU 
 
 
 
 
Uçan çiçəkləridirlər 
Baharın, 
Qonarlar qışın 
Ağappaq 
Saçlarına. 
 
Əridə bilməsə də canlarının 
Ufacıq istisi 
Bir dünya qarı, 
Qızındırar bir anlığa 
Qarda kirimiş baxışları. 
 
- 58 - 
Saçıldıqca 
Rəng-rəng 
Balkonlara, 
Tutular dili 
Ağ rəngin: 
“Mənəm rəngi dünyanın!” 
Demək istəyərkən. 
 
Bir ovuc dən verin onlara, 
Bir qucaq 
Bahar gətirsinlər 
Balkonlara. 
 
Unutmayaq deyə  
Bahar göylərinin göy qurşağını, 
Açıb yumarlar durmadan 
Qanadlarını. 
 
Mahnılardırlar 
Sürəkli, 
Keçərlər dörd fəsildən, 
Ötərlər zamanın 
Bir bütündə 
Ayrı-ayrı  
Rənglərini. 
