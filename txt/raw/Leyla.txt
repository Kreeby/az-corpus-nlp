 
Cavid ZEYNALLI  
LEYLA 
Roman 
 
  
 
Bir qadın var hardasa, 
Kibrit çöpündən tez sönür gülüşü… 
Qismət 
 
Bir qadın üçün bu qədər zülmə tab gətirmək kimə lazım idi, Rəcəb?! Bütün təhqirlərə canında 
yer tapıldı, heysiyyətinin alçalmağından havalanmadın. Özünə haqq qazandırma, bədbəxt adam! 
Qəhrəmanlığın, canıyananlığın, lap elə kişiliyin də bir həddi var, axı! İndi boğazına qəhər 
tıxlanıb, içindəki qurğuşun ağırlığından yaxa qurtara bilmirsən. Hələ canındakı ağrıları demirəm: 
gecələr yorğan-döşəkdə qıvrılırsan, əlacın olsa it olub ulayarsan. O günəşli, nizamlı həftələri indi 
uğursuz günlər qarabaqara izləyir. Başıkəsik toyuq kimi ora-bura vurnuxmağın axırı urvatsız 
gəbərməkdi, bilmirsənmi?! Kimdi axı, o?! Anandımı, bacındımı, könül verib xəyal qurduğun 
sevgilindimi? Nə özgə kimi özgən, nə doğma kimi doğman deyil, ay bədbəxt! Tay-tuşların ev 
qurub ocaq qalayanda sən ləçər bir qadının keçmişini düyü kimi arıtlamaqdan bezmirsən... Nəyə 
güvəndiyini bilirəm! Amma sən də qulağında sırğa elə: səfehliyinin əvəzini daha pis günlərlə 
ödəyəndə, gərəksiz peşən də dadına yetməyəcək! 
 
Yalvarıram, alçaltmayın! 
Hər qətrə suda qüssə, hər tikə çörəkdə kədər, qəm yatır.  
İmam Əli 
O dəhşətli dekabr axşamının canımdan çəkilməyən ağrılarını anlatmaq üçün mənə güc ver, 
Tanrım! İçimdə boyatıyan məhrəm hisslər durulsun, beynim avazıyıb içimi rahatlatsın! Novxanı 
yolunun tülkügörünməz kimsəsizliyində dörd nəfər pəzəvəngin daş kimi ağır təpiklərini sir-
sifətimdə, qabırğalarımda hiss etdikcə qar üstə düşən qırmızı ləkələrin vahiməsi içimdəki xofu 
körükləyir. Yuxarıdakı öyüdnaməni qulağıma pıçıldayan kimdirsə, axmaq canıyananlığından 
əməllicə çimçəşdim. Bacarsaydım, bu qoca əbləhin üstünə çəmkirərdim ki, nəsihətbazlığını 
yığışdır, özün də itil gözümün qabağından! Elektrik naqillərinin uğultusu küləyin səsinə qarışıb 
adamı ölümün bir qarışlığınacan sürükləyir. Kabus kimi başımın üstünü kəsdirən bu əclafların 
əlindən sağ qurtardımsa, demək, nənəm namaz üstəymiş. Deyəcəkdilər, vayına oturmağa anası 
yox, yaxa cırmağa əzizi!!! İndi kanallarını kitab kimi vərəqlədiyim “Sony” televizorunun solğun 
ekranı məni yaxalayan “Niva”nın közərən işıqlarını xatırladır. Dəhşət filmlərini otağıma gətirən 
bu şeytan qutusunu zibilliyə tolazlayıb, hiddətimdən tapdaq-tapdaq etmək istəyirəm.  
Binəqədinin təzəbinə məhəllələrindəki kibrit qutusuna oxşar yastı-yapalaq evlər yaşamağa 
ümidimi artırsa da, dizinin ağırlığını mədəmin üstünə salan əclafın heybətli səsindən içim üşəndi: 
- Usta, - şalvarının zəncirbəndini açdı - bəlkə, bunun başını murdarlayım?  
İkinci dilləndi: 
- Tələsmə, telefon maşındadır, gətirirəm. Bunu çəkmək lazımdır.  
- Xe-xe-hee-hiii-hii... - Xırıltılı gülüş səsi eşidildi.  
-İnternetdə rekord qıracaq.  
Getdikcə uzaqlaşan addım səsləri çəkic kimi beynimi döyəcləyirdi. Mənim heysiyyətimi 
alçatmaq üçün bir-birilə bəhsə girib razılığa gələ bilmirdilər. Usta dedikləri kimdisə, deyəsən, 
ürəyiyuxa, qəlbigenişdi. Xırıltılı səslə gülən əclaf pivə butulkasının üstündə oturtmağı təklif 
edəndə, dizini mədəmə sıxan yekəpər ikinci alçaqlığa qol qoydu:  
- Lap axırda bir banka mürəbbə alıb, bu küçüyü apararıq şortu Mərziyənin yanına!  
“Niva”nın qapısı zərblə çırpıldı. “Sizi and verirəm bu qarın ağlığına, məni alçaltmayın!” Ağzıma 
çəkilən skotçu dişimlə didik-didik edib gücüm çatdıqca yalvarmaq, bağırmaq, mərhəmət diləmək 
istəyirdim. Hamının yanında gözükölgəli, üzüxəcalətli olmaqdansa gəbərmək yaxşıdır, 
gəbərmək! Video internetdə yayılar-yayılmaz dost-tanış bir-birinə xəbər verib saatlarla çənə 
döyəcəkdilər. Xəcalət hissi adamların üzündən, küçə səkilərindən, işıqfor dirəyindən, körpələrin 
təbəssümündən arsız-arsız dişini ağardıb içimi qurd kimi yeyəcəkdi. Pərvərdigaraaa, məni tək 
qoyma, kömək ol! Mən nə edəcəm, nə?! Məni alçaltmayın, alçaltmayın!!! Sevgilim var, 
arzularım var, həyatım qabaqdadır, yalvarıram, yalvarırammm, yalvarıraaa-am!!!  
Telefon dalınca gedən yekəpər ovucdolusu qar götürüb əlləri arasında yumruladı. Sol gözümün 
üstündən dəyən qartopunun ağrısından iliyiməcən sarsıldım. Qulağım tutuldu, gözümün 
qabağında oynayan ağappaq yumru zərrəciklər itər-itməz huşdan getdim. Ayılanda yanıma 
qoyulan iki boş “koka-kola” butulkasını görəndə başa düşdüm ki, üz-gözüm, paltarım su 
içindədir; butulkaların suyu üstümə boşalandan sonra özümə gəlmişəm.  
Xırıltılı səslə gülən nacins rəzil niyyətindən əl çəkməmişdi: 
- Usta, özünə gəldi. Nə deyirsən, başlamayaq? 
Usta siqaret yandırıb arın-arxayın yaxamdan yapışdı. Vəhşi bir güclə heysiz cəmdəyimi yerdən 
qaldırıb özünə yaxınlaşdıranda, siqareti dişlərimdə söndürəcəyindən qorxub, dəhşətə gəldim. 
Yox, deyəsən, bu, ağlına gəlməmişdi. Skotçu göz qırpımında dartıb qoparmağı ilə üz-gözüm 
alışıb-yandı.  
- Başını dik saxla! - Dəli bağırtısından ödüm partladı. Nəfəsi çaxır qoxuyurdu.  
- ...ııııııuuuğğııuuı, - zarıyıb ağzımın qanını tüpürdüm. 
- Eşitmədin, başını dik saxlaaa-a! - İlahi, səsi necə dəhşətliydi. 
- ...  
Heysiz-hərəkətsiz sinəmə sallanan başımı qaldırıb bu səfər mülayim tonda dilləndi: 
- Dərs oldu sənə?  
- ... 
- Sənnənəm küçük, dərs oldu?! Aç qulağını, eşit: bilmirəm, jurnalistsən, nə zibilsən, özünü adam 
kimi apar! Burnun girməyən yerə kəlləni soxma! O qəhbənin də başını burax, qoy rədd olsun. 
Görürəm, pis oğlana oxşamırsan. Üz-gözünə əl gəzdir, həkimə get. Sabah-birigün sevimli 
Leylanın ehsanını yeməyə hazırlaşarsan. Yəqin, mən də başsağlığına gəlib bir tikə çörək 
kəsəcəm. Cınqırını çıxarsan, qırxı çıxan kimi səni də onun yanına göndərərəm.  
- Usta, telefona icazə vermədin, Mərziyənin yanına aparmağa razı deyilsən. Heç olmasa, bu 
küçüyü çimizdirim, ürəyim rahatlaşsın. 
- Rədd ol maşına, gedirik!  
Dizini sinəmə sıxan əclaf donquldana-donquldana maşına səmt aldı. “Niva” yerindən 
tərpənəndə, Usta dedikləri yaramaz başını pəncərədən çıxarıb, üzrxahlıq elədi: 
- Gərək bağışlayasan, səni apara bilməyəcəyik. Görürəm, əfəl uşaq deyilsən, birtəhər gedərsən.  
Maşın şosse yolundan üzü Novxanıya sarı burulub görünməz olanda küləyin səsindən, çölün 
vahiməsindən üşəndim. Ağrıdan əzalarım sızıldayır, halsızlıqdan ayağım yer tutmurdu. 
Dizlərimdə taqət qalmamışdı, şaxtadan ölməsəydim elə burdaca yatıb qalar, səhər ertə sürünə-
sürünə şosse yoluna çıxıb bir maşına əl edərdim. Get-gedə nəfəsim tıncıxmağa başladı. Boğazım, 
dil-dodağım susuzluqdan alışıb yanırdı. Bir ovuc qar götürüb ağzıma apardım. Başımın küt ağrısı 
şiddətlənib ürəkbulanması gətirmişdi. Nə yaxşı telefonumu əlimdən almamışdılar. Saat birin 
yarısıydı. İndi mən kimin yanına üz tutum, başıma haranın daşını salım? Bədənimdən nə qədər 
hərarət çəkilməmişdi, hərəkət etməliydim. Qılınc kimi kəsən küləyin sazağı içalatımı almamış, 
burdan rədd olmalıydım. Binəqədinin təzəbinə məhəllələrindəki evlərdən birinin qapısını döyüb 
bir gecəlik sığınacaq ala bilərdim. Üzümə qapı bağlayan olsaydı, boğazımın gur yerilə söyərdim 
ki, qaçaq-quldur deyiləm, oğurluq niyyətilə gəlməmişəm; zavallı və bədbəxtin təkiyəm, yazığın 
gəlsin. Mənə öyüd verən nurani qocanın sözləri yenidən qulağımda səsləndi: “Kimdi axı o?! 
Anandımı, bacındımı, könül verib xəyal qurduğun sevgilindimi? Nə özgə kimi özgən, nə doğma 
kimi doğman deyil, ay bədbəxt!” Doğrudan, bu nə ağılsız işdir mən qurşandım? Bu pəzəvənglər 
hər kimdirsə, onlar əlində məni öldürmək, siçanı tələdə gəbərtmək qədər asandı.  
Maşın rəddini tutub yola sarı ayaqlarımı sürüyürdüm. Mədəmdən dəhşətli ağrı başlamışdı, 
xayalarım ara-sıra sancırdı. Huşumu itirsəydim, səhərə meyitim qaxac olacaqdı. Qar getdikcə 
güclənmişdi, üz-gözümə, boyun-boğazıma dolurdu. Üstümə çökən dəhşətli yalqızlığın acısından 
boğazımda qəhər düyünləndi. Yerə çöküb özümü toxtatmağa çalışsam da, alınmadı. Vəhşi bir 
çığırtıyla hönkür-hönkür ağlamaq keçirdi könlümdən. Elə bil, kimsə ürəyimi ovcunun içində 
sıxıb duyğularımı korşaldır, qəlbimi incidib sonu görünməyən qaranlıqlara tuşlayırdı. Boğazımı 
göynədən qəhər sinəmə yayılıb qaynar qurğuşun kimi içimi köz-köz elədi. Ağlamaqdan 
utanmadım. Kim nə bilir, hardan xəbər tutacaqdılar?  
Sürünə-sürünə yolu keçib üzüaşağı - təzəbinələrə sarı yumalandım. Özümü toparlayıb 
daxmalardan birinin qapısını döyməliydim, başqa yolum yoxuydu. Aha, bu birinci ev! Hasarı 
hündür, darvazası bağlıydı.  
Lap yaxından it səsi gəldi. Canımın ağrısı az idi, bu lənətə gəlmiş köpək hardan çıxdı? Özümü 
yaxınlıqdakı evin qapısının ağzına verdim. Sınıq-salxaq taxtalardan alçaq çəpər çəkmişdilər. Küt 
ağrıdan zoqquldayan dizimi işə salıb, arakəsmə taxtalardan birini sındırdım. Görəsən, bu evdə 
yaşayan kimdir? İlahi, mənə rəhmin gəlsin, nola, nainsaf olmasın, məni cırıq-cındır görkəmdə 
görər-görməz quşqulanıb havalanmasınlar. Bir qoca kişi olsun, bir həlim arvad! Can, anan ölsün, 
ay yetim, deyib, əzizləsinlər; qabağıma bir tikə çörək, isti çay gətirsinlər, yaralarıma məlhəm 
qoyub sarısınlar. Bu yaxşılığı ömrüm uzunu yaddaşımdan silmərəm.  
Pəncərənin ağzında cavan gəlinin qaraltısı göründü. Ora-bura vurnuxub nəsə axtarırdı. Lənətə 
gəlmiş köpək də səsini kəsmir, elə hey hürüb zəhləmi tökürdü. Pəncərə açılar-açılmaz gəlin 
çaynikin yaxantısını qar üstə atdı. Bircə onu gördüm ki, diksindi, zarıyıb səsi çatan qədər 
qışqırdı: 
- Oğru, həyətə oğru girib... 
Elə bil bağrıma xəncər sapladılar. Diz çöküb, hərəkətsiz qaldım... 
 
Yuxudakı qotur it 
Yalnız tənqidə və tərifə layiq  
insan yoxdur, olmayacaq. 
Budda 
11 oktyabr, 2010-cu il. Bazar 
Mən xeyli vaxtdır Yasamaldakı köhnə ət bazarının biraddımlığında yaşayıram. Hərçənd, indi 
bazardan əsər-əlamət qalmayıb, amma nədənsə mənim yaddaşım bu murdar məkanın leş qoxulu 
“nostaljisindən” yaxa qurtara bilmir ki, bilmir! Sallaqxananın dəmir dirəklərinə yoğun kəndirlə 
bağlanıb ölüm növbəsini gözləyən heyvanların məğmun duruşuna, kədərli gözlərinə baxmaqdan 
əclafcasına həzz aldığım çağları xatırlayıb qayğılanıram. Bıçaq altında can verən heyvanın 
xırıltısı çiy kərpicdən olan balaca otağımın divarlarını keçib içəri soxulanda, ürəyim qovrulurdu. 
Gecələr ət iyinə gələn köpəklərin zingiltisindən əsəb xəstəliyi tapmışdım. Unuda bilmədiyimin 
bu yaramaz nostaljili murdar məkan, qəzetə vaxtaşırı yazdığım yazılar üçün bolluca mövzu 
yeriydi. Hər dəfə köşə yazılarımı oxuyan redaktorun məmnun baxışları mənə tuşlandımı: bahoo, 
məhəlləyə addım qoyan kimi başımın üstündə sevincək uçuşan qara milçəkləri salamlayıb vız-
vız vızıltılarına yaşamaq üçün nicat yeri kimi baxırdım. İndi-indi başa düşürəm: bura fəsillərin 
iyrəndiyi, simasını dəyişə bilmədiyi xarabaxanadır, xalis xarabaxana!!! Qapımı payızın zəhrimar 
üzlü səhərinə açmaq yetər ki, ovqatım korlanıb üstümə min illik qanqaraçılıq çöksün, gün uzunu 
darıxmaqdan it kimi ulamağım gəlsin, qaş-qabağım açılmasın. Elə bil evləndiyim qız bir həftə 
sonra məndən soyuyub başqasının xiffətini çəkir, gözümdən oğurlanıb ona zəng etmək üçün ora-
bura vurnuxurdu. Tfu!!!  
Otağımın pəncərəsindən boylanan soyuq payız Günəşinin öləziyən şüası Selma Hayekin 
divardakı şəklinin üstünə düşübsə, deməli, saat onun yarısıdır. Bir suyu farslara çəkən bu 
qarabuğdayı Hollivud gözəlinin şəkildə qəribə pozası var: pilləkən sürahisinə üzü üstə uzanıb 
sağ ayağındakı dikdabanı kiminsə gözünə soxmağa hazırlaşır. Bəbəklərində qəzəb qarışıq 
ehtiras, şəklin fonunda görünən otel otağının yarıaçıq qapısı... Bu otağa gedən yol, Hayekin kal 
göyəm rəngli qəzəbli gözlərindən keçir, elə bil. Selmanın belinə “sarılan” Günəşin sarımtıl şüası 
dodağımı qaçırır, deyirəm: göylər qızı bu qarabuğdayı gözəlin belini bağlayıb ər evinə köçürmək 
üçün minnətçi düşüb, işə bax!  
Başımın üstündə çıqqaçıq zəhləmi tökən saat da məni tələsdirir. Çox da mənə əzizdir, hərdən bu 
əqrəb-rəqəm yığınını ayağımın altına salıb yaxşıca əzişdirmək istəyirəm. 24 yaşımın tamamında 
Bakı Musiqi Akademiyasında fortepianodan dərs deyən sevgilim hədiyyə edib. Demişdim, 
Əsmər, lazım deyil, qızıl suyuna çəkilməyinə aldanıb qəpik-quruş maaşından 55 manatı bu 
mərdimazar vaxtölçənə vermə, heyfdir! Kimə deyirsən?! Guya mən hər dəfə saata baxanda, 
barmaqlarımın yaddaşındakı yeddi doğma rəqəm onun səsini mənə gətirməliydi. Ağılsız 
müəllimə!  
Hərdən sevgilimlə sayğısız və qaba rəftarımı çıxsaq, məni centlmen saymaq olar. Hər cümə işıqlı 
xatirəsinə göz yaşı axıtdığım anamın ruhuna and içərəm ki, tək və bəxtsiz xanımların arzuladığı 
ağ atlı oğlanam. Bu yersiz anda, yekəxana ədaya görə məni bağışlayıb, qulağınızda sırğa edin: 
bir qadının bəxtəvərliyi üçün başımdan keçərəm. Əsmərdən yana qara-qara gecələrin iztirabını 
ürəyimə axıtdığım az olmayıb. Ona rast gələndən sonra anlamışam: doqquzuncu sinifdən üzü 
bəri həyatımdan gəlib keçən bütün qızlar quduz it kimi bədənimi didib parçalayan azğın 
ehtirasımı doyuzdurmaq üçün bir parça ətdən savayı bir şey deyilmişlər. Bəli, bəli bir parça ət!!! 
Özünü mənə necə sevdirib, nə vaxtdan duyğularım ona kölə olub, bilmirəm! Qəlbimdə 
gəzdirdiyim bircə həqiqət var: uğursuz günlərimi təsbeh dənəsi kimi yan-yana düzən bu bədxah 
taleyimin mükafatıdır Əsmər! İllərdir kirpiyi ilə od götürüb, saçlarını süpürgə edib yolumda. Bir 
ailə psixoloqunun əlinə düşsək (Tanrı, məni bu kələkbazlara ürcah etmə!), başqa-başqa 
dünyaların adamı olduğumuz həmən faş olar. Mən, əsl Qafqaz kişisiyəm. Məsələn, qaşlarım gün 
uzunu düyünlü olur, hərdən ailədə gestapo rejiminin tərəfdarı kimi çıxış edirəm. İstəyirəm, yeddi 
uşağım olsun və ataları evin kandarına ayaq basanda divar boyu təzimə düzülsünlər. Kölgəm 
görünəndə Əsmər əl-ayağa düşsün, ürəyinə xof dolsun. Qohum-qonşunun, iş yoldaşlarının 
yanında adımı çəkmək nəyə lazımdı, bircə uşaqlarımın atası desə, bəsimdi. İş yeri demişkən, 
mənim aləmimdə Əsmərin Motsartdan dınqıldatdığı simfonik əsərlərin qara qəpikcən dəyəri 
yoxdur. Gələcəkdə yeddi uşağımızın qayğısına qalmaq onun üçün əsl iş yeridir. Əlbəttə, belə 
yırtıcı düşüncələrə qapılmaq hər vaxt olmur. İndi dəbdə olan liberal dəyərlər uğrunda çənə 
yormağa mən də adətkaram.  
Uşaqlığımızdan gələn isti-ilıq xatirələri çözələyəndə görürəm ki, o illərimiz də başqa-başqa olub. 
Oxşar olan bircə şey var: ikimiz də gecələr qulaq ağrısından o ki var, çığırmışıq: isti kərpic, 
qaynar qum torbası beşik başından əskik olmayıb. Bir-birinin əksi olan o qədər şey sayaram… 
Ağrılıdır, kədərlidir, xatırlayanda tez-tez qəhərlənirəm, ovqatım təlx olur. Bəs, necə: uşaqlıqda 
velosiped üzünə həsrət qalmışam, hərdən toyuq hininə çəkilib ağlamağım da olub. Son zənglərdə 
indi iyirmicə qəpik olan dondurmanı bacımla yarı bölmüşəm. Hələ atamın yırtıq tuflilərini 
yamatdırıb utana-utana məktəbə gedəndə, qız sevdiyimə görə özümü söyməyimi demirəm. 
Mənim “Sünbül” peçenyesini axıracan yeməyə tamarzı qaldığım 90-cı illərdə Əsmərin atası 
şokoladlı vafliləri qutu-qutu evə daşıyıb. Zalım kasıbçılıq üzündən doğum günlərim bir həftə 
sonra yada düşüb və hamının üzündə yalançı təəssüf, guya qəmləniblər. Siz Allah, belə 
kədərgətirən şeyləri ürəyinizə salmayın, əslində, zarafatdan xoşlanan adamam. Keçən ilin qarlı 
fevral günündə sevgilimin danışdığı əhvalata qulaq vermək ən yaxşısıdır: “Birinci sinifdə 
oxuyurdum. Ad günümdə qohumlarımız bizə yığışmışdılar. Əmim qızıl sırğa, xalam boyunbağı, 
dayılarım gəlinciklər, pal-paltar, ayı balaları almışdı. Yeməkdən sonra atamgil çay içə-içə nərd 
oynayır, arvadlar bir otağa çəkilib qeybət qırırdılar. Axşam anam üstümü basdırıb üzümdən 
öpəndə dedim nə ola, yuxudan duram ki, həyətimizdəki gilas ağacında sapsarı mandarinlər bitib. 
Səhər nə görsəm yaxşıdır: gilas ağacı başdan başa sapsarıdır. İnanırsan? Atam sübh tezdən 
bazara yollanıb. Anam bir torba mandarini iynə-sapla gilas ağacına tikib ki, uşağın arzusu 
gözündə qalmasın”. Belə-belə işlər…  
Yorğan-döşəyin içində it-bat olan telefonu bir təhər tapıb, səsini saatlarla dinləməkdən, xəyal 
qurmaqdan usanmadığım Leylanın oynaq mahnısını içimə çəkdim. Diş çıxaran körpələrdən 
xəstəhal qocalaracan hamıya özünü tanıdan bu cığal, iridöş müğənni qız, axır vaxtlar çox adamın 
başına dərd olmuşdu: yeri gəldi-gəlmədi hər kəsin əsəbləri ilə oynamağın öhdəsindən əla gəlirdi. 
Sonra necə oldusa, onun özünü küncə sıxışdırdılar. Nə ki rusvayçı söz-sov vardı, hamısından 
birbəbir adı keçdi, adamların əli üzündə qaldı; həssas adamlar heyrətini udmaq üçün içinə 
çəkməyə bir udum hava tapmadılar. Bəzəksiz-düzəksiz deyirəm, inanın! Əvvəllər yazıçılıq 
sevdasına tutulduğumdan, belə şeyləri müşahidə etməkdə tayım-bərabərim yoxdur. Səs imkanları 
böyük deyildi, bəs, nəğmələrindəki yanğıya nə söz? Cəmi bir aya adamların içinə qucaq-qucaq 
sevgini necə doldurmuşdusa, taleyin ona diş qıcamağı, qazandığı uğurları başına görk eləməyi 
heç yarımca ay çəkmədi: hamı ikrah qusurdu. Hələ bu harasıdır, mən çox şeyi sonradan yerli-
yataqlı biləcəkdim.  
Biləcəkdim ki, sağ qonşuluğumda bir külfət qaçqın ailəsi, solumda mömin qaravulçu kişi 
yaşayır. Nə yaxşı, təzə qonşularım canımda gəzdirdiyim soyuqqanlılığı məhəlləyə 
nabələdliyimə, yaşımın azlığına bağışlayıb, özləri tanışlıq vermişdilər. Bu hüznlü insanların 
qonşuluq sevgisinə tuş olmasaydım, çox şeydən xəbərsiz qalacaqdım. Hər şey qoca qaravulçu ilə 
tanışlığımdan sonra başladı. Adı İsmayıl idi, əlini öpüb, alın söykəməli kişi! Qapımı döyüb 
xırıltılı səslə “ay oğul” deyib çağırmışdı. Gecə yarıydı, saat üç, dördə işləmiş… Yuxuma haram 
qatmağından acıqlanmışdım. 
 
-Duzun var? Bir çimdik istəyirəm.  
Əl boyda qəzet parçasına duz töküb lal-dinməz ona uzatmışdım. Min dəfə razılıq edib qaravul 
daxmasına getmişdi. Sonralar qoca ilə rastlaşanda ehtiramla görüşüb əlini sıxırdım. Get-gedə 
isinişirdik, canımı qoymağa yer tapmayanda bu daxma toxtaqlığımı özümə qaytarırdı; çay 
hortdadıb köhnə əyyamlardan qalan xatirələrinə qulaq verirdim. Bir də görürdün, meyvənin ucuz 
vaxtlarında torba dolusu gilas, şaftalı alıb gecə yarıyacan vaxt öldürürdük. Öyrənmişdim ki, on 
beş ildir qaçqın düşüb. Arvadını iki il əvvəl itirmişdi; qızlarının hərəsini bir rayona köçürüb 
yerbəyer edəndən sonra bu daxmada məskunlaşmışdı. 
… Sonra heç kimin gözləmədiyi bir hadisə oldu: Leyla bizim məhəllədəki doqquzmərtəbəyə 
köçdü. Məni qarabaqara izləyən uğursuz günlərin, nizamsız həftələrin binası elə o günlərdə 
qoyuldu.  
* * * 
Mən qaravulçunun pəncərəsini döyəndə, şam yeməyini ertədən hazırlayan qoca ortalıqdakı boyat 
çörək tikələrini suda isladıb udquna-udquna birtəhər içəri ötürür, pəncərənin kirli şüşəsindən tez-
tez bayıra boylanırdı. Bəs, necə, yetmiş yaşlı kişinin bu iynə üstə oturmağı nigarançılıq kimi 
görünsə də, bənd olmayın, əslində, işini sevən adamın gündəlik vərdişindən savayı nədir ki? 
Gecə saat on ikidən sonra binanın işıq süzülən pəncərələri gözlərini yumanda, şüşənin o 
tərəfindəki adamlar həyətdə yan-yana düzülən maşınlardan nagüman qalmayıb, səhər qəpik-
quruşu kişinin ovcuna basırdılar. Qoca əli sinəsində xeyir-dua verir, müti bir təbəssümlə 
gülümsəyir, yola çıxanların arxasıyca bir qab su atmağa da vaxt tapırdı. Bu su atmaq məsələsi 
binanın sakinlərinə kişinin nurlu üzündən, möminliyindən daha artıq xoş gəlirdi. Belə şeyləri 
çoxdan yadırğayan adamlar, əvvəllər təəccüblənib dodaqlarının altında gülümsəyirdilər, amma 
hiss olunurdu ki, ürəklərinin lap dərinliyində bir nostalji baş qaldırıb onlara gizli hüzn gətirir. 
Dönə-dönə şahidi olmuşdum: özündənrazı yeniyetmə qızlar bu köhnədənqalma kişiyə ağız 
büzüb bahalı xarici maşının şüşəsindən onu istehzalı baxışlarla süzürdülər. Hələ bu azmış kimi, 
öz aralarında pıçıldaşıb altdan-altdan gülməklərini demirəm. Təzə-təzə gözəlləşən bu su 
sonalarının (özü belə deyirdi) uşaqağıllığı qocanın eyninə gəlmirdi. Hərçənd, işləri düz 
gətirməyəndə belə şeylər qəlbinə dəyir, ürəyinə salırdı. Amma çox çəkmirdi ki, xeyirxahlıq 
tökülən baxışlarını onlara zilləyib itaətkarcasına, naəlac bir təbəssümlə gülümsəyirdi. Yəni, səhv 
edərəmmi: nədənsə, İsmayıl kişinin çöhrəsində çiçək kimi açan bu ifadəyə müti təbəssüm 
deməkdən başqa söz tapmıram, neynim! 
Qaravul otağının kirli pəncərəsində görünən qara “Toyota”nı birinci mən gördüm. Qocaya 
deyəndə, ağzındakı tikəni birtəhər udub, tələsik qapıya yaxınlaşdı. Bayıra çıxmaq istəyirdi ki, 
ayağı stola ilişib stəkanı yerə saldı; qapının cırıldamasıyla stəkanın cingildəyib çiliklənməsi bir 
oldu.  
- “Allah xeyir eləsin”, - gödəkcəni əyninə keçirdi. Oktyabrın azğın küləyi çinar ağaclarının 
yaxasını əlinə keçirib gücü çatdıqca silkələyir, cansız budaqları qırıb tökürdü. Kişi nimdaş 
gödəkcəsinin yaxasını qaldırıb, Leylanı qarşılamağa çıxdı.  
“Toyota” keçib gedəndə, qoca gülümsədi, dodağının altında pıçıltıyla salam verdi. Qara şüşənin 
arxasındakı qaşqabaqlı xanım ona fikir vermədi nədir, heç vecinə də almayıb, maşını binanın 
qarşısına sürdü. 
Qoca Leylanın bu sayğısızlığından pərt olmağına oldu, di gəl, özünü sındırmayıb maşının 
arxasıyca boylandı, çiyinlərini çəkib təəccübləndi. “Yəqin, fikirlidir, səhər çıxanda nəyisə evdə 
qoyub gedib. Heç belə eləməzdi”.  
* * * 
30 iyun, 2009-cu il 
Leylanın məhəlləmizə köçdüyü gün! Yaxşı xatirimdədi, hər şey elə bil dünən olub. Həmin gün 
qonşular arasında pıçapıç başlamışdı, o maşından düşən kimi uzun donunun ətəyini yığıb iti, 
əsəbi addımlarla bloka səmt alanda, yuxarı mərtəbələrdən boylanan adamlar deyərdin bir-birinin 
üstünə çıxıblar. Məktəbdən qayıdan oğlan uşaqları üzük qaşı kimi onu dövrəyə alıb yarıaçıq 
döşlərinə heyranlıqla tamaşa edirdilər. Leyla liftin düyməsini tez-tez sıxanda bir-birilə mərc 
gəlməklərinə bax: kim ürəklənib onunla bir liftdə qalxar, qapılarınacan ötürüb, ayrılanda 
dodağından öpər! Axır, binanın cüvəllağı uşaqlarından biri ürəkli çıxmışdı, liftin qapısı 
açılhaaçılda qızı yaxalayıb iki kəlməyə başını bişirmişdi. Pah, yox bir, saqqızını oğurlamışdı!!! 
(Özü uşaqlara belə deyib, qürrələnirdi). Leyla balaca çoxbilmişin yuxarı qalxmağına razı 
olmağına olmamışdı, eləcə dodağını onun üzünə toxundurub başından etməyə nə gəlib? Musiqi 
sinfində not öyrənən məktəbli qızlardan biri camaatın heyranlığını görüb rəfiqəsinin qulağına 
qayğılı-qayğılı nə pıçıldasa yaxşıdır: məşhur müğənni olanda mənim də başıma yığılıb barmaqla 
göstərəcəklər. Belə-belə işlər...  
Zibil yeşiklərini təmizləyən fəhlələrdən biri Leylanın maşınının yanını kəsdirib imama and 
içmişdi; and içmişdi ki, onu yaxından görməyincə, görüb araq içmək üçün pul almayınca bir 
addım tərpənməyəcək. Qəribəydi, çox qəribə... Dodağının altında Leylanın mahnılarını 
zümzümə edib dəli bir maraqla maşının içinə boylanan zavallı, qızın arxa oturacaqdakı 
lifçiklərini, rəngbərəng prezervativ paketlərini görüb havalanmışdı (Bu nə başısoyuqluq idi, bu 
ağılumulmaz nə niyyətlə onları oturacağın üstündə “sərgiyə” düzmüşdü?!). Sonra fəhlə zibil 
yeşiklərinin içində eşələnən dostlarına sevincək əl eləyib onları tələsdirmişdi (İmam andından 
keçə bilsəydi, özü yanlarına qaçardı). Həmin ağıldankəmin bir saat sonra şalvarının qabağını 
tuta-tuta ayaq yoluna tərəf götürülməyini İsmayıl kişi də görmüşdü. Axşam Leyla haqqında 
danışanda, fəhləni xatırlayar-xatırlamaz qocanın dodağının qaçmağı gözümdən yayınmamışdı. 
Mənə elə gəlmişdi, belə-belə şeyləri ağlına gətirdiyinə görə özünü Allah qarşısında günahkar 
sayırdı. Hələ onu demirəm: fəhlələr matı-qutu quruyub maşının içinə boylananda, içinə dolan 
marağı boğa bilməyib bir-iki addım irəli atmışdı. Sonra utanıb balaca daxmasına gedəndə, adım 
kimi əmin idim: günorta namazında tövbə eləyib bu şeytan fitnəsini qəlbindən çıxarmaq 
istəyirdi.  
Əslində, İsmayıl kişinin belə şeylərlə maraqlanmağı qəbahət deyildi. Leyla bu binaya köçməzdən 
qabaq telekanalların maqazin verilişlərində onun haqqında bir-birinin ardınca biabırçı söhbətlər 
danışırdılar. Yaman çayxor idi İsmayıl, verilişi hazırlayan əngiboş müxbirin tez-tez “bu xəbərdən 
şoka düşəcəksiniz!” deməsindən elə maraqlanırdı ki, stolun üstündə buğlanan çayın soyuyub 
buza dönməsindən xəbəri olmurdu. Həmin kadrlarda Leylanın əxlaqsızlıq yuvası saxlamasını, 
uşaq evlərindəki yeniyetmə bakirə qızları xaricdən gələn sənət adamlarının bahalı otellərdəki 
otaqlarına salmasını, hansısa bankın puluyla maşın alıb borcunu ödəməkdən boyun qaçırdığını 
dönə-dönə sübut etməyə çalışırdılar. Mahnıları dillər əzbəri olan güdəboy, erkəkliyinə çoxunun 
şübhə etdiyi müğənni, illər əvvəl keçirilən musiqi yarışmalarından birini xatırlayıb, öfkə qarışıq 
istehza ilə danışırdı: 
- Leyla fahişəliyə meylli qızların yer qazanmasına çalışıb, onlara kömək edəcəyini açıq-açığına, 
heç kimdən çəkinmədən bildirirdi. Təəssüf ki, öz yolunun davamçılarını yetişdirmək niyyəti ona 
nəsib olmadı! 
Elə beləcə, çörək haqqı: ütülü, şax cümlələrlə!  
Ekrandan evlərə, evlərdən dillərə yayılan bu xəbərlər, səhər məktəbə gedən uşaqların, 
bazarlıqdan qayıdan arvadların bal tamlı qeybət mövzusu olurdu: başına ip salıb, sürü ki, 
sürüyəsən!  
7 oktyabr, 2010-cu il 
Qocanın Leyla ilə görüşdüyünü öz dilindən eşitmişdim. Danışırdı: axşamdan xeyli keçmiş 
gözlərimə dolan acı yuxu bəbəklərimi yandırırdı. Qapının cəftəsini keçirib qaravul otağının 
yuxarı başındakı taxta çarpayıda təzəcə gözümün acısını almaq istəyirdim, kimsə qapını zərblə 
çırpmağa başladı. İsmayıl kişi ilan görmüş kimi diksinib ehmal addımlarla qapıya yaxınlaşıb. 
Qapı cırıltısının ardıyca Leylanın hıçqırığı eşidiləndə, qorxuya düşüb. Gecənin bu gec vaxtı 
böyüklü-kiçikli hamının tanıdığı, pis-yaxşı haqqında danışdığı, bəzilərinin xoşbəxtliyinə qibtə 
elədiyi adamın bu kasıb qaravul daxmasında nə işi ola bilərdi?! Divarlarını his tutan daxmaya 
dolan bahalı ətir qoxusu kişinin burnunu qıcıqlandırmışdı. Nədənsə, Leyla qocanın yaddaşında 
birinci gün gördüyü uzunətəkli, sinəsi açıq donda qalmışdı. İndi dəvət gözləmədən, salamsız-
kalamsız daxmanın yuxarı başına keçən qızın əynindəki dizdən yuxarı yubka, beli açıq köynək 
onun qanını birinci günkündən də artıq qaraltmışdı. Qoca Allahın haram buyurduğu, namazını-
orucunu batil edən şeylərdən nə qədər nəfsini qorumağa çalışsa da, kişilik hissləri onun gözlərini 
Leylanın ətli, ağ baldırlarına sancıb üzü yuxarı - dopdolu döşlərinə sarı qaldırmışdı. Ürəyində 
“Allahın lənətinə gələsən” deyib utana-utana özünü yığışdıranda, lənəti imanını deşən kor 
şeytanın, yoxsa Leylanın ünvanına söylədiyini özündən başqa kimsə bilmədi. 
- Evdə darıxdım, İsmayıl dayı, - Leyla xırıltılı səslə dillənmişdi, - gəldim ki, başım qarışsın.  
- Yaxşı eləyibsən, başına dönüm! 
Hamıdan əlinin üzüldüyü vaxtda qocanın canıyananlıqla bircə “başına dönüm”ü bəsdi ki, Leyla 
ürəyi titrəyə-titrəyə hönkürtüylə ağlasın. Mülayim təbiətli qocanın üz-gözündən yağan kasıblıq, 
davranışındakı qayğıkeşlik onun gözlərində çoxdan bəri yığılıb qalan kədəri damla-damla 
ovucuna axıtmışdı. İsmayıl tir-tir əsən kobud əllərini qızın saçlarında gəzdirib (Qocaya sonralar 
elə gəlirdi ki, Leylanın saçlarından əlinə hopan ətir, onun imanına qənim kəsilən kor şeytandan 
başqa bir şey deyildi) təsəlli verəndə, onun sakitləşmədiyini görüb fağır-fağır bir kənarda 
dayanmışdı; dərdini bilmədiyi qonağının ürəyini boşaltmasını səbrlə gözləmişdi. Leyla başını 
qaldırıb boğula-boğula: 
- Niyə mənə elə baxırsan, İsmayıl dayı, yazığın gəlir? - deyib, cavab gözləmişdi. 
Qoca and-aman edirdi: bunu gözləmirdim. Diksinmişdim.  
- Sənin nə dərdin var? - Leylanın altına stul çəkib soruşmuşdu.  
- Görürsən, hamı məndən danışır? 
- Xəbərim var... 
- Hər yerdə məni gözdən salırlar. Heç kim kömək etmir. 
Qoca dillənməmişdi. Gözünü qıza zilləyib durmuşdu. İstəyirdi, Leyla sakitləşib soyuq başla hər 
şeyi ətraflı danışsın. 
- Hamı mənə xəyanət etdi. İndi heç kimə inana bilmirəm, tək qalmışam, tək!!! 
Sözünü bitirib ayağa qalxmışdı. Əsəbi addımlarla özünü bayıra atar-atmaz qoca qızın arxasınca 
yüyürüb qolundan tutmaq istəsə də, ürək etməmişdi. Həmin gün İsmayıl kişiyə elə gəlmişdi ki, 
qapının cırıltısı kəsilən kimi Leylanın dikdaban ayaqqabılarından qopub getdikcə uzaqlaşan səs, 
gecənin yorğun vaxtında Allahın yuxusuna haram qatıb, onu incitmişdi. Bu fikri başından çıxarıb 
küfr elədiyinə görə özünü qınamışdı, ürəyinin dərinliyindən, beyninin uzaq küncündən başlanan 
tövbə hissi dodağının altında pıçıltıya çevrilib canına rahatlıq gətirmişdi. Leyla qaranlıqda 
itəndə, zibil dolu yeşiklərdə eşələnən küçə itlərindən biri yalquzaq səsilə ulayıb qocanın içini 
ovuc-ovuc şübhəylə doldurmuşdu. Yaşına yaraşmayan cəldliklə yerindən götürülüb qızın dalınca 
yüyürəndə, liftlə iki dəfə aşağı - yuxarı düşüb-çıxmışdı; Leylanın acıqlanmağından qorxub, yer 
tutmayan ayaqlarını arxasınca sürüyə-sürüyə daxmasına gəlmişdi. Həmin gecə müğənni qızın 
beşinci mərtəbədəki evinin pəncərəsində işıq sönənəcən İsmayıl kişi qaravul otağının kirli 
şüşəsindən gözünü çəkməmişdi. Taxta çarpayının üstündəki köhnə əsgər buşlatına dirsəklənib 
mürgüləyəndə, zibil yeşiklərinin yanında yalquzaq səsilə ulayan köpək yuxusuna gəlmişdi. Qoca 
and içirdi: bu yaşınacan belə qarmaqarışıq, murdar yuxu görməyib. Köpək birdən-birə qotur 
bağlayıb tüklərini tökmüşdü. Payızın başsız küləyi murdar tükü havaya sovurub uşaqların üz-
gözünə, boyun-boğazına doldurmuşdu. Bir saat sonra şəhərin bütün uşaqları xora töküb qaşına-
qaşına ağlaşanda, yalquzaq köpək özünü çinar ağacının dibinə verib ayağını qaldırmışdı. İki 
qarış dərinliyi olan sidik gölməçəsinin başında peyda olan Leylanı görəndə camaat gözlərini 
bərəldib təəccüblənmişdi. Gölməçədən götürdüyü ovuc-ovuc it sidiyini uşaqların başından tökən 
qız, anaların xeyir-duasına, alqışına tuş gəlmişdi. Sıranın lap axırında uşaq cildində gələn itin 
kələyindən xəbər tutan Leyla, uzun hörükləriylə onu boğub öldürmüşdü. Həmin gün şəhərin 
bütün uşaqları çantalarını yelləyə-yelləyə Leylanın mahnılarını oxuyub məktəbə getmişdilər.  
Yuxudan diksinib oyanmışdı. Bədəninə gələn soyuq tər çəkiləndə kişinin birdən-birə ağlına 
gəlmişdi ki, doğrudanmı itlər qotur bağlayırlar? Qaravul daxmasından çıxıb təmiz havada fikirli-
fikirli gəzmişdi, kranın başında əl-üzünü yuyub eynini açmaq istəyəndə yuxuda gördüyü uşaqlar 
onun yadına başqa hadisəni salmışdı ki, həmin günü mən də yaxşı xatırlayıram.  
İyul təzə başlayanda qonşuluğumuzda səfalət və kasıblıq içində yaşayan qaçqın ailələrinin birinə 
bədbəxt hadisə üz verdi. İsmayıl dayıdan eşitmişdim: həmin ailə on ildən artıqdır onun qaravul 
daxmasının yaxınlığındakı yarıuçuq tikilidə yaşayırlar. Yeddi nəfərdilər: Qarabağda başından 
travma alan 45 yaşlı oğul, qoca ata, ana, gəlin və bir-birindən çəlimsiz üç uşaq... İsmayıl kişi 
deyir, bir gecə it zingiltisi eşidib daxmanın pəncərəsindən bayıra boylandım. Qonşuluqdakı qara 
paltarlı gəlin itlərə acıqlanıb zibil yeşiyinə atılan uşaq ayaqqabılarını evlərinə aparırdı. Səhər bir-
birindən çəlimsiz uşaqların əl-ələ tutub analarının yanıyca harasa getdiyini görəndə, ürəyim 
qübar bağladı. Uşaqların nimdaş paltarları, kədərli gözlərində əclaf təbəssümlə gülümsəyən 
səfalət və yoxsulluq azmış kimi, işğalın on altıncı ilində ailəyə müsibət üz verdi. Gəlinin paltar 
yumaq üçün sobanın üstündə qaynatdığı qazan, hərfləri təzə-təzə öyrənən qız uşağının üstünə 
dağılmışdı. Aman Allah!!! Ananın dözülməz fəryadını eşidən qonşular axışıb evə 
doluşmuşdular, İsmayıl kişinin ürəyi tab gətirməyib ağlamışdı. Ağrıdan boğula-boğula çığıran 
uşağın qanı çəkilən qapqara sifətini görəndə mənə elə gəlmişdi ki, tifilin bağrı çatlayıb ortalıqda 
qalacaq. Evin yuxarı küncündə düşüb qalan burnuyırtıq uşaq ayaqqabıları gözümə sataşmışdı, 
iliyiməcən sarsılmışdım: elə bil nimdaş ayaqqabılar da dil açıb onun halına acımaq istəyirdilər. 
Təcili yardım özünü yetirib körpəni sakitləşdirəndən beşcə dəqiqə sonra hamı pıçıldaşıb 
Leylanın gəldiyini bir-birinə xəbər vermişdi. Leyla həkimləri evin bir küncünə çəkib, İsmayıl 
kişini də çağırmışdı, ağlamaqdan gözünün qarası gedən ananı birtəhər toxtatmışdılar. Cəmi bir 
həftə sonra qoca qapımı döyüb (o, çox az-az yanıma gələrdi) sevincək dedi ki, uşağı 
xəstəxanadan evə gətiriblər. Bilmirdim, bəlkə, bu, taleyin Leylaya kiçicik güzəştiydi, amma 
özümü inandırmışdım ki, onun xeyirxahlığı qonum-qonşunun içindəki ikrahı təmizə çıxarıb 
durultmuşdu: nədənsə, bazarlıqdan qayıdan qocalar dodaqlarının altında donquldanmırdılar; 
binanın tinindəki internet klubda avaralanan yelbeyin yaşıdlarım “youtube”-dan Leylanın porno 
görüntülərini tapıb onunla yatmaq həvəslərini içlərində boğmuşdular. Belə-belə şeylər mənə 
qəribə gəlsə, hətta inanmasam da, doğrudan-doğruya Leylanın bir xal xeyrinəydi. Onu sevməyə 
başlayırdılar... 
* * * 
11 oktyabr, 2010 
İsmayıl kişinin yanından saymazyana keçəndə Leylanın beynində ilanlar oynaşırmış: evə tez 
çatıb... intihar etmək, intihar!!!  
...Qara “Toyota” binanın qarşısında dayananda, kişinin nagüman danışığını təkrar xatırladıram:  
-Yəqin, fikirlidir, səhər çıxanda nəyisə evdə qoyub gedib. Heç belə eləməzdi.  
Lal-dinməz gözünün içinə baxıb kəlmə kəsməmişdim. İçindəki nigarançılığı öldürə bilməyib 
sözünün ardını gətirmişdi: 
- Bu gün ona nəsə olub. Maşını üçün yer ayırmışam, saxlamadı. - Əlini həyətin sağ küncündəki 
bir maşınlıq darısqal yerə sarı uzatmışdı.  
Leyla maşından düşüb dörd tərəfə nigarançılıqla göz gəzdirəndə diksinib özünü itirdi. Amma 
görünür, belə-belə şeylərə çoxdan alışıqdı: yalançı təbəssümlə başımızı külləyib sudan quru 
çıxmağı bacardı (İsmayıl kişinin bir təbəssümə möhtacmış kimi dərindən nəfəs alıb 
arxayınçılıqla köks ötürdüyünü unutmaq olarmı, olmaz. Avam adam!). Elə bu vaxt gözümdən 
qaçmayan bir hərəkət Leylanın ehtiyatsızlığı kimi görünsə də, əslində, mənim ayıq nəzərlərimin 
açıq-aşkar uğuru idi. Samur dərisindən olan şubasının düymələrini bağlayanda yaxasında 
gizlətmək istədiyi balaca bükülü nəzərimdən yayınmadı. Qara məxmər parçadan tikilən əl boyda 
torbanı şubanın yaxasına ilişdirib yerə saldı. Dalağım sancdı. Deməli, bu həm də onun 
həyəcandan əllərinin əsdiyini göstərirdi. Özünü itirmədi, hiyləgər tülkü, elə bil, belə də 
olmalıydı. Qara məxmər torbanı bu dəfə cibində gizlətdi. O gün yaddaşımda ilişib qalan bir 
səhnə aylarla gözümün qabağından çəkilmədi ki, çəkilmədi... Qəribə və maraqlıdır, Leyla 
yadıma düşər-düşməz bu hadisəni xatırlayıb gülümsəyirəm: Əlindən saldığı qara məxmər torbanı 
yerdən götürəndə sinəsiaçıq köynəyindən döşlərini açıq-aşkar gördük. Sol əli ilə yaxasını 
bağlamaq istəsə də, vay-vay, bu dəfə daha pisiylə üzləşdi: sağ döşü pırtlayıb bayıra çıxdı. 
Yeniyetmə qızlarsayaq həya edib hər iki əlini sinəsinə sıxanda, üzünə çökən qızartını bir ay 
sərasər yaddaşımdan silə bilmədim.  
Vaxtilə heyrətamiz işlərilə camaatı qıcıqlandırıb iç çəkdirən bu cığal, indi bizim baxışlarımızı 
üz-gözündə hiss edib pərtliyini gizlətmək üçün özünü təkrar maşına saldı. İsmayıl dayının matı-
qutu qurumuşdu, ürəyimə dammışdı ki, qızın hiyləsindən baş aça bilməyib. Bu dəqiqələr mənim 
üçün hədsiz maraqlı idi. O, bizi görəndə niyə özünü itirməliydi? Nəyə görə maşına qayıdıb orda 
qurcalanırdı? Leyla çantasını eşələyə-eşələyə (mən çantanın uzun kəmərlərini maşının 
şüşəsindən görürdüm. Onu niyə götürməmişdi, bilmirəm) güzgüdən şübhəli nəzərlərlə bizə göz 
qoyduğundan duyuq düşəndə, beynimi döyəcləyən suallara cavab tapdım: Qara məxməri 
torbanın içindəki tapança idi, tapança!!!  
 
 
Beşinci mərtəbədə güllə səsi 
“Bir kadın qururu kırıldığı için degil, ne kadar  
qururlu olduğunu göstermek için intihar eder”. 
Orxan Pamuk, “Qar” romanı 
“Toyota”nın qapısı zərblə çırpıldı. Ardınca onun dikdaban ayaqqabılarından eşidilən taqqıltının 
yaxınlaşması çox çəkmədi. Hərdəmxəyal, şıltaq məktəbli qızlarsayaq çantasını yellətməsi, yəqin 
ki, ölümqabağı taxdığı sonuncu maskaydı. Gözlərindən boy verən sevincin saxtalığı üzümə tərs 
şapalaq kimi dəyib, ürəyimi diksindirdi.  
“Yox, Leyla xanım, - düşündüm, - belə olmaz! İstəyirsən, əlim sinəmdə sənin hüzurunda diz 
çöküb əfv edilməyimi xahiş edim, amma lütfən, məni axmaq yerinə qoyma, bunu özümə 
sığışdırıb boğazımdan keçirə bilmərəm! Yanımdakı bu qoca və avam kişini aldatmaq niyyətini 
başa düşürəm, buna birtəhər göz yummaq olar. Sənə təkrar-təkrar xatırlatmaq 
məcburiyyətindəyəm: aç qulağını, eşit, qarşındakı mənəm - bütün şou xislətli məxluqların 
astarına bələd olan adam! Çıxar üzündəki bu nimdaş təbəssümlü maskanı, çıxar!!!” 
Avam yerinə qoyulduğumu anlayanda, belə bəlağətli və axmaq düşüncələrə qapılmaq adətimdir. 
Leylanın bahalı ayaqqabılarından qopan addım səsləri mənim axmaqlığıma qəşş edib gülən 
yaramaz adamları xatırladırdı. Elə bil hansısa sırtıq ağzını qulağıma söykəyib uğunurdu. 
Hiddətimdən dişlərimi bir-birinə sıxıb, dodağımın altında pıçıldadım: 
“Gəl belə danışaq, sənə günahlarını yumaq üçün imkan verirəm: yaxınlaş və həyatdan bezdiyinə, 
özünü öldürmək istədiyinə bir işarə et! Bircə işarə! İsmayıl kişi anlamayacaq, yenə müti bir 
təbəssümlə gülümsəyib başından alqış tökəcək. Boğazında artıq tikə kimi qalıb səni boğan bu 
əxlaqsız həyat tərzindən niyə usandığını bitdə-bitdə öyrənmək mənim boynuma! İsmayıl dayıya 
demisən ki, hamı mənə xəyanət etdi. Bilirsən, Leyla, xəyanət xəstəlik kimi şeydir, bir nəfərdən 
başlayıb bütün ətrafı yoluxdurur. Səni tək qoyan, bütün uğurlarını gözündən tökən adam 
kimdirsə, onu da öyrənəcəm, darıxma!” 
- Hər vaxtınız xeyir! - Yanaqlarını güclə dartıb gülümsədi. Rəngi tutqundu.  
- Salam. - Mən mızıldandım. 
- Hər vaxtın xeyir, qızım! Bu gün gözümə birtəhər dəyirsən?! - İsmayıl dayının üzündəki itaətkar 
ifadələr əvvəlkiydi. - Elə bil sınıxmısan! 
- Hər şey yaxşıdır, İsmayıl dayı. İşlərimi yoluna qoymağa çalışıram. 
Avam adamı ağ yalana inandırmağa nə var?! Qız hiyləgərliyindən razı qalıb dodaqlarındakı 
narın təbəssümlə gözucu məni süzdü. Sınayıcı nəzərlərimi refleli saçlarından üzü aşağı 
sürüşdürdüm. Şubanın altında əsim-əsim əsən əlləri canındakı narahatlığın qorxuya çevrilməsinə 
bir işarəydi. Mənə elə gəldi, xoflu ürəyi iki bölünüb ciblərində döyünür.  
- Yaman nigaranam, qızım, elə hey səndən danışırlar. Qonum-qonşu sakitləşib, ağızları 
birdəfəlik yumulub. 
- ...  
Qocanın “qızım” dediyi bu fahişə doluxsunub bir kəlmə deyə bilmədi. Əllərindən başlayan 
əsməcə çiyinlərinəcən yayılmışdı. Dodaqlarındakı narın təbəssümün yerində ölü, qaxsımış bir 
kədər göründü.  
“Elə bu dəqiqə nəsə deyib, bu qızın həyatına girməlisən. Ona xəyanət edən adamın kimliyini, 
intihar faciəsini öyrənməyin əsl məqamıdır, tələs!!! - fikrimdən keçirdim. - “Fahişə damğası 
vurmaqla əlin bala, ağzın doşaba batmayacaq, axmaq! Nə də zəhər tuluğuna oxşayan sifət, 
hikkəli baxışlarla iş aşırmaq olmaz, onu hürküdə bilərsən. Beynini qurdala və onu maqnit kimi 
özünə çəkən nəsə de!” 
- İstedadlı adamı bağışlamırlar, Leyla xanım, bir az möhkəm olmaq lazımdır.  
Ötkəm ədayla dilləndim. İsmayıl dayının üz-gözündə boy verib boylanan məmnunluğun dalınca, 
qızın dodaqlarındakı narın təbəssüm yenidən göründü. Öfkə rəngi almış bət-bənizinə qan gəldi, 
deyəsən, cibində küt-küt vuran “ürəyi” dayanmışdı.  
- Mən sizin adınızı bilmirəm. - O, xoşbəxt idi.  
- Rəcəb, - gülümsəyib tanışlıq üçün əlimi ona sarı uzatdım - bu çətin gününüzdə sizi daha çox 
sevən fanatınız! (Pah!) 
Bakının dəli-dolu payız küləyi onun saçlarını üzünə dağıtdı. Əlini gözünün üstünə aparıb fen 
istisindən purçum-purçum olan saçlarını arxaya yığanda, dırnaqlarına çəkdiyi bərbəzəkli boya, 
əlinin üstündəki kiçik çapıq gözümdən yayınmadı. Yanaqlarında qaralan şabalıd rəngli kirşanın 
qatılığı, brilyant qaşlı sırğaları, bahalı samur dərisindən olan şubası onu ölümlə qabaq-qənşər 
dayanan adama qəti oxşatmırdı.  
- Çox sağ olun... 
- Siz sağ olun ki, musiqimizə yeni nəfəs gətirib bayağı toyxana manıslarından yaxamızı 
qurtardız. 
Manıs sözünə ləzzətlə güldü. Mənə də bu lazım idi. 
- Edit Piafın fransız musiqisindəki inqilabını siz Azərbaycan estradasında etdiniz.  
Məmnuniyyət qarışıq minnətdarlıq hissilə başını tərpədib razılığını bildirdi. Sevincindən iri 
döşləri tez-tez qalxıb enirdi. 
- Sənin pisliyinə danışan adamlar peşman olacaqlar - İsmayıl dayı xırıldaya-xırıldaya dilləndi. 
- Başa düşdüm ki, adama düşmən kəsilən özününkülər olur, İsmayıl dayı. 
- Uğura aparan yollardan biri uçurumdan keçir, Leyla xanım. Bu, bütün yaradıcı və istedadlı 
adamların həyatında olur. Depressiyaya qapılmaq - dişiylə öz əllərinə düyün vurub, uçurumdan 
atılmağa bənzəyir. 
Birnəfəsə dediyim sözlər onun açıq-aşkar tərksilah edilməsi idi. Yanaqlarına qəribə bir qızartı 
çökmüşdü. Mənə elə gəldi, qızın haqqında ürəyimdən keçirdiyim bütün fikirlər ona gün kimi 
aydın olmuşdu; bəbəklərindən oxunan istehza ürəyimin şübhəsini çalxalayıb beşcə saniyə 
sonrakı təhlükənin xəbərdarlığını edirdi: o, duyuq düşüb bir bəhanəylə uzaqlaşa bilər! Zənnim 
məni heç vaxt aldatmır, belə də oldu. Qaşlarını qaldırıb çiynini çəkdi, nəsə demək istəsə də, 
sözləri dilinin ucundan geri qaytardı.  
- Bu yaxınlarda evini kirayə verən bir qadınla tanış oldum. Üç ay əvvəl oğlunu maşın qəzasında 
itirmişdi. Evin bircə uşağıymış, deyirdi, səkkiz ildən sonra qucağımı sevindirən oğlumu 28 
yaşında itirdim. Əri dərddən içkiyə qurşanmışdı, son vaxtlar narkomanlarla oturub-dururmuş. 
Danışığından hiss edirdim ki, firavan yaşayıblar, heç nədən korluqları olmayıb. İşdən 
qovulandan sonra kişinin vəziyyəti daha da pisləşib, günlərlə evə gəlmirmiş. Oğlunun qırxı günü 
qadın ikiəlli başına-başına döyüb oğlum, oğlum qışqıranda, əri evdən ilim-ilim itmişdi. 20 gün 
ölüsündən-dirisindən xəbər tutan olmayıb. Kişinin “Neftçilər” metrosunun yaxınlığında xidmət 
aparan patrullardan birini bıçaqladığını eşidəndə, elə bil qadının bağrına köz basıblar. Səkkiz il iş 
kəsibmişlər. Bütün var-yoxlarını satıb polisdən yaxalarını birtəhər qurtarmaq istəyiblər. “Mənim 
bəxtim, taleyim!!!” deyib ağlayan qadının dəhşətli siması gözümün qabağından çəkilmir. “Ərim 
havalanmışdı, dəlixanaya apardıq” deyəndə dözmədim, yumruğumu gözümə sıxıb ağladım. Elə 
hey sənin “tənha qadın” mahnını zümzümə edirdi. 
Əl dəyməyin, toxunmayın o qadına, 
Qoy ağlasın kədərinə doyunca. 
Lazım deyil nə təskinlik, nə təsəlli, 
Saçın yolub, yaxa cırsın ikiəlli. 
Mən çox sonralar biləcəkdim ki, əclafcasına uydurduğum bu qaramat ailə faciəsi qarşımdakı 
fahişənin dağılan tifağından daha artıq, mənim uğurlarımın qarantı imiş. Vaxtilə həyatına yaşıl 
işıq yandıran mahnısının sözlərini eşidər-eşitməz, ödünü ürəyinə axıdan qızın iztirablı simasında 
bir fərəh naxışı da görünürdü.  
...İsmayıl dayının köks ötürüb kədərli-kədərli başını yırğalamasının dalınca maşın siqnalı 
eşidildi. Uzaqdan bizə sarı burulan qara “BMW”-ni görəndə, kişinin Leyla ilə sağollaşıb maşına 
sarı tələsməsinə sevindim. İndi rahat nəfəs alıb, onunla baş-başa qala bilərdim.  
- Darıxanda sənin mahnılarını saatlarla dinləyib rahatlıq tapıram.  
- İnanıram... - Udqundu - Sən harda yaşayırsan? - Belə tezliklə “sən” deməyi xoşuma gəldi. 
Adamlara “siz” deməyim məni təngə gətirir. 
- Orda, o evdə - əlimlə nişan verdim - Yəqin, məni heç vaxt görməmisən, ona görə soruşdun.  
- Biz çoxdan tanış olmalıydıq. 
İlahi, qadının mərhəmət və sevgiyə hətta ölümqabağı da ehtiyacı olurmuş!  
- Hardansa oxumuşam ki, gec yaranan bütün tanışlıqların bir ucu xeyirə aparır.  
- Təki belə olsun. - Köks ötürdü. Nəfəsi konyak qoxuyurdu. - Amma mənim yerimə sən də 
olsaydın, xeyir haqqında fikirləşmək həvəsindən əl çəkərdin. 
- Belə tezliklə təslim olacağına inanmıram. Vaxtilə sənə daha böyük hücumlar olub. Məsələn, 
internetdə şəkillərin yayılmışdı, mətbuat konfransında video çarxlara görə məhkəməyə qədər 
gedəcəyini gizlətməmişdin. 
Deyəsən, inad göstərməyimdən razı qalmadı. Nigaran-nigaran ora-bura döyükməsi məni 
uğursuzluğa sürükləyən yolun başlanğıcıydı. Vaxtilə maqazin jurnallarının səhifələrində peyda 
olan biabırçı şəkillərindən tutmuş, jurnalistlərin dilindən-dişindən düşmədiyini görəndə, 
əlacsızlıqdan mətbuat konfransı keçirib kamera qarşısında ağlaya-ağlaya siqaret alışdırmağı, 
rusvayçı porno görüntülərinəcən hər şeyi iki daşın arasında ona xatırlatmaq mənim bütün 
arzularımı alt-üst edə bilərdi. Əslində, Leylanı danışdırmağımın səbəbi jurnalist marağından 
doğan şüuraltı istək idisə, onu təhdid etməyimdə daha böyük məqsədim vardı. Qulağınızı 
şəkləməyin, bir göz qırpımında ürəyimə girib məni diksindirən bu niyyəti kiminləsə bölüşməyi 
ağlımın ucundan belə keçirmirəm. Dəfələrlə sınamışam: qabaqcadan demək mənə ancaq bədlik 
gətirir. Leylanı ölümün cəngindən qurtara bilsəm, taleyin qarşıma çıxardığı bu şirnikləndirici 
qisməti sizin də ovcunuza qoyacam, səbriniz olsun, lütfən! Bu işin öhdəsindən gəlmək, 26 illik 
həyatımın dönüş nöqtəsi demək idi. 
- Mənim vəziyyətim sənin fikirləşdiyin kimi sadə deyil, Rəcəb. Nə isə, sağlıqla qal! 
Tfu!!! Lənətə gələsən, hər şeyin zibili çıxdı. Onu fikrindən daşındırıb heç olmasa beşcə dəqiqə 
ləngitmək üçün, pişik başı bəzəyən ağ yalana ehtiyac var idi; bunsuz keçinmək mümkün deyildi, 
yoxsa həyatımın dönüş nöqtəsinin ağzına daş basıb, yerindəcə boğa bilərdim. Şubasının yaxasını 
qaldırıb ikicə addım uzaqlaşmışdı ki, Allah içimi sözlə doldurub dadıma çatdı, dilim ağzımda 
sevindi.  
- Leyla xanım, az qala unutmuşdum, sizə bir sürpriz etmək istəyirəm. - Yenə “siz”. 
- Sürpriz?!- Ayaqlarından yerə mıxlandı.  
Yaşasın yalan!!!  
- Deyəsən, evə tələsirsiniz. Mane olmaq istəmirəm. 
- Yox, o qədər də vacib işim yoxdur. - Şirin-şirin gülümsədi. - Biz indi tanış olmuşuq, nə sürpriz 
ola bilər? 
- 2003-ci ildə xəbər saytlarından birində sizinlə foto söhbət olub. Yəqin xatırlayarsınız. Ananızın 
qucağında, yelləncəkdə çəkdirdiyiniz, məktəb, tələbəlik illərinizdən qalma xeyli şəkliniz var. Bu 
yaxınlarda görmüşəm.  
Təəccüblə içini çəkdi.  
- Şəkillər hardadır? İndi gətirə bilərsən? 
- Sizdə əsli qalmayıb?  
- Yox, hamısı məhv olub getdi. Başqa hansı şəkillər vardı?  
- Birinci sinifdə çəkdirdiyiniz şəkil xoşuma gəldi. Uzun, qara hörükləriniz var, gülümsəyirsiniz. 
Yanınızdakı oğlanla əl-ələ tutmusunuz. Boyda sizdən bir az hündür, ağbənizdir. 
- Mehrab... - Leylanın üzü birdən-birə meyit rəngi aldı.  
- Qohumunuzdur?  
- ... - Udqundu. 
- Sizə oxşarlığı vardı, yəqin qohumsunuz.- Ehtiyatsızlıq etdim. Onun üstünə getmək olmazdı. 
Şəxsi həyatına burnumu soxduğuma görə üstümə çəmkirib acıqlana bilərdi. Şəkillər haqqında 
hər şeyi bir azdan danışacam. İndi vaxt yoxdur, məni tələsdirməyin, xahiş edirəm, işlər yenidən 
korlana bilər! 
- Hə, bibim oğludur, bir sinifdə oxumuşuq. İndi Türkiyədə yaşayır.  
- Adını çəkəndə narahat oldunuz, istəmirdim belə... Bilirsiniz, peşman oldum. Bağışlayın. - 
Hiyləgərcəsinə mızıldandım. 
- Xahiş edirəm, Rəcəb, o şəkilləri bu gün mənə çatdır. Çox vacibdir.  
- Başa düşürəm, indi sizə kömək etmək lazımıdır, tək qalmısınız. Amma bilirsiniz...  
- Mənə kömək etmək istəyirsinizsə, şəkilləri bu gün gətirin. Bu yaxşılığı heç vaxt itirmərəm. 
- Söz vermirəm, amma nə qədər mümkündür çalışacam. Sizə kömək etməyi özümə borc bilirəm.  
Qaş-qabağını töküb uzun-uzadı nəsə fikirləşdi.  
- Təəccüblənmisiniz ki, şəkilləri hardan ələ keçirmişəm?!- Sınayıcı nəzərlərimi üzünə zillədim.  
- Üstündən altı il keçib. Necə də yadınızda saxlamısınız.  
- Bilirsiz, Leyla xanım, siz çox məşhursunuz. Elə günlərim olub, mahnılarınızla nəfəs almışam, 
yaşamışam. Sizi indi də sevənlər az deyil. Onların xətrinə möhkəm olmaq lazımdır. Əvvəlki 
cəsarətinizdən əsər-əlamət qalmayıb.- Əslində, əvvəlki həyasızlığınızdan demək daha doğru idi. - 
Mən buna çox üzülürəm. 
- Niyə mənə bu qədər can yandırırsız? 
- Ona görə ki, başını eşq havasından itirən yeniyetməliyimin nəğmələr qoşan əfsanəsi 
olmusunuz. - Pah!!! 
Xoşallandı. Güldü. Şirin-şirin. Bilirdim, bu şirinlik onun içindən tam çəkilməyən insan həyasının 
bir çimdik qədəriydi. Deməli, bu qocaman ləçəri xilas etmək üçün o qədər də gecikməmişdim.  
- Qəribə oğlansan... - Əla, deməli, ortadakı quru rəsmiyyətçiliyi götürmək istəyir - Sən nə işlə 
məşğulsan? 
- Jurnalistəm. 
-Hmm... - Gözləri yol çəkdi - Mənim bu hala düşməyimdə jurnalistlərin də əməyi böyükdür - 
istehza ilə güldü.  
- Xəbərim var. Amma mən sənə kömək edəcəm.  
- Necə? 
- Bir yazı yazıb sənin müdafiənə qalxacam. 
- Yox, lazım deyil, özünü zərbə altına vermə.  
- Nə zərbə? Nigaran qalma, çətin günlərində yeniyetməliyimin əfsanəsinə dayaq olmaq 
borcumdur. 
- Mənim vəziyyətim çox pisdir, Rəcəb. Dedim, axı, sənin bilmədiyin çox şeylər var.  
- Axı, bir az əvvəl İsmayıl dayıya dedin ki, hər şey əladır?  
Dinmədi. 
- Şəkillərimi gətirsəydin, nə gözəl olardı!.. 
- Sabah mütləq gətirəcəm. 
- Sabah mən olmayacam... - Özünü ələ verdi - bu evə bir də iki aydan sonra qayıdacam. - Axxx, 
Leyla, tülkülüyündən qalmırsan! 
- Bu qədər gec?  
- Bəlkə heç gəlmədim. Sağlıqla qal!  
- Elə bilirdim, məni özünüzlə aparıb, çaya qonaq edəcəksiniz.  
- Başqa vaxt! - ciddi ədayla dilləndi. İçimə dəhşətli bir narahatlıq çökdü. Bir-iki addım atıb ayaq 
saxladı. Onun dikdaban ayaqqabılarının taqqıltısı ürəyimin döyüntüsünə qarışdı. 
- Mənim haqqımda nəsə yazmağı yadından çıxar. Başına iş açma, yazıqsan! 
Oktyabrın Yasamala qənim kəsilən başıpozuq küləyi binaların damındakı çanaq anntenalarını, 
elektrik məftillərini silkələyib əcaib bir səslə üstümə şığıyırdı. İçimə dolan uğursuzluq ağrısını 
canımdan çıxarmaq üçün başımı səmaya qaldırdım. Göy üzünün bət-bənizi qaralmışdı, adama 
elə gəlirdi, axıb gedən sərgərdan buludlar sap-sap selləmə yağışı uzaq-uzaq ellərə aparırdılar. 
Yuxarı mərtəbələrdəki artırma və pəncərələrdən boylanıb qulağını şəkləyən adamlar bir gözü ilə 
Leylanı ötürür, ikincisini mənim üstümdə əsdirirdilər. Hansısa təmizkar qadının üzbəüz 
beşmərtəbədəki paltar ipindən asdığı dümağ döşəkağı, mənim adımdan qaldırılan ağ bayraq idi: 
özünü güdaza vermə, qəzetçi babasan, işinlə məşğul ol!!!  
Yumruğumu sıxdım. Allah dadıma çatar, Leylanın üzünə meyit qaralığı gətirən şəkildəki ağbəniz 
Mehrabın kimliyini də öyrənərəm. “Sizə sürprizim var” deyib, ayağını yerə mıxladanda, 
ürəyimdən keçən “yaşasın yalan!” nidasının şəkillərə o qədər də dəxli yox idi. 2003-cü ilin 
oktyabr hadisələrindən sonra redaksiyalara təzə-təzə ayaq açmağım münasibətilə səsi 
ekranlardan, şəkli qəzet səhifələrindən düşməyən qalınqaş redaktordan bir tapşırıq almışdım: 
“dilənçilərin narıncı inqilab sevgisi” mövzusunda araşdırma yazısı yazmaq. “Jurnalistika 
fakültəsinin əlaçısıyam” ötkəmindən doğan incə yumorla bu adama hiss etdirmişdim ki, məni 
şeyinə sarıma! Yevlaxdan canını götürüb qaçan sırtıq qaraçı qızlar, əlil arabasından dizini 
sallayan şikəstlər, kimsəsiz qocalar inqilabın, özü də sadə yox, zəfəran rəngli inqilabın nəmənə 
olduğunu hardan bilir? Mənimlə apardığı uzun tərbiyəvi söhbətdən sonra başımı piyləyib yazını 
boynuma qoymuşdu. Çoxdan görüşməsək də, o mənim xatirimdə nikbinliyini qoruyan birisi kimi 
qalıb.  
O vaxtlar binaların zirzəmisində təzə-təzə peyda olan internet klubların birinə düşüb, dilənçilik 
haqqında maraqlı faktlar axtaranda Leylanın şəkilləri qabağıma çıxmışdı. Bağça, məktəb, 
tələbəlik illərində çəkdirdikləriydi. Anası ilə bircə şəkli vardı: gün düşdüyündən gözünü qıyıb 
fotoqrafın üzünə gülümsəmişdi. Anası cavan, yaraşıqlı görünüşü, qayğılı gözlərilə yadımda 
qalıb. Təzə-təzə başlayan tanışlıq bağlarımıza düyün vurub bərkitmək üçün şəkilləri diskə 
köçürüb Bakı Musiqi Akademiyasında fortepiano öyrənən Əsmərin görüşünə tələsmişdim 
(Görürsünüzmü, mənim istəklim artıq Şubert və Şopenin dünyəvi simfoniyalarını tələbələrinə 
öyrədir, amma evlilik hələ də nəsibimiz olmayıb; mən hələ də gecə yarıyadək ona sevgi sms-ləri 
yazıb, yuxusuna haram qatıram, İlahi!) . 
 
Əsmərin Leylaya olan sevgisi sənət yanğısından gələn istək idi. Telekanalların ciy-ciy səsli 
boşboğaz aparıcılarının hay-küylü açıqlamalarından xatirimdə qalanları Əsmərlə bölüşüb 
Leylanın çıxardığı hoqqalara başımı yelləyəndə, o, Leylanın səsindəki yanğının təkrarsızlığından 
ağız dolusu danışır, istedadının əvəzedilməzliyini dönə-dönə boğazıma təpmək istəyirdi. Keçmə 
Əsmərin bu hikkəsindən! Əsəblərimi korlayan bu səfeh vərdişi ona tərgitdirmək niyyətim bir işə 
yaramırdı. Mənim, “Başını eşq havasından itirən yeniyetməliyimin nəğmələr qoşan əfsanəsi 
olmusunuz” deməyim nə qədər bayağı və ucuz etiraf olsa da, əslində, ürəyimin dərinliyində kök 
salan qərib nostaljili səmimiyyət idi. Zəhlənizi tökmürəmsə, məktəb illərimin utancaq, uzun 
hörüklü və əllərini ağ göyərçin qanadına bənzətdiyim sevgilimdən danışım, aranızda başı pul 
qazanmağa qarışan, ürəyi sevgiyə yadırğayan varsa, içi saflaşsın, ruhu aydınlığa çıxsın. Mən 
özüm də bir siqaret yandırıb xatırlayıram ki, Leylanın o vaxtlar əl-əl gəzən kasetini yastığımın 
altında gizlədib uzun hörüklü Humayı yuxuma çağırardım. Eh, Humay, Humay!!! Həkim olmaq 
arzusuyla sinfimizdə fizikanı, biologiyanı hamıdan yaxşı bilən, sevgi romanları oxumaqdan 
başqa bir işə yaramayan havalı gözaltısına görə riyaziyyat dərslərində yanağı allanan istəkli 
qız!!! Təzə-təzə eşqə düşəndə saçımı suyla darayıb gödəkçəmin yaxasını qaldırardım, sinifə 
girəndə anamın ütüləyib cibimə qoyduğu yaylıqla ayaqqabımı parıldadardım ki, səliqəli olduğum 
xoşuna gəlsin. Mən nə edim ki, bütün dərslərdə dil-dil ötən bu mələk təbiətli qızın üzünə bəxti 
gülmədi. Tündməcaz atası elə həmin yay - imtahanlardan on beşcə gün sonra onun tələbəlik 
arzusunu bakirəliyinə qatıb bacısı oğlunun yatağına saldı. O gün mənim boğazımdan bir tikə 
çörək keçməmişdi. Leylanın kasetini həyətimizin beton döşəməsinə çırpıb çilik-çilik etmək 
istəyimi birtəhər boğub, başı pəncəsi üstə lal-dinməz mənə baxan itimizi yanıma salaraq, evdən 
qaçmışdım. Biçilmiş zəmi yerlərində axşamacan havalı-havalı dolaşıb ağrımı itlə bölüşmüşdüm: 
it ulamışdı, mən tələbə olmağımın sevincinə tüpürüb, tapdanan qüruruma, alçalan kişiliyimə 
qahmar çıxa bilməyib, yumruğum gözümdə xısın-xısın ağlamışdım. Amma nə gözəl ki, 
Humayın sonrakı taleyi yaxşı gəldi: Həyət-baca becərdi, ərini sevib mənim adımı, xatirələrimi 
boyat çörək kimi toyuq-cücəyə yedirtdi. Əkiz uşaq doğdu, gəlin gəldiyi evdən xeyli aralıda bir 
daxma qaralayıb içinə girdilər. Hərdən qulağıma çatırdı ki, deyingən bibisinin tənələrindən uzaq 
olduğuna yaman sevinirmiş. İndi mənim yaralarım sağalıb. Amma Humayın uzun hörüklərindən 
sarı yaman nigaranam. Əvvəllər, Əsmərə saçını hördürməyə çalışsam da, elə bil hansısa qızı 
mənə xatırladacağından duyuq düşüb (onunla Humaydan kəlmə kəsməmişdim) eyham vurmuşdu 
ki, istəmirəm, əl çək! 
“Sənin mahnıların, mənim uşaqlıq sevgimin himniydi” - deyə Leylanın “Toyota”sının yanında 
var-gəl edib düşünürdüm. Nə edim, hardan başlayım? Siqaret alışdırıb içimi zəhərlədim. Bu işdə 
mənə ancaq tale yar ola bilərdi. Qarşımda qəfil bir yol açılar və qeybdən gələn səs qulağıma 
pıçıldayar ki, bir az ağıllı və diribaş olsan, Leylanı ölümün cəngindən qurtarmaq nədir, onun 
bütün həyatını bitdə-bitdə öyrənərsən.  
Özünü öldürmək fikrindən daşınmasaydı, məsuliyyətdən yaxa qurtara bilməyəcəkdim. Cinayət 
işi, müstəntiqlə günaşırı çənə-boğaz olmaq, polis xofu... Düzdür, onun intihar etmək niyyətini bir 
mən bilirdim, bir ürəyim. Amma bu nəyi dəyişirdi? Ortada həm də vicdan məsələsi vardı (Nə 
qədər sadəlövhəm). Onun ardınca düşüb blokun sakit bir yerində qolundan tutmalıydım ki, 
Leyla, mən İsmayıl dayı deyiləm, cibindəki silahdan xəbərim var, hardasa konyakla 
zəhərlənmisən, ağlın başından çıxıb, özünə yazığın gəlsin! Onsuz da canı xofluydu. Üz bozardıb 
hədə-qorxu gəlsəydim, əl-ayağımdan öpərdi. Sonra hər şey qaydasınca davam edəcəkdi. Bir az 
ağıllı tərpənib yumşaq, kövrək sözlərlə ürəyinə yol tapmalıydım. Şəkil söhbətini təzələyib boyun 
olardım ki, cəhənnəmin uzaq küncündə olsa da tapıb gətirəcəm, nigaran qalma! (Cəhənnəmdə 
eşələnmək lazım deyildi, zənnim məni aldatmırsa, şəkillər Əsmərin kompüterinin ən hörmətli 
qovluğuna saxlanılırdı). Hələ üstündə hüznlü yeniyetməlik sevgimin yadigarı olan kasetini də 
ona hədiyyə edə bilərdim. Şəxsi əşyalarım, sənədlərim olan diplomatın içində illərdən bəri 
qoruyurdum.  
Əsmərə zəng vurdum. Bəxtimin üzümə gülmədiyi vaxtda ağlım kəsmirdi ki, ondan savayı kimsə 
dadıma yetsin.  
- Leylanın şəkilləri lazımdır, - Soyuq başla, həyəcansız danışırdım ki, artıq sualları vaxt almasın. 
- Onları kompüterində saxlayırsan? 
-Nəsə olub? Birtəhərsən? - Alınmadı. Bu adamın əlindən cibimdə qarışqa gizlədə bilmirdim. 
Hərdən zarafatla deyirdim ki, sənin hissiyyatın mənim başımdan dəqiq işləyir. 
-Yorğunam, çox işləmişəm. Keçən həftədən diktafonda iki müsahibəm qalıb, onları köçürürəm.  
- Şəkillər nəyinə lazımdır?  
Əsmər, bu sənin nəyinə gərəkdir? Adam bu qədər uzunçu olmaz axı... !!! 
- Redaksiyada lazımdı. Özünü tapa bilmirik. Yadıma düşdü ki, o vaxt sənə vermişdim. - Səsimi 
qaldırdım. 
- Evdə sıxılıram. Sən hardasan? - Telefondan Sezen Aksunun “Beni unutma” mahnısı səslənirdi. 
Deməli o, mənim üçün darıxır və doğum günündə hədiyyə etdiyim sevimli ayı balasını 
qucaqlayıb, evliliyimiz haqqında şirin xəyallara dalmışdı. 
- İşim çoxdur, sabah mütləq görüşərik. 
- Darıxıram. - Aciz-aciz dilləndi. Onun səsi anası üçün darıxan qızcığazın səsi qədər şirin, təmiz 
idi - İşlərini sabaha saxla, yanımda olmağını istəyirəm.  
Bildiyim ən dəyərli sözlərlə oxşadım onu. Dilimdən çıxan hər kəlmənin təsirinə inanırdım, bu 
bacarığa Humayı sevdiyim vaxtlarda oxuduğum sevgi romanlarından yiyələnmişdim. Dedim, nə 
yaxşı həyatımda sən varsan, mənə inanırsan, güvənirsən; sənsiz günüm-gündüzüm boz və 
mənasız olardı. Bilirəm, indiyədək mənim üçün hər əzaba qatlaşmısan, səbrini basıb dözmüsən, 
gözünün içinə baxa-baxa yalan danışanda boğazında düyünlənən qəhəri udub, dərdini ürəyinə 
axıtmısan. Mən səni dünyanın ən xoşbəxt qadını edəcəm, darıxma, Allah səbr edənləri sevir. 
Bəşəriyyətin ən gözəl şirmayı dilli fortepianosu bizim evdə səslənəcək, dünyanın ən güclü 
kişisinin qolları arasında uyuyanda ağlın başından çıxacaq. Birnəfəsə dediyim sözlər gec olsa da, 
təsirsiz qalmadı. Onun çarəsiz mızıltılarını uzun-uzadı susmaq və sözlərimin həqiqət olduğunu 
dönə-dönə təsdiq edən “inanıram”lar əvəz edirdi. Mən də Əsmərdən ürəyimə güvəndiyim kimi 
arxayın idim. 
- Müsahibə üçün Leyla ilə görüşsən, məni də özünlə apar.  
-Apararam... 
-Redaksiyadan göndərmək istəyirlər?! 
-İstəyirlər... 
-Necə tapacaqsız? 
-Bilmirəm, bu çox çətindir. Telefonlarını söndürüb, ən yaxın adamları da xəbər tuta bilmirlər.  
-Sizin qonşuluğunuzdan çıxıb? 
Offf, Əsmər, Əsmər, məcbur edirsən, səni acılayam. Bu çərənçiliyi nə vaxt öyrəndin?!  
-Çoxdandır gəlmir, xəbərim yoxdur. 
-İstəyirsən, mən də maraqlanım. 
-Lazım deyil! - Dözməyib, səsim çatan qədər üstünə çımxırdım - Şəkilləri poçtuma göndər! 
Binanın tinindəki internet klubun dəmir pilləni tappıldada-tappıldada zirzəmiyə düşdüm. 
“Youtube”da türk teleserialına baxan güdəboy administrator qaşlarını qaldırıb acıqlı-acıqlı məni 
süzməzmi? Yəqin, darısqal zirzəmini başına götürən ayaq səslərimdən diksinmişdi; elə bilib, 
pillələri qəsdən döyəcləyirəm.  
Əsmər vaxt itirmədən şəkilləri yollamışdı. Şəkilləri yaddaş kartına köçürüb, yolun o üzündəki 
“Kodak”a tez çatmaq niyyətiylə, pillələri iki-iki qalxdım. Növbə olsaydı şəkilçi oğlana göz 
basıb, artıq pul boyun olmaqla işimi aşıra bilərdim. Siqaret yandırıb boyun-boğazımı soyuqdan 
qorumaq üçün gödəkcəmin yaxasını qaldırdım. Yolu keçib “Kodak”a tələsmək əvəzinə, 
bilmədim ayaqlarım məni Leylanın maşınının yanına haçan gətirdi. Nigaran-nigaran yuxarı 
boylandım.  
Leylanın tör-töküntülü balkonundan gözümü birtəhər çəkib yolu keçmək istəyəndə tale üzümə 
güldü, bəxtimə sevindi. Onun artırmada görünər-görünməz uzun-uzadı mənə baxıb 
yaxınlaşmağımı işarə etməyi o deməkdi ki, Allah məni sıxıntı və intizarla sınağa çəksə də, ağrı-
acı içində vurnuxmağıma razı olmaz. Belə sevinmək həmişə nəsibim olmur: ürəyim sinəmi 
parçalayıb ayağımın altına düşə bilərdi; bacarsaydım qanad açıb uçardım, ya da uşaq kimi qol 
götürüb əldən düşənəcən oynamaq istəyirdim. Ayaqlarım özümdən qabaq Leylanın pəncərəsinə 
yaxınlaşdı. Yalnız indi ağlıma batdı ki, qız “Toyota”nı artırmanın tuşunda saxlayıb. Niyə?! 
Ürəyimə heç nə gəlmədi, buna görə baş sındırmaq halında deyildim. Qarğa ağzı aldadan tülkü 
kimi altdan yuxarı boylananda, orda-burda beş-altı pəncərə cırıltıyla açıldı, xosunlaşan adamların 
başı qaraldı. Leyla hürkdümü, yoxsa nədənsə bilmirəm, tələsik özünü evə atdı. “Ürəyi xofludur, 
hər şeydən ehtiyat edir. Səbr etmək lazımdır” Özümü təsəlliyə tutsam da, dodağımın altında 
donquldanıb ac köpək kimi üzümə marıddayan adamları söyməkdən dilimi saxlaya bilmədim. 
İkicə dəqiqə sonra Leyla yenidən balkonda göründü. Əyninə sarı kişi köynəyi geymişdi. Ovcunu 
açıb-yummağı ilə balaca, bükülü kağız ayaqqabımın burnuna toxunub yerə düşdü. “Köçürəm. 
Köməyin lazımdır. Yeşikləri bağlamaq üçün dükandan möhkəm kəndir al. Beşinci mərtəbə, 
soldakı qırmızı qapı”. Başımı təkrar yuxarı qaldıranda onu artırmada görmədim. Kirli tül 
pərdənin arxasından məni güddüyünü güclə seçdim.  
Vitrinin üstünə birmanatlıq qoyub qonşuda yaşayan satıcı oğlanı tələsdirəndə həyəcanlı 
olduğumdan duyuq düşüb şübhəli nəzərlərini üzümə zillədi. Bilmək olmazdı, bəlkə cırıltılı 
pəncərələrdən boylanan adamların içində onun qohum-əqrabası, məsələn, anası, qardaşı da vardı; 
adı bədnam olan bu gözüqıpıq ləçərin hər addımını izləyirdilər?! Ya da eləcə dükanın tinində 
siqaret fısqırdanda məni Leyla ilə xosunlaşan görmüşdü?! Qaynar suda ürəyi bişən tifili ölümün 
cəngindən qurtarmaqla deyil ki, adamların içində bircə çimdik də olsa nagümanlıq qala bilərdi.  
Blokun üstündəki elektrik lampasının üstündə qaranquş yuvası vardı. Lampa hörümçək torunda 
it-bat olmuş, közərən işıqda pilləkənlər güclə seçilirdi. Hansısa yelbeyin gədə mətbəxi ələk-vələk 
edən it küçüyü boyda siçovulun başını əzib quyruğundan pilləkən sürahisinə asmışdı. Alışqan 
istisində əriyib eybəcər hala düşən düyməni hikkəylə sıxmağım işə yaramadı: lift işləmirdi. Çar-
naçar pilləkənə üz tutdum. Bir pillə... iki-iki... üç-üç... Nəfəsim tıncıxdı... Təngnəfəslik sinəmə 
düşməyən siqaret kimi məni öskürtdü; səsimdən vahimələndim. Beşinci mərtəbə zülmət idi. 
Telefonumu çıxarıb işığını... Diksindim... O nə səsdi elə? Güllə... güllə səsi...  
- Leylaaaaa...! - Bağırmaq istədim, bacarmadım.- ııııııı...uuuıııııı - Gücüm kəsik-kəsik 
inildəməyə çatdı. Ola bilməz, ola bilməz... O özünü öldürməməliydi. Ayaqlarımın taqətinin 
çəkilməyilə dizlərim büküldü. Yanımı yerə qoyub əllərimlə başımı tutdum; beynim uğuldayırdı. 
İndi qonşulardan kimsə qapını açıb məni bu halda görsəydi nə deyəcəkdim? Deyəcəkdim havam 
çatmadı?! Ürəkkeçməm var? Bəlkə, heç güllənin səsini eşidən olmamışdı?! Bəlkə, qonşular 
ailəlikcə şam süfrəsinə oturub türk teleserialına baxa-baxa nəsə tıxışdırırdılar; başları hansısa 
ismətli kənd qızının ərini əlindən alan fahişənin əməllərinə qarışmışdı?! Bəlkə, güllə açılan anda 
evin ağzıyava, yüngülağıl kişisi əlini-əlində şappıldadıb qızın ərinə oğraş, binamus, şərəfsiz 
demişdi; arvadı da kişinin üstünə təpinmişdi ki, səsin özünə xoş gəlməsin, camaatdan ayıbdır! 
Beləcə Leylanın gicgahında qopan gurultunu heç kəs eşitməmişdi, bəlkə. Bəlkə... Bəlkə... nə 
bəlkə!!! Cəhənnəm olsun bu bəlkələr! İndi hamı üstümə tökülüşəcək. Leylanın qana bulaşan 
boyun-boğazı, hədəqəsindən çıxıb bərələn gözləri... Polisə, məhkəməyə ayaq döymək, ifadə 
vermək, məsuliyyət xofu... İlahi, İlahi... Mən nə edəcəm, nə? Niyə burda oturmuşam, axı? Güc 
tapıb yuxarı qalxmaq lazımdır! Qalxıb nə edəcəm? Özünün öldürən adam qapını açıq qoyar?! 
Baş barmaq yoğunluğundakı dəmir cəftəni keçirib, hələ üstəlik açarla da kilidləyib yəqin...  
Qapı dəstəyinin... taqqıltısı eşidildi. Yağsız nərmədanların ətürpədən cırıltısının dalınca 
pilləkənlərin işıqlanması çox çəkmədi. Bu birinci qonşu... - İldırım sürətilə beynimdən keçirdim. 
- İndi ikinci, üçüncü... Yoo-x, yo...x!!! Qo-qonşu deyil. Soldakı qapıdır. Leylanın nişan verdiyi... 
İçəridən düşən gur işıq, qapının kandarında dayanan adamın kölgəsini üzbəüzdəki divarboyunca 
yaydı...  
 
Maestronun gözlənilməz gəlişi 
Qadın nə olan şeydir - bunu bir Allah bilir,  
mənsə, şükürlər olsun, onları yaxşı tanıyıram. 
F.M.Dostoyevski, “Karamazov 
qardaşları” romanından 
Gilənar rəngli “Asel” elektrik sobasını görər-görməz alt dodağımı dişlədim. Qaşlarımı çatıb 
şübhəli baxışlarımı üzünə zilləyəndə ödü içində partladı: canına yayılan zəhər, rəngini gömgöy 
göyərtdi. Sobanın qulpunu (əl izləri vardı), ayaqlarını, spiralları tək-tək işlətmək üçün üstünə 
“on-off” yazılan düymələri toz basmışdı; dəmir barmaqlığın üstünü tələsik silsə də, qıraq-
bucağında hörümçək toru görünürdü. Leylanın həyatı da eynən bu sobanın vəziyyətindəydi: 
səhvləri ucbatından adına, taleyinə düşən ləkələri aparmağa gücü çatmırdı; bapbalaca xalın 
altında daha eybəcər, çirkin yara qaşınırdı.  
İkicə dəqiqə əvvəl təmirsiz, divar kağızlarının qopub töküldüyü evə girəndə kəsif tütün və 
rütubət qoxusundan çimçəşmişdim. Hamamdan götürdüyü ev başmağını ayağıma atıb içindəki 
nigaranlığı arıtlaya-arıtlaya gülümsəməyi məni axmaq yerinə qoymağı deməkdi. Gözləri bağlı 
qapı kimi sirli, müəmmalıydı.  
- Ev soyuq idi, istədim ... - dilini sürüdü - narahat olma, onsuz da bura qayıtmayacam.  
Dayaz ağlıyla qurduğu kələyin naşılığını qanı çəkilən bət-bənizindən savayı, əsən əlləri də 
göstərirdi. Guya sobanı cərəyana qoşanda naqillərdəki qısaqapanma elektrik qutusunda partlayış 
yaratmışdı. İçəri dolan barıt iyini öldürmək üçün yasəmən qoxulu ətir vurmağı işə yaramamışdı. 
Artırmanın qapısını aralı görəndə içimdən dəli, havalı bir gülmək keçdi. Kaş elə gülə-gülə də 
onun üzünə deyə biləydim: ağıllı bala, illərdir kimsənin yadına düşməyən sobanı gətirəndə 
baxmaq lazımdı ki, cərəyana qoşmaq üçün naqili var, ya yox?! Bu yaşa çatmısan, hələ bilmirsən, 
kələkbaz və yalançı adamın ağlı, iz buraxmayan usta cinayətkarın hafizəsindən daha iti 
olmalıdır!  
Ürəyimdən keçənləri gözümdən oxudu. Pərtliyi, narahat-nigaran ora-bura döyüküb mısmırığını 
sallaması, içinə dolan utanc hissindən alnında gilələnən purçum-purçum tər, mənim 
üstünlüyümdən savayı, həm məğlubiyyətim, həm də cızığımdan çıxmağımın son həddiydi. 
Həyətdəykən ürəyimə şübhə tikən iynəni yenidən sapladım: o hürkə bilərdi, axmaq! Son dərəcə 
ağıllı və ehtiyatlı olmaq lazımdı, başıboşluq eləmə! 
- Sənin bu evə köçdüyün günü xatırlayıram. - Yaltaq-yaltaq irişdim.  
- Doğrudan? - Qaşlarını qaldırıb alnını qırışdırdı. - Yadında nə qalıb? 
- Məsələn, səni öpmək üçün liftin yanına gələn uşaq hələ də gözümün qabağındadır.  
- Elə şirin idi ki... 
- O, üzündən öpmək üçün gəlməmişdi.  
Güldü. Bu o deməkdi ki, oxu atıb yayı gizlətmə, danış! Ürəkləndim. 
- Uşaqlar öz aralarında mərc gəlmişdilər ki, kim ürək edib sənin dodağından öpər.  
- Bilsəydim qəlbini qırmazdım. - Təəssüfləndi - Onu elə öpərdim ki, ömrü boyu məni unutmazdı.  
- Heç mən də unutmaram...  
İkimiz də güldük. Elə bil cəsarətimdən xoşlandı, amma nəsə üstünü vurmadı. Mən də dərinə 
getmədim; yeri deyildi. Görk olub qırmızı-qırmızı dişini ağardan elektrik sobasını göz 
qırpımında qapıb, artırmaya apardı.  
- Yadında başqa nə qalıb? Danış da... - Artırmadan dilləndi. 
“Maşının içinə boylanıb havalanan zavallı fəhlədən danışsam pis çıxmaz ki?”- düşündüm. 
“Birdən xətrinə dəyər, lazım deyil” 
- Həə, noldun? Danışmırsan? - Leyla ərklə üstümə elə qışqırdı, elə bil sevişməmizin şirin yerində 
dolu döşündən tutarlı diş götürmüşdüm. Amma nədənsə, aramızda olan pərdəni tezcənə yırtmağı 
xoşuma gəldi.  
Artırmada gurultu qopdu. Yəqin, elektrik sobası üzünə salıb durduğu yerdə qalmaq istəmirdi: 
gurultuyla yerə düşmüşdü.  
- Zibil yeşiklərini təmizləyən bir fəhlə vardı. Maşının içinə boylanıb... - Tərəddüd elədim.  
- Hə, boylanıb nə elədiii?  
- Lifçiklərini, prezervativ paketlərini görüb havalanmışdı.  
 
Artırmadan əvvəlcə aram-aram gülməyi, sonra əlini-əlində şappıldatması eşidildi. Qıraqdan 
baxan olsaydı, deyərdi, bəxtəvər necə kişmişi gülür.  
“Qadın əlini-əlinə çırpıb həyasızcasına uzun-uzun gülürsə, bu, fürsət düşər-düşməz onun yolunu 
azacağını, yaxud artıq azdığını nişan verən ən vacib əlamətlərdən biridir.” - Düşündüm.  
- O fəhləni yenə görürsən? 
- Hərdən rastlaşırıq. Gözü hər yerdə sənin maşınını axtarır.- Gopladım. - Elə bilir, həmişə belə 
huşsuzluq edəcəksən.  
Leyla yenidən qəhqəhə ilə gülməyə başladı. Artırmanın arakəsməsini külək divara çırpanda 
özümü irəli verib qapını ikinci zərbədən qorumasaydım, ortasından qoşa xətt gedən çat şüşə 
çiliklənib yerə töküləcəkdi. Tül pərdə evin ortasında oynayıb üz-gözümü yaladı. Belə şeylər, 
deyəsən, Leylanın vecinə deyildi. Başısoyuq zavallı fəhlə haqqında yenə nəsə soruşmaq istəyirdi 
ki, kal öskürəkdən boğulmağa başladı. Doxsanıncı illərdə əsgərlikdə ağır vərəmə tutulan qapı 
qonşumuzun qəsəbənin qışa açılan üzüsoyuq səhərlərini xoruzlardan əvvəl “müjdələyən” göy 
öskürəyi qulaqlarımda səsləndi. Yaddaşımı bir az da qurdalasaydım, axşamlar ağlayan, səhərlər 
şaxtadan titrəyən əllərində buğlanan yarımçıq stəkanı ərinə içirmək istəyən başıdaşlı təzə gəlini 
də gözümün qabağına gətirəcəkdim. Sonra ovqatımı çulğayan kədərdən yaxa qurtara bilməyib 
qayğılanacaqdım. Leylanın vərəm olduğuna inanmırdım, bu, stolun üstündə yan-yana düzülən 
“Sabrani”, “Kent”, “Marlboro”nun işiydi.  
- Çay içmək istəyirsən? - Artırmada qurcalana-qurcalana samur dərisindən tikilən şubasını 
əynindən çıxarıb, qapıdan mənə uzatdı. “Deməli, tapança paltonun cibində deyil”. - Ürəyimdən 
keçdi. Amma cibini yoxlamaqdan da özümü saxlaya bilmədim: Maşın açarı, qəpik-quruş, nanəli 
“orbit” saqqızı və yarımçıq valerian!  
- Ürəyindən mənə qulluq etmək keçir? - Bir az gecikdirsəm də, uca səslə  
soruşdum. 
- Yəqin, bundan sonra bir-birimizi görməyəcəyik. Mehriban ayrılaq ki, xatirələrlərimiz tamlı 
olsun, - Sağ ol, Leyla, səndən də ağıllı sözlər çıxarmış!!!  
- Acı çaydan şirin xatirə qalacaq?  
- Axı, özün dedin ki, məni bir stəkan çaya qonaq et. - Artırmadan çıxdı. Qapını ehmalca örtüb 
pərdəni çəkdi. - Bağışla, ev tör-töküntüdür. Neçə gündür evə ancaq gecə yatmağa gəlirəm.  
- O vaxtacan harda olursan? - eyhamla dillənib cavab gözlədim.  
- Çox sual verirsən, yaxşısı budur, gəl su tök, stəkanları yuyum! 
Mətbəxə keçər-keçməz krantdan axan suyun şırıltısı, dalınca stəkan-nəlbəki səsi eşidildi. Mətbəx 
qapısının kandarında dayanıb uzun-uzadı onun qab-qaşıq yumağına, barmaqlarının ucunda 
stəkan sürtməyinə tamaşa elədim. Vaxt vardı, Leylanın evinə soxulub alt paltar saxladığı dolabı 
ələk-vələk edən arvadxasiyyət aparıcı, mətbəx işlərindəki səriştəsizliyinə görə onu el-aləmdə 
rüsvay etmişdi. Qızın yanaqlarına çökən qızartını görəndə operatora qaş-göz atıb, “yaxından 
götür, pərt olduğunu bütün ölkə görsün,” demişdi. Sonra beş qarın qız doğub onların taleyi üçün 
narahat olan ətiacı analar kimi nümayişkaranə şəkildə, daha doğrusu, tənə ilə ağızdan-ağıza 
eşitdiyi mətbəx məsləhətlərini onun başına yeritmişdi: “sabah ər qulluğu tutacaqsan, adi şeyləri 
bilmirsən. Soyuducudan pis qoxu gələndə bilirsən nə edirlər? Yox, hardan biləsən! Buzxanaya 
ya bir tikə çörək, ya da kömür parçası qoymaq lazımdı (Yəqin, bu ağılumulmazın burnu 
Leylanın soyuducusundan pis qoxu çəkmişdi, ona görə belə öfkəliydi). Çörək tez boyatımasın 
deyə, yanında kəsilmiş limon saxlayırlar. Yağ qaynayanda tavaya duz səpirlər ki, kənara 
sıçramasın”. Özü də Leyla o vaxtlar belə kasıb, divarlarından kədər ələnən evdə yaşamırdı. 
Məşhur “Christian Dior” firmasının svarovski qaşlarla bəzədilmiş 3500 manatlıq eynəyini taxır, 
əngiboş şou müxbirlərinin yazılarına məhəl qoymayıb ədabazlığından qalmırdı. Hətta and içib 
qürrələnirdi ki, mətbəx mebelimi Rumıniyada yaşayan azərbaycanlı iş adamı göndərib; 
“Embawud” mağazalar şəbəkəsində 35 min manatdan qara qəpik çıxmırlar. Pərtliyini gizlətmək 
üçün gülə-gülə “mənə ərə gələcəklər, mən getməyəcəm” - deyəndə, aparıcı da dilini dinc 
qoymamışdı: “Sən əziyyət çəkməzsən, elə uşağı da ərin doğar”.  
İndi nə zaman o zamandı, nə də Leyla o Leyla. Nə o gen-geniş ev vardı, nə o əyin-baş, nə bahalı 
Rumın mebeli, nə də bəxtəvər günlər... Bircə “Toyota”sını saxlaya bilmişdi ki, qəzetlərin 
yazdığına görə, onun da kredit pulunu ödəyə bilmədiyindən, bank tezliklə maşını geri almağa 
hazırlaşırdı. Qızın üstünə çökən bu ümidsizlik ağrısından bilmək olardı ki, səhərləri televiziya 
çal-çağırlarında, axşamları şadlıq evlərinin səs-küylü divarları arasında keçən o mümtaz çağları 
geri qaytarmaq, ilan ağzından qurbağa almaq qədər çətin idi. Gecə yarı İsmayıl dayının miskin 
daxmasına gəlib fağır-fağır ağlayıb-sıtqayırsa, onun qanıistiliyi içinə daş kimi düşüb gözünə qora 
gətirirsə, deməli, bu bədbəxt məxluqa inanmaq lazım idi: mənim vəziyyətim sən düşündüyündən 
də pisdir, Rəcəb!  
Stolun üstündə dığıldayan “Tefal”dan çaynikə isti su töküb yaxaladı. Ağca, ətli baldırları, biçimli 
arxası, iri döşlərinə uyuşmayan incə beli canımı sızıldatdı. Hələ hamar boyun-boğazı... 
Sinədolusu nəfəs alanda, deyəsən, niyyətimdən duyuq düşdü.  
- Darıxma, səbrin olsun. 
Sırtıq-sırtıq irişdim.  
- Hara köçürsən?!  
- Bir yer taparıq. 
Diksindim.  
- Necə, yəni, bir yer taparıq?! - Qaşlarımı düyünlədim.  
- Çayımızı içək, sonra baxarıq... Zəhmət olmasa, stəkanları apar, gəlirəm.  
Stolun üstünü köynəyimin qolu ilə təmizləyib stəkanları, içi bər-bəzəkli şokaladlarla dolu olan 
qabı, peçenye nimçəsini səliqəylə düzdüm. “O məni avam yerinə qoyduğunun fərqindədirmi?” - 
Maraqlı sualdır! Evə gələndən dər-divara göz gəzdirsəm də, güllənin yerini tapa bilməmişdim. 
Görəsən, tapançanın onun əlində açılmağı təsadüf, yəni ehtiyatsızlığı ucbatından olmuşdu, 
yoxsa...  
Leylanın mahnılarından birini zümzümə edə-edə barmağımın ucunda ensiz foyedən keçib, ikinci 
otağa gəldim. Divarlar naşı, pinti ustanın əlindən çıxan qum suvağı ilə suvanmışdı. Tavandan 
asılan köhnə dəbli çilçırağın işıq qapaqlarını toz tutmuşdu, girdə lampalardan divarboyu solğun, 
tutqun işıq sürünürdü. Ortalıqdakı taxtın güllü-güllü yatacağı dağınıqdı; balışın üstünə iki ət 
rəngli lifçik atılmışdı. Sınıq-salxaq şifonerin açıq, güzgülü qapıları dilənçi əlinə bənzəyir, 
asılqandan rəngbərəng paltarlar görünürdü. Döşəməyə atılmış dəri torbadan dağılmış oyuncaqlar 
əl-ayağa dolaşırdı: bərbəzəkli kuklalar, cürbəcür maşınlar, su vuran tapançalar...  
Mətbəxdən gələn su şırıltısı qızın təmizlik işlərilə baş qatdığını göstərirdi; deməli, iki daşın 
arasında olsa da, otağı əlüstü axtara bilərdim. Qapıda, divarlarda, tavanda güllə yeri yox idi. 
Görəsən, tapançanı harda gizlədib? Başını birtəhər qatsam, tapa bilərdimmi? Taxtın yuxarı 
başına keçib şifonerin içinə boylananda rəngbərəng geyinəcəklərdən biri... tərpəndi. Diksinib 
içimi çəkə-çəkə kənara sıçradım. Qorxudan bağırsaqlarım genəldi. Sarı zolaqlı kişi pencəyinin 
üstünə örtülən şəffaf sellofan torbanın içində civildəyən siçanın başı göründü: mərci gözlərini 
bərəldib üzümə baxırdı. Dizlərimə yayılan əsməcəni canımdan çıxarmaq üçün dərindən nəfəs 
alıb içimdəki həyəcanı öldürmək istədim. Elə bil, sinəmə sərin su səpdilər. Aha... Bu nədir belə? 
Tapança?! Güllü balışın altındakı qaraltı gözümə dəyər-dəyməz, özümü irəli atdım. Çərçivənin 
içinə salınan şəkil idi, ağzı üstə çevrilmişdi.  
“Maestro Vüqar?!”. “Ohooo!!!”. İçimi çəkib, heyrətdən alt dodağımı dişlədim, gözlərim bərəldi. 
Mətbəxdən gələn su şırıltısının kəsilməsilə ayaq səsləri eşidildi. Şəkli balışın altına dürtüb, 
barmaqlarımın ucunda necə ustufca gəlmişdimsə, eləcə - dodağımın altında mızıldana-mızıldana 
yerimə qayıtdım. “Maestro, maestro...”- sinədolusu köks ötürüb, udqundum. “Sənin Leyla ilə 
aranda olanları qulağım almışdı, amma şəklinin balış altınacan irəliləməsi, əsl sürprizdi”  
- Gəl çayniki apar, çayını iç. Mən çiməcəm.- Adətən, on ilin kəbinli arvadları zəif, məğmun 
kişiyə belə əda və hökmlə söz deyir. Amma səsindəki məhrəmlik, incə ərkyanalıq xoşuma gəldi.  
Çayniki gətirmək üçün mətbəxə keçəndə ikinci otaqda şifonerin qapıları cırıldadı. Qorxdum, 
əməllərimdən duyuq düşüb özbaşınalığıma görə mənə acığı tutar, indi-indi aramızda yaranan 
hörməti, şirin ötkəmliyi-filanı vecinə almayıb özünü qınayar ki, bu çölləmə adamı evimin yuxarı 
başına hansı ağılla çıxarmışam? Çıxarıb haracan özümə, ürəyimə yaxın buraxacam, sirlərimi, 
qayğılarımı, dərd-ələmimi bölüşəcəm? Bölüşüb içimə çökən rahatlığı nə vədəyədək yaşayıb 
sinədolusu nəfəs ala bilərəm? Bəlkə, mərdimazarın, nanəcibin lap elə, cildini dəyişmiş əclafın 
təkidir; həyatıma soxulub bədniyyət əməllərinin baş tutması üçün dəridən-qabıqdan çıxır? Özü 
də... jurnalistdir. Onsuz da bu zəli tayfasından boğaza yığılmışam. Əsəblərimi pozub günümü-
gündüzümü zəqquma döndərən bu adamlardan başım az çəkməyib... Xatırladınızsa, İsmayıl dayı 
bizdən ayrılar-ayrılmaz, şəkil söhbətindən dərhal sonra “Mənim bu hala düşməyimdə 
jurnalistlərin də əməyi böyükdür” deyib, istehza ilə gülümsəmişdi.  
- Rəcəb, uçurum haqqındakı sözün necə idi, xoşuma gəldi, bir də de. 
- Uğura aparan yollardan biri uçurumdan keçir, Leyla xanım. Bu, bütün yaradıcı və istedadlı 
adamların həyatında olur. Depressiyaya qapılmaq dişiylə öz əllərinə düyün vurub, uçurumdan 
atılmağa bənzəyir. - Güldü. Ürəyinə yatmışdı. 
- Əsl ədəbiyyatçı cümləsidir. - Sağ ol, Leyla!!! 
- Sən hara, ədəbiyyat hara? 
- Məktəb vaxtı “Yad qızı”nı, “Təhminə və Zaur”u oxuyub o qədər ağlamışam... Kədərli vaxtlar 
idi. Mehrab gözümün yaşını quruda bilmirdi. - Yenə gülüş - Axmaq olmuşam da, adam da kitab 
oxuyub, ağlayar?  
“Aha, Mehrab... şəkildəki oğlan”- düşündüm. “Nə yaxşı, şəkilləri xəbər almır, deyəsən, tamam 
yadından çıxıb”. 
Qolunun üstündə hamam dəsmalı, göyümtül xalat, qapının ağzında peyda oldu. Birdəncə yetişən 
məktəbli qızlarsayaq saçını ortadan ayırıb döşlərinin üstünə atmışdı. Qəşəng görünürdü. Çay 
dolu stəkanı yuxarı qaldırıb, içməyini təklif elədim. Başını yellədi, foyedəki güzgünün qabağına 
keçib ora-burasına baxdı, barmaqlarını daraq edib saçında gəzdirəndə hiss etdim ki, altdan-altdan 
mənə göz qoyur. Bilmirəm, bəlkə nədənsə şübhələnmişdi? Sinəmdə narahat hisslər oyandı. 
Hamamın qapısı örtüləndən ikicə dəqiqə sonra duşun şırıltısı gəlsə də, cəftənin taqqıltısını 
eşitmədim; deyəsən, qapını arxadan bağlamağı ya unutmuşdu, ya da qəsdən... Nə bilim, görünür, 
yolumu gözləyirdi. Özgə vaxt olsaydı, əlbəttə, belə əla fürsəti əldən buraxmaq dəlibaşlıq olardı; 
amma indi - çoxunun bircə müsahibə, adicə görüntü almaq üçün dəridən-qabıqdan çıxdığı vaxtda 
(sonradan biləcəkdim ki, əslində belə deyil) mənə inanıb evinin yuxarı başına çıxarıbsa, əlimə 
düşən bu imkandan istifadə etmək lazımdı; ölkənin bu məşhur xanımının həyatını öyrənmək 
ehtirası onun bədəninə toxunmaq ehtiyacından daha güclü idi, inanın!  
Çaydan bir-iki qurtum içib o biri otağa keçdim. Balışın altına yenidən baxdım, şəkil yox idi, ət 
rəngli lifçiyin birini dəyişəcək götürüb, ikinci tayını balışın altında gizlətmişdi. Yorğan-döşəyi 
qaldırdım, görə bilmədiyim yerlərə əlimi gəzdirdim. Şifonerdəki pal-paltarın ciblərini yoxlamaq 
da işə yaramadı. Dəri gödəkcələrdən birinin cibində yüzdollarlıq vardı. Qaytarıb yerinə qoydum. 
Taxtın yuxarı başında - divarın dibində atılıb qalan idman çantasını eşələdim. Köhnə-külə pal-
paltar, kaset, disklər, iki şəkil albomu... Lənətə gələsən, bu ləçər tapançanı harda gizlədib?! 
Darıxdım. Bəlkə, ürəyinə yatmışam, çimib-təmizlənir ki, mənimlə sevişəndə bədəni pak, 
təravətli olsun? Tapançanı gicgahına sıxanda ölümqabağı bir kişinin həyatında, yaddaşında xoş 
ətirli bədəniylə qaldığına görə təsəlli tapacaq?! Rəftarıdan başa düşdüm: heç yana köçmək fikri-
filanı yoxdu, məni də sevişməyə çağırıb, vəssalam! Şirin-şəkər təbəssümlə gülümsəyib qapını 
üzümə bağlayandan sonra döşəmənin üstünə qızıl qanını axıdacaqdı. Dolabın üstündəki qutu 
gözümə sataşdı. Əlimlə ağır-yüngüllüyünü yoxladım. Doluydu. Stul gətirib ayağımın altına 
qoydum ki, görüm içində nə var? 6-7 il əvvəl qəsəbəmizdəki bütün evlərə ayaq açıb, arvadları 
çörək bişirmək əzabından qurtaran İranın qırmızı çörək sobasıydı. Leyla hara, çörək bişirmək 
hara? Nə qəribəydi!  
“Başqa harada gizlədə bilər?” - Düşündüm. Stulu aparıb yerinə qoydum. Hamamdan gələn su 
şır-şırı xırp kəsildi. Artırmanı axtarmaq niyyətim deyəsən, baş tutmayacaqdı. Nəyin bahasına 
olur-olsun, tapançanı ələ keçirməmiş, evdən getdi yox idi. İşdi, Leyla hamamlanandan sonra 
sevişmək istəyinə düşsəydi, hər şeyi yataqdaca ona deyəcəkdim. Köməksiz, nisgilli, iradəsi zəif 
qızların başını bişirmək mənim əlimdə su içmək qədər asan işdi. (Nagüman qalmayın, Quran 
haqqı, heç vaxt belə əclaflıq etməmişəm) Dilimi işə salıb həyat, insan taleləri, hər kəsin ömür 
boyu istisinə qızınmaq üçün arzusunda olduğu pak sevgi barədə danışıb, onca cümlədən sonra 
bütün həyatını bitdə-bitdə öyrənər, başımı qatmaq üçün gəldiyi bütün kələkləri onun boğazına 
elə tıxayardım, ruhu inciməzdi. Əslində, bunu bir az qabaq etmək olardı, sadəcə, Leylanın 
əhvalını, hisslərini bu söhbətə kökləmək lazım idi. Duyğuları ən gözlənilməz kəlmələri belə 
həzm etməyə hazır olmalıydı.  
Hamamdan boğuq öskürək səsi eşidildi. Deyəsən, sinəgir olmuşdu, nəfəs dərmədən ard-arda 
öskürürdü. Suyun səsi gələndə rahatlanıb artırmaya boylandım. Qapının dəstəyindən tutub 
ehtiyatla özümə sarı çəkmək istəyim baş tutmadı. Bir də yoxladım, alınmadı. Üçüncü kərə də 
bəxtim gətirməyəndə şübhələndim. Əlcəkdən iki qarış aşağı asılan qıfılı görəndə, dalağım 
sancdı. Tfu, zibil!!! Tapança artırmadaydı! Qıfılı gözümdən yayınıb nə vaxt bağlamışdı? Açar, 
Allah bilir, hardadır! Uğursuzluğun sinəmə yayılan acısı mədəmi göynətdi. Amma nə yeriydi, bir 
az dəliqanlı olub, özünün verəsən hamama, qızın qolundan tutub elə lüt-ətcəbala gətirəsən ki, 
qıfılı aç, tapançanı təhvil ver, əzizim!  
Leylanı yatağa salıb, sevişmənin şirin yerində dilə tutmaqdan savayı yolum yox idi. Hamamın 
qapısını açıb tünd şampun qoxusunu ciyərlərimə çəkdim. Sarı, uçuq-sökük kafelli divara 
bərkidilən rəfin üstündə “Cannel”, “valentino” şampunları, “dior”, “sant lourent” bədən gelləri 
yan-yana düzülmüşdü. Bədəni döşlərinin üstüylə göbəyinə sarı axan qatı şampun köpüyünün 
içində görünmürdü. Divarda dəniz mənzərəsi, ayağının altında balıqqulağı şəkli olsaydı, Sandro 
Botiçellinin “Afroditanın dəniz köpüyündən doğulması” rəsminə çox bənzəyirdi. Su ağ, 
göyqurşağı rənglərinə boyanan şampun köpüyünü yuyub aparanda... İlahi!!! Ağ, ətli baldırları, 
südbəyaz, dipdiri döşləri... şümal boyun-boğazından gözümü çəkə bilmirdim. Şalvarımın 
qabağının qalxmağıyla alt dodağımı dişləyib, nəfəsimi içimə çəkməyim bir oldu.  
- Eyy, utanmaz, neynirsən?! - Səsi hamamın alçaq tavanına, döşəməyə, dər-divara, yan-yana 
düzülən şampun qablarına dəyib üzümə çırpıldı. - Altıaylıqsan? - Bu dəfə cingiltili səslə güldü. 
Qapını örtüb otağa keçdim. 
- Tələsməyindən bilinir ki, naşısan! - İçəridən boğuq, zəif səsi eşidildi.  
- Naşılığımı göstərərəm! - Dilimin altında donquldandım (Ayıb olsun mənə!). 
Dan üzlü Əsmərimin doğma, məhrəm siması gəldi gözlərimin qabağına. İki daşın arasında 
tələsik sms yazdım: “Mənə icazə var öz ehtirasımı başqa qadınların hesabına təmin edim. Çünki 
qanuni arvad ləyaqət rəmzidir, ləzzət mənbəyi yox. İmperator Verrin arvadına cavabı”. Belə 
ikibaşlı sms-ləri ona tez-tez yazıram. Dünən gecə “Qadın həmişə bilir ki, o nə istəyir, lakin nə 
istədiyini heç vaxt bilmir” - yazmağımdan əməlli-başlı cırnamışdı. İmperator arvadının ərinə 
şəfqət ya qəzəb göstərdiyini bilmirəm, amma mənim Əsmərimin bircə sözlük cavabı özünü çox 
gözlətmədi: “Donuz!”. 
İsti-ilıq rəftarına, diri yumorlu sms-nə baxmayın, onun qısqanclığı və tərsliyi ucbatından başım 
az bəlalar çəkməyib. Məsələn, həftələrlə telefon zənglərim cavabsız qalıb, sms-ləri elə bil divara 
yazmışam, daş bağlayıb quyuya atmışam. Belə hüznlü və kədərli, adamın ürəyini yağsız bişirən 
qara-qara darıxdırıcı gecələr başınıza gəlsin!  
Göyümtül xalatının yaxasını bir-birinə sıxıb, islaq saçlarını gözünün üstündən arxaya daradı. 
Güzgünün qarşısında cilvələndi, saçlarına tumar çəkdi; “Vichy”-ni bəyənmədi, “Loreal”-la 
üzünü kremləyib, oxşadı. Əlim cibimdə arın-arxayın qapıya söykənib Leylanın hərəkətlərini 
izləyirdim. Kənardan baxan olsaydı, bizi illərin sınağından çıxan ayrılmaz sevgili, möhkəm dost, 
əvəzedilməz məşuq sanardı. Hərdən-hərdən güzgüdən baxıb elə bil ürəyimdən keçənləri oxumaq 
istəyirdi. Gözlərimdəki nagümanlığı, müəmmanı (bəlkə də hərisliyi, ehtirası), hərəkətlərimdəki 
narahatlığı iliyinəcən hiss etmişdi. Alnını qırışdırıb göz vurdu. Gülümsəyəndə dərindən köks 
ötürdüm. Ərklə: 
- Dərdin dağlara, - dedi, - Dəryada gəmilərin batıb? 
Yaxınlaşıb bir addımlığında dayandım. Özümü tox tutmağa çalışsam da, çiyinlərini, boyun-
boğazını öpmək, döşlərini ovcumun içində yüngül-yüngül sıxıb oxşamaq ehtirasımı içimdə boğa 
bilmədim; iliyiməcən bütün hüceyrələrim gərilmişdi. Saçlarına hopan şirin “Cannel” ətri 
burnuma dolub bircə addımlıq məsafəni geridə qoymağa cəsarət verdi. Nəm, ipək saçlarını 
öpməyim xoşuna gəldi. İsti-ilıq nəfəsim boyun-boğazına, çiyninə yayıldıqca bədəni süstləşir, 
kürəyini sinəmə söykəyib kəsik-kəsik nəfəs alırdı. Qollarımı belinə dolayanda başını çiynimə 
qoydu, gözünü yumub alt dodağını dişlədi. Xalatın ipini, yuxarıdan iki düyməsini açıb 
barmaqlarımın ucunu bədənində gəzdirdim, döşlərinə toxundurdum. Paltarı sürüşüb əynindən 
düşəndə güzgüdəki çılpaq bədəniylə üz-üzə qaldım. Sol döşünün üstündə... “Vüqar” yazılmışdı. 
Leylanı bərk-bərk özümə sıxanda, qollarımın arasına alıb güllü yorğan-döşəkli taxta uzadanda 
elə hey düşünürdüm ki, görən eyni hissləri ona neçə mənim kimi adam yaşadıb; saçlarında neçə 
yad kişinin nəfəsini duyub, içinə çəkib, yatağını bölüşüb... Bədənini, ürəyini təslim etdiyi 
adamlara ruhunu da veribmi?! Veribsə, əlçatmaz, müqəddəs duyğularını zorlamayıblar ki; nə 
qazanıb onu sevən-sevməyən adamların altına uzanmaqdan; indiki qayğılı, iztirablı, unudulmuş 
günlərində bu xatirələr qaynar qurğuşun kimi içini, canını, ürəyini yandırmır ki? Fahişə-ləçər 
deyib durduğum, bəzən haqqında qəzəb və nifrətlə danışdığım bu qızın sinəsinin altında hansı 
sirlər gizlənib, mən nələrdən xəbərsizəm, onun həyatı ilə tanış olmaq qisməti qazansam, nələrlə, 
hansı hadisələrlə üz-üzə, göz-gözə qalacam, görəsən?!... Belə bir şey olacaqmı?  
 
Boynumu bərk-bərk qucaqlayıb üzünü üzümə sıxdı. Kəsik-kəsik nəfəs alırdı, sinəsi qalxıb-
endikcə döşlərinin istisini, yumşaqlığını bədənimdə hiss edirdim. Bayırda külək qopmuşdu, 
elektrik naqilləri ac yalquzağa dönüb soyuq oktyabr axşamının üstünə uluyurdu. Pəncərədə 
qaralan payız gecəsi utanmaz-utanmaz bizim sevişməmizə göz qoyur, hərdən köhnə, taxtası 
çürük pəncərəni gücü çatınca titrədib Leylanı səksəndirirdi.  
- Nə yaxşı sənə rast gəldim, - dedi. 
- Mən elə bil yuxudayam, - dedim.  
Yanaqlarına narın təbəssüm qondu.  
- Doğrudan, bu nə qəribə tanışlıqdı. Mən heç kəsi belə tezliklə ürəyimə yaxın buraxmamışam.  
- Bəlkə, tək qaldığına görə ürəyinə qarşı çıxmısan? 
Üzündəki təbəssüm bir göz qırpımında çəkilib getdi. Alındığını, xətrinə dəydiyimi hiss 
etdirməməyə çalışsa da, bacarmadı.  
- Mən ürəyimə yaxın buraxmamışam dedim, özümə, bədənimə yox!  
- Doğrusu, mənim üçün də gözlənilməz oldu.  
- Amma şou əhlini, qəzetləri bir-birinə vurmaq üçün yaxşıca mövzun var. İstəsən, elə bu səhnəni 
də yazarsan.  
Buz kimi soyuq baxışlarını üzümə zillədi. Bu o deməkdi ki, içi sənqarışıq, bütün jurnalistlər - 
hamınız bir bezin qırağısınız, zibilsiniz! Təki kiminsə başına bir iş gəlsin, bədbəxt olsun, siz də 
ac kaftar kimi leşini ora-bura sürüyəsiniz. Qəlbim qırıldı.  
- Dedim ki, yanında olacam. Üzünə duran hər kəsin payını verəcəm. İndiyəcən haqqında 
dedikləri bütün tərifləri, xoş sözləri axtarıb tapacam, araşdırıb ikiüzlülüklərini, əclaflıqlarını 
sübut edəcəm. Bilirəm, bu vəziyyətə düşməyində sənin öz günahın da var. Vaxtilə ağılsızlıq 
etmisən, ehtiyatsız hərəkətlərin olub, amma... 
- Bunu mən demək istəyirdim... Lazım deyil, yazı yazmaq fikrini birdəfəlik başından çıxar. Səni 
xəbərdar etdim, axı, özünü zərbə altına vermə. Bilirsən, Rəcəb, mənim faciəmin kökü çox 
dərindi, uzaqlara gedib çıxır. Yəqin, tezliklə axırım olacaq... Ona görə özünü güdaza vermə. 
- Necə edim ki, hamıdan ürəyinin qırılan vaxtında mənə inanasan. Biləsən, dar günündə 
güvənməyə, kürək söykəməyə bir adamın var. Qəhərləndi. Gözləri yaşarsa da, özünü toxtaq 
tutmağı bacardı.  
- Narahatam, içimdə boşluq var. Heç vaxt bu qədər köməksiz olmamışam. Ürəyimə damıb ki, 
nəsə olacaq. - Ağ, isti əllərini nəvazişlə üz-gözümdə gəzdirdi, saçlarımı qarışdırdı. Qollarını 
boynuma dolayıb gözünü yumdu.  
- İşığı söndür, öp məni. Öp... Xoşuma gəlirsən, inanmaq istəyirəm sənə! 
Qaranlıqda dodaqlarımız yenidən bir-birinə sıxıldı. Dilinin isti-ilıq hərarətini, nəfəsinin 
qaynarlığını canıma, qanıma çəkdikcə ehtirasın şirin nəşəsi başımı dumanlandırırdı. Bu duyğunu 
saatlarla, günlərlə yaşamaq, bədənimin bütün əzalarına yayılan həzzin əvəzedilməz tamını hiss 
etmək nə qədər xoş idisə, Leylanın canında gizlənən sirlərə işıq tutmaq daha vacibdi. 
Barmaqlarımı daraq edib saçlarında gəzdirdim, bədənini gücüm çatan qədər özümə sıxıb 
qulağına gözəl sözlər pıçıldadım. Qapı döyülməsəydi, onu danışdırmaq üçün beynimdə saf-çürük 
etdiyim sözləri dilimin ucuna gətirib 15 dəqiqəyə hər şeyi öyrənə bilərdim. Qapı döyəni lənətə 
gəlsin! Hansı axmaq idi, nə istəyirdi görəsən? Ürəyimə damdı ki, gələn nabələd adamdır, özü də 
əlindəki qəpikdimi, yoxsa maşın açarıydımı bilmirəm, yaman hirslə qapıya döyəcləyirdi. 
Leylanın diksinməyini, tez-tez udqunub ora-bura döyükməyini də bunu üstünə gəlsək, deyəsən, 
yersiz qonağın gətirdiyi xoşagəlməz xəbəri həzm etmək asan olmayacaqdı.  
Güzgünün qarşısında düşüb qalan göyümtraq xalatı çiyninə saldım. 
- Kim ola bilər? - Nigaran baxışlarımı üzünə zilləyib pıçıldadım. Onun canına yayılan qorxuya 
mən də yoluxmuşdum.  
- Gizlən! Yanımda olduğunu bilməsin. 
- Kimdi? - Səsimi qaldırdım. Dinmədi, elə bil daşa-divara söz deyirdim.  
Xalatın ipini bağlaya-bağlaya vaxt qazanmağa, daha doğrusu, gələn hər kimdisə, ona cavab 
vermək üçün söz tapmağa çalışırdı.  
Qızın canına yayılan üşütmə, üzünə çökən meyit qaralığı içimə dolan hürkünü, vahiməni 
körüklədi. Gələn kim ola bilərdi axı? Ağciyərliyimi birtəhər unudub, toxtaq olmağa çalışdım; 
qapıya sarı götürüləndə qolumdan tutub hikkəylə üzümə bozardı. Qolumu hirslə əlindən alıb 
xahiş-minnətinə baxmadan sağ gözümü qapının üstündəki balaca dəliyə yaxınlaşdırdım.  
Maestro Vüqar... Qara kostyum, ağ köynəkdəydi, saçını həmişəki kimi kremləyib arxaya 
daramışdı.  
Deyəsən, gözlükdən kiminsə baxdığından duyuq düşdü. Əlinin qapıya yaxınlaşması ilə dəmirdən 
qopan taqqıltı elə bil beynimin içində guruldadı. Leyla qolumdan tutub yan otağa çəkdi. 
- Qurban olum, Rəcəb, gizlən səni görməsin. Hər şeyi danışacam.  
Ağlamsındı. Gözlərində ağrı-acılı, dəhşətli çarəsizlikdən doğan nigaran ifadələr vardı.  
Uzun-uzun yalvarışlarından təngə gəlib razılaşmaq məcburiyyətində qaldım. Dəmir qapının 
cəftəsi taqqıldayanda mən ayaqqabılarımın hər tayı bir əlimdə, mətbəxdə nəfəsimi içimə 
çəkmişdim. Maestro Vüqarın bura gəlməyi mənim gələcək planlarım üçün misilsiz hədiyyəydi. 
Onu deməyi unutdum ki, mətbəxə çəkilənəcən ağıllı tərpəndim: Leylaya hiss etdirmədən 
telefonumun kamerasını işə salıb, dəmir qapıyla üzbəüz divarın sağ yanına bərkidilən əl boyda 
səbətin içinə qoydum. Allah eləsin, kimsə məni xatırlayıb telefona əl aparmasın, yoxsa hər şey 
korlana bilərdi; bu video mənə hava-su kimi lazım olacaqdı.  
Qapı açılar-açılmaz Maestro özünü içəri atıb səsi çatanacan bağırdı:  
- Sənə deməmişəm, məni narahat eləmə, qəhbə!!!  
- Yavaş danış, qonşular eşidir. - Leylanın səsində çəkingənlik vardı.  
- Niyə məni rahat buraxmırsan?! Əl çək!!! Bu gün elədiyin tərbiyəsizliyi sənin gözünə soxacam.  
- Niyə həyatımı məhv elədin?  
- Sənə də lənət olsun, həyatına da!!! Əl çək məndən!!! - Şillə açılmağı ilə Leylanın hönkürməyi 
bir oldu. - İndiyəcən çəkdiklərin bəs deyil? Səni bundan da pis günə qoyduracaq. Ev dustağı 
olacaqsan, özünü bir az da pis aparsan, it kimi gəbərtdirəcək.  
- Allah varsa, səni də, onu da məndən pis günə salacaq. Satdığın yalanlar, yolda qoyub 
qaçmağın, alçaqlığın... - İkinci şillə açıldı. Dözmədim. Qəzəbimdən dişim bağırsağımı kəsirdi. 
Bir istədim ki, Maestro ilə sinədöş dayanım, yaxasından yapışıb çənəsinə babat bir yumruq 
tutuzdurum. Amma bu istəyi tezcənə başımdan çıxardım, səbr edib hər şeyin axırını gözləmək 
lazım idi. Maestro kimin adından danışırdı? Leylanı it kimi gəbərtdirəcək adam kim ola bilərdi?  
- Elə bilir gizlicə görüşürük, səni öyrədirəm, bugünkü əxlaqsızlığında məni günahkar sayır.  
- Hər şeydən bezmişəm. Yaşamaq istəmirəm. Səni də peşiman edəcəm, onu da. Darıxmayın. 
Mənim bu günə düşməyimə görə ikiniz də cavab verəcəksiniz.  
Leylanın səsindəki ağrı, üsyan, hər şeydən bezginlik ucuz siqaret kimi sinəmi zəhərlədi. İçimə 
dolan acının zəqqum tamını dilimin altında birtəhər əridib, boğazıma tıxanan qəhəri içəri 
ötürdüm. Möhkəm olmaq lazım idi.  
Vüqar getdikcə qızışır, əsəbi bağırtısı dər-divara, döşəməyə, nuhdanqalma çilçırağa dəyib adamı 
vahimələndirirdi. Leylanın qəfildən xırıldamağı Maestronun vahşiliyinin həddi aşması deməkdi. 
Mənə elə gəldi, qıvraq bir sıçrayışla Leylanın boğazını əlinə keçirib onu boğmağa çalışırdı. 
Xırıltı get-gedə artdıqca həyəcan qarışıq qorxudan mədəmdə küt ağrı hiss elədim. Yerə çöküb 
çiyinlərimi boynuma qısdım, ayaqqabıları ehmalca yerə qoyub başımı əllərim arasına aldım. 
Məni evinin yuxarı başına çıxaran adamın belə dəhşətli halına göz yumub gizlənmək 
kişilikdəndimi? Bəlkə, Vüqarın kremləyib səliqəylə arxaya daradığı şümal saçlarından yapışıb 
dizimin qüvvəsini ağız-burnunda, böyrəklərində sınamaq vaxtı yetişmişdi? Çox da mənə yalvarıb 
“Qurban olum, Rəcəb, gizlən səni görməsin” demişdi, bəs, mənim öz kişiliyim, vicdanım, 
təpərim?  
-Rəc...- Ardını gətirə bilmədi. - Kömə... Iııııııuuuıııııxxxxx!!! - boğuq-boğuq inildəməsilə yerə 
yıxılması, dalınca Vüqarın addım səslərinin uzaqlaşması və dəmir qapının zərblə çırpılması bir 
oldu.  
Özümü otaqdan bayıra atıb üz-gözünü oxşadım. Qorxudan qapqara rəng almışdı, əlləri, dodaqları 
titrəyir, kəsik-kəsik nəfəs alırdı. Başını sinəmə sıxıb hönkürdü. Qollarımı boynuna dolayıb təsəlli 
verəndə canımdan çıxara bilmədiyim qorxaqlığa görə özümdən zəhləm getdi: səsimdə gicgahına 
güllə sıxılan adamın hürküsü vardı və əlbəttə, bu qorxaqlıq mənim vicdanımı zədələyirdi. Belə 
vəziyyətdə insana təsəlli xətrinə nə deyilməliydisə, bu ümidverici kəlmələri bir-birinə calayıb 
onu sakitləşdirməyə çalışırdım. İki daşın arasında artıq-əskik suallar verməyin yeri deyildi. Nə 
qədər axmaq və sadəlövh duyğu olsa da, mənə elə gəlirdi, Leyla buraqədərki səhvlərindən 
peşiman olmalı, zaman-zaman onun-bunun bostanına atdığı daşları ətəyinə yığıb gözünə görk 
eləməliydi. Bəzən bu peşimanlığı yaşamaq keçmişiylə fəxr edən təkəbbürlü qadınlardan ötrü 
(Leylanın belələrindən olduğuna qəti şübhəm yox idi) işgəncə və iztirabların ən dəhşətlisi olur, 
amma öz evində təhqir olunub alçalmağın acısı bundan da betərdi, məncə. (Tanrı günahımdan 
keçsin, mənim təhqir bildiyim bu hadisə, bəlkə, ondan ötrü klip çəkilişinin adicə səhnəsiydi, kim 
nə bilir?...)  
Nə fikirləşdisə, qətiyyətli sıçrayışla ayağa durub güzgünün qarşısına keçdi. Saçlarına daraq 
çəkdi, üz-gözünə əl gəzdirib dodaqlarını boyadı. Belə tələskənlikdən harasa gedən adama 
oxşayırdı. Hara?! Ürəyim uçundu. Bəs, tapança? Gələcəyimi gözəl günlərə çıxarmaq üçün 
qurduğum böyük arzu?  
- Hara?- Yataq otağına keçəndə ardınca səsləndim. 
- Rəcəb, məni tək burax. Sənə hər şeyi danışacam. İndi o əhvalda deyiləm.  
- Bəlkə, şəhərdən kənara çıxaq? Sakit bir yerdə oturub söhbət etsək rahatlaşarsan, fikrin dağılar.  
- İstəmirəm. Sən get, sabah görüşərik.  
- Kömək etmədiyimə görə incidin məndən? 
- Yox. Adını çəkəndə heç nə başa düşmədi. Burda olduğunu bilsəydi, sənə çətin olacaqdı.  
- Bilmirəm, məndən ötrü niyə bu qədər narahatsan. Gizləndiyimə görə öz-özümdən utandım. O 
alçağın payını vermək lazım idi. - Şeşələndim.  
- Mənim bu günə düşməyimin günahkarı Vüqardı. Vaxtı çatanda özü hər şeyi başa düşəcək. Nə 
isə, Rəcəb, mən gedirəm. - Çiyninə qara plaş atdı. 
Nigaran hisslər yenidən içimdə alovlandı. Bir göz qırpımında telefonu səbətdən götürdüm. 
Tapança necə olsun? Gecə yarı qayıdıb özünü öldürə bilərdi. Giriş qapısının kilidinə asılan topa 
açarlara gözüm sataşanda ürəyim uçundu. Bəlkə, evin açarının ikinci tayı da bu topanın 
içindəydi? Bəxtim onda gətirdi ki, Leyla tualetə girdi və sifondan axan suyun şırıltısı eşidilər-
eşidilməz açarları ehmalca saf-çürük etdim. Zənnimdə yanılmamışdım. Ehtiyat açarı çıxarıb 
ovcumun içində gizlədim. Evdən çıxanda duyuq düşəcəyindən quşqulansam da, belə vəziyyətdə 
onun barmağını kəssəydilər, xəbər tutmazdı. 
Havasat əvvəlki deyildi, külək səngiyib ağacların yaxasını rahat buraxmışdı, cırıq-cındır sellofan 
torbalar ortalıqda səfeh-səfeh veyllənmirdilər. İsmayıl dayının kibrit qutusu boyda daxmasını 
uzaqdan təpəgözə oxşatdım: tən ortadakı bacadan solğun işıq süzülürdü. İçəridə kölgə oynadısa, 
deməli, kişi namaz üstündən Allah dərgahına alqış göndərir. Səsini içinə çəkib yanımda kölgə 
kimi sürünən Leylanın sinədolusu nəfəs çəkməyi içindəki iman işartısının öləziməsindən yana 
nigarançılıq idi, bilirdim. Göydə dəs-dəyirmi ay, uzaqlarda adda-budda ulduzlar vardı. 
Közərirdilər. Leyla əlini üzünə aparıb salavat çəkəndə təəccübləndiyimi hiss etdi. 
- Nənəm Ay görəndə həmişə belə edərdi. - Pıçıldadı. 
Dinmədim. 
- Kaş uşaqlığımdakı kimi baxa biləydim Aya. Qayğısızdım, sevinirdim... Ürəyim arzuyla dolub 
daşırdı. 
Susdum. Aydan-ulduzdan duyğulanmağıma baxmayın, elə bil, içimə ilan soxulmuşdu, 
nigaranlıqdan üzülürdüm. Leylanın hara, kimin yanına, nəyə görə getdiyini öyrənə bilməməyim 
canımı ağrıdırdı. Pilləkənləri düşəndə iki dəfə xəbər aldım, ağzına su aldı. Cəhənnəmə desin!!!  
Barmaqlarının ucunu öpüb mənə əl elədi. “Toyota” binanın həyətindən uzaqlaşanda İsmayıl dayı 
hələ namazı bitirməmişdi: kölgəsi divar boyunca səcdə edirdi. Kişini narahat etmək nəyimə 
lazımdı?! Ayaqlarımı arxamca sürüyüb ağır-ağır evə sarı getdim. Pərişandım, küskündüm, 
yorğundum, ölgündüm..!!! Şənüzlü Əsmərimdən yana dəli kimi darıxdım. 
...Otağım, gözəl otağım... Tən ortada dayanıb, əllərim cibimdə, gözümü tavana zillədim. Leylanı 
düşündüm, Maestronun siması gözümdən, vəhşi bağırtısı qulaqlarımdan çəkilmirdi. Telefonun 
yaddaşındakı görüntüyə təkrar-təkrar baxdım. Mən indi burda yox, Leylanın evində olmalı, hər 
yanı ələk-vələk edib artırmanın qapısından asılan qıfılın açarın tapmalıydım. Bir dəqiqə, bir 
dəqiqə!!! (Dərindən nəfəs aldım) Bu saat ürəyim sudan çıxmış balıq kimi çırpınır, yaman 
həyəcanlıyam. Adam da qorxanda sancıdan bağırsaqları doğranarmış. Sizə zarafat gəlməsin, bu 
yaşımacan qonşu bağından alma oğurlamamışam. Leyla evdə olanda ürəklənib axtarış 
aparmağıma baxmayın, ora tək soxulmağa cürətim çatmır. İgidlik, mərdlik, dəyanət kimi 
gəlişigözəl sözlərə aludə olub ehtiyatı əldən vermək ağılsızlıq olardı. Bunun üçün aşağıdakı 
şərtlərə əməl etmək mütləqdi: 
1) Əynimdəki cins şalvarı qarasıyla dəyişmək. 
2) Qızartdaq köynək qəti yaramır, başqa geyinəcək lazımdı. Niyəsi-filanı  
yoxdur, gendən çağırır, vəssalam.  
3) Keçən qışdan hansısa cəhənnəmə düşən idman papağını tapıb başıma  
keçirsəm, əla olar.  
4) Evə girəndə işığı yandırmaq ağılsızlıqdı. Qonum-qonşu şübhələnə  
bilər. Yaxınlıqdakı xırdavat mağazasından fanar almaq;  
5) Tapançanı götürəndən sonra məxmər torbanın içinə nəsə qoymalıydım  
ki, işdi-şayət, amanatı əlüstü yoxlamaq istəsəydi, yerində olduğundan  
arxayın olsun. Daha doğrusu, nəsə yox, elə tapança lazım olacaqdı:  
oyuncaq. (Metal qarışığı olmalıydı)  
Leylaya bel bağlamaq olmazdı, bir də gördün xəbərsiz-ətərsiz gəldi, qapını bağlayıb tapançanı 
sıxdı gicgahına... Ona görə vaxtın saniyəbəsaniyə qədrini bilmək lazımdı. 1-ci, 2-ci, 3-cü 
bəndlərdəki şərtlərin hamısını yerinə yetirdim: ütüsüz şalvar, bozumtul köynək, idman papağı... 
Xırdavat mağazasından fanar almaq vaxtımı çox almadı. Satıcı oğlanın ləzzətlə “kent” 
sümürməyinə tamahım düşdü. Bir az çəkingən ədayla siqaretə işarə edəndə həvəslə qutunu, 
yandıranı mənə uzatdı. Bircə tapança qalırdı. Uşaq oyuncaqları satılan mağaza üçün bir az 
kənara - “İnşaatçılar” metrosuna sarı getməli oldum. İnsafən, çəlimsiz satıcı oğlan ərkanlı adam 
çıxdı. Qiyməti 3 manatdan yuxarı olmayan tapançaları əlbəəl vitrinə düzüb, uşağımın könlünü 
xoş etmək üçün canı-dildən mənə kömək edirdi (Yalanımı açıb-ağartmaq həvəsim yoxdur, 
bilirəm, korafəhim deyilsiniz). Metal qarışıqlı tapança alıb yubanmadan Leylanın evinə tələsdim. 
Açarı bərk-bərk ovcumun içində sıxıb pilləkənləri qalxdım. Bəxtimdən kimsəylə qarşılaşmadım, 
hərdən fanarı yandırıb qaranlıq pilləkənləri aydınladırdım. Bu da ev! 
Artırmanın qapısını yüngül həmləylə silkələdim, qıfıl yamanca möhkəmiydi. Evdəki əşyalarla 
mümkün qədər ehtiyatlı davranmalıydım. Fanarı yandırıb açarı tapmaq ümidilə xalçanın altını 
üstünə çevirdim. Əla! Bapbalaca açarı divarın taxta haşiyəsinin altında gizlətmişdi. Tülkü!!! 
Görünür, məndən gözü su içməmişdi. Balkonda it yiyəsini tanımırdı. Toz-torpaq, bir-birinin 
üstündə qalaqlanan lazımsız əşyalar, saralmış qəzet parçaları, disk qapaqlarının qırıntıları adamın 
üstünə yeriyirdi. Leylanın bayaq harda qurdalandığını nişanlamışdım. İşığı balkonun dörd 
tərəfinə tutdum, küncə söykənən dəmir barmaqlığın altındakı kirli döşəkağlarını, balışüzlərini 
ələk-vələk elədim. “Asel” elektrik sobası yerə düşüb səssizlikdə bomba kimi partladı. Qorxdum 
ki, balkon qonşusu duyuq düşüb, arvadını səsləyər; ər-arvad evə oğru girdiyini zənn etsəydilər, 
bu soxasoxda başıma təzə iş açardım.  
Əlim hər yerdən üzüldü. Uğursuzluq, xof... Fərsizliyim qəlbimi incitdi. Balkondakı əşyaları 
yerbəyer edib qıfılı yerinə keçirdim. Əlim-ətiyimdən uzun evə qayıdımmı? Evin axtarmadığım 
dəlmə-deşiyi qalmamışdı. Stolun üstündə “Sabrani” vardı. Darıxanda siqaret tüstülətməyi 
iştahım yaman çəkir. Siqareti ləzzətlə sümürdükcə beynim dumanlanır, elə döşəmənin üstündəcə 
daş kimi yuxuya getmək istəyirdim. Leyla gəlib məni yatan görsəydi, yəqin saçıma sığal çəkib 
üstümə adyal atardı ki, canım üşüməsin, səhəri şirin yuxuyla açım.  
Elə bil qeybdən səs gəldi ki, soğanı güldana yaxınlaş, ora-burasına diqqətlə bax, içinə boylan! Az 
qala göbəyimə çatan güldan aşağıya doğru ilbiz qını kimi burulub balacalaşsa da, ayağı əməllicə 
yekəydi. Adətən gipsdən olan ev əşyaları çoxqatlı, tökmə olduğundan, babat ağırlıqları olur. 
Fanarı yandırıb işığı güldanın içinə saldım; divarlarını toz tutmuşdu, lap aşağıda zir-zibilə dönən 
dekorativ gül yarpaqları görünürdü. Güldanı özümə sarı çəkib qaldıranda aşağısı nəyəsə ilişdi. 
Ahaaa!!! Fanarı ağzımda saxlayıb, güldanı ikiəlli sola diyirlətdim. Afərin mənə, halal olsun 
qazdan ayıq fəhmimə! Bu da həmin qara məxmər torba!!! İlahi, necə sevindim. Bu sevinclə 
bərabər ürəyimə qorxu, həyəcan doldu. Tapançanı əlimə alanda yerimdə donub qaldım: yerdə 
balaca dəlik vardı. Deməli, tapança burda açılmışdı? Bəs gilizi hara düşüb? Düzdür, bu o qədər 
də vacib məsələ deyildi. Barmaq boyda gilizi hara desən atmaq, gözdən itirmək olardı. 
Tapançanın ağırlığını əllərimdə hiss edəndə xəfif hürkü aldı canımı: qaranlıq, özgəsinin evi, 
Leylanın qayıtmaq ehtimalı... Tələsmək lazımdı. Stolun üstünə qoyduğum oyuncaq tapançanı 
məxmər torbaya büküb güldanı əvvəlki qaydada yerinə qoydum. Qapıdan otaqlara bir də 
boylandım: güman ki, Leyla evə qayıdanda heç nədən şübhələnməyəcəkdi. Kim nə bilir, bəlkə, 
kədərini dağıtmaq, qayğıları canından çıxarmaq üçün Şotland viskisiylə mədəsini doldurub 
gələcəkdi?  
Bəxtimdən, pilləkənlərdə, həyətdə bir ins-cinslə rastlaşmadım. Tapançanı sağ böyrümdə kəmərin 
altına keçirib, sərbəst, özündənrazı addımlarla otağıma gəldim.  
 
 
Kabus  
Elə xatirələr var, müqəddəsliyinə xələl  
gəlməsin deyə, onu danışmaq lazım deyil. 
J.Sand, “İndiana” romanından 
13 oktyabr, 2010. Çərşənbə axşamı 
Qapını açıb otağa girəndə xanım Hayekin kal göyəm rəngli gülümsər gözləri pişvazıma çıxıb 
kefimi duruldur. Evə gec gələndə, ya da ovqatımın oğlan çağına düşərsə, Selmaya bir göz vurub 
əhvallaşmaq lap ürəyimcə olur. Məsələn, belə: “Necəsən, gözümün işığı? Səni çox gözlətdim? 
Hə, bir az işlərim uzun çəkdi. Niyə ağlayırsan? Yaxşı, yaxşı sakit ol!”. Bəzən onun üstünə 
kükrəyirəm: “Eşitmədin, bəsdi! Gözünün suyunu axıdıb zəhləmi tökmə! Suussss!!! - Çığırıram - 
Zırıldama!!!” (Dəliliyim mübarək!)  
Aclığın gətirdiyi halsızlıq getdikcə dizlərimə yayılırdı. Soyuducunu eşələyib bir şey tapsaydım, 
əla olardı. Nədənsə, evə ac, halsız gələndə elə bilirdim, Selma Hayek mənim arvadımdır. Çox 
çəkmirdi, bu axmaq düşüncə yerini başqasına verirdi və Həzrəti Mövlanadan bir əhvalatı 
xatırlayıb təsəlli tapmağa çalışırdım. Rəvayət edirlər, Mövlananın evində həmişə fəqir süfrəsi 
açılardı. Bəzən yeməyə bir tikə çörəyi olmazmış. Belə günlərin birində xanımı Kərra xatundan 
“yeməyə nəyimiz var?” deyə soruşur. “Evdə bir tikə belə qalmayıb” cavabını eşidəndə, Mövlana 
çox sevinir. 
- Necə mübarək bir evdir! Allaha həmd olsun, bu gün evimiz Peyğəmbərin evinə bənzədi! 
Əgər “Mətbəximizdə hər şey var“ cavabını eşidərdisə, kədərlənərdi: 
- Bu evdən Fironun qoxusu gəlir! 
Üz turşudub qulaq şəkləməyin! Əstəğfürullah, nə məndən ədəb və əxlaq timsalı Mövlana olar, nə 
də bu Hollivud gözəlçəsindən xanım Kərra!!! Amma yəqin bilirdim: mənim bu miyanə otağım 
peyğəmbər evinə bənzəməsə də, heç Fironun qoxusunu da ciyərlərimə çəkməyəcəkdim.  
Zirə pomidorunu duzlayıb pendir - çörəklə mədəmi aldatmaq istəyirdim ki, Əsmərin sms-ini 
aldım. “Səndən ayrılmaq müharibədə qollarını itirən atanın oğul toyunda oynamaq istəyi qədər 
dəhşətlidir. Təkliyə dayana bilmərəm, dözə bilmərəm. Səninlə nəfəs-nəfəsə dayanıb gecələr 
otağımıza boylanan Aydan həya etmək, səhərlər pəncərəmizdə gülümsəyən Günəşi salamlamaq 
istəyirəm”. Sinəmdə ilıq-isti duyğular oyandı. Əsmər yanımda olsaydı, əllərini öpüb gözəl-
göyçək sözləri başından tökərdim. Söz vermişəm, bayram səmənilərinin belinə qırmızı kəmər 
bağlananda, barmağına üzük taxacam. Üzü bəxtəvər günlərin dadını çıxarmaq, dərdə-ağrıya 
tablaşmaq üçün hər kişinin şənüzlü bir qadına ehtiyacı var. Yanımda olsaydı, pomidor-çörək 
ümidinə qalmazdım. Söz verib, axı, dünyanın ən ləziz yeməkləri bizim süfrəmizdə olacaq. Bircə 
qısqanclığı olmaya. Keçən ilin aprelində Xuraman adlı iş yoldaşımı aldatmışdım ki, sevgilin 
nəşriyyatın tinində bir qızla şirin-şirin söhbətləşir. Səkkizinci mikrorayon bazarından yazdığı 
reportajı yarımçıq qoyub güllə kimi qapıya götürülən bu dəlisov, suyuşirin qız liftin ağzında baş 
redaktorumuzla kəllə-kəlləyə gəlmişdi. İnsan hüquqları, demokratiya çərənləməkdən dilində tük 
bitən şefimizin özü despotun yekəsiydi. Üz-gözünü turşudub elə yerindəcə qızın aşına su 
qatmışdı. Qapı qonşuluğumuzdakı “Ucalıq” qəzetinin korrektoru məni görər-görməz hər şeyi 
ovcuma qoydu: ”Kişi Xuramanın üstünə kükrədi ki, deyəsən, qızmısan, üstümə kərkinirsən”. 
Zarafatcanlı, gülərüz Xuramanın təngnəfəs otağa qayıdıb hönkür-hönkür ağladığını görəndə bu 
yersiz zarafatımdan it kimi peşman olsam da, altını lap sonralar ikiqatına çəkdim. Düzdür, 
növbəti həftənin planlaşmasında xıltı içindən qaynayan baş redaktorun Xuramana vurduğu tənəni 
boğazımdan keçirməmişdim. Qıza qahmar çıxıb şefimizin yanında hörmətimi itirsəm də, 
vicdanım qarşısında rahtlaşmışdım. İkicə ay sonra Xuraman işdən ərizə yazıb çıxanda qızın 
telefonda çəkinə-çəkinə dilini sürüməsindən başa düşmüşdüm: baş redaktorumuzun məqsədi... 
ayrıymış. Əvəzində yaxşı maaş, rahat iş vəd edibmiş.  
Xuraman and içmişdi: bunun əvəzini səndə qoymayacam. Üçcə gün sonra qızın doğum günündə 
ona bağışladığım hədiyyə başıma bəla oldu. Telefonuma gələn sms, dalınca yad nömrədən zəng 
özüylə bərabər qasırğa, tufan da gətirdi. “Hədiyyə çox gözəl idi. Əsməri evə ötürəndən sonra 
zəng et, danışaq” Pəəhhh!!! Bizim qıza da elə bu lazım deyildimi, lazımıydı! Ağlaşma, şikayət, 
sevgi xaini elan olunmağım; mən tərəfdən oxşama, əzizləmə, öyüd-nəsihət, zarafata salma, and 
içib ağu yalamaq... İki gün zənglərim cavabsız qaldı, Musiqi Akademiyasının qarşısındakı boyun 
bükmələrin faydası olmadı. Düzü, həmin ütüdən necə sağ çıxdığımı, barışıq mərasiminin 
təntənəsini unutmuşam, amma qəlbisevincli, şad-şalayın evə qayıtmağım elə bil, dünən olub.  
Tapançanın evdə olmağı rahatlığımı əlimdən almışdı. Açığı, qorxurdum, üzüzəhər bir polis gəlib 
qapımı döysün ki, otağında axtarış aparmaq gərəkir. Dünən iki saat əlləşib Selma Hayekin 
divardakı şəklinin arxasında əl boyda bir yer hazırlamışdım. Divarda oyuq açmaq fikri hansısa 
İtalyan filmindən yadımda qalmışdı. Ürəyimin şübhəsini dağıtmaq, canıma yayılan narahatlıqdan 
yaxa qurtarmaq üçün əynimi dəyişib evdən çıxdım. İnternet klubda Facebook-la baş qatmaq, 
dost-tanışla hal-əhval tutmaq istəyirdim. Yolüstü köşkdən gündəlik qəzetlərdən üçünü aldım. 
Boz-bulanıq payız havası adamın yaşamaq eşqini öldürürdü. Baş redaktorun müavini Nəbi 
Zeynalovdan gələn zəng internetdə avaralanmaq istəyimi gözümdə qoydu. İki həftə dalbadal 
gecə növbəsində qaldığımdan, bu gün istirahət vermişdilər.  
- Çingiz müəllim deyir, redaksiyaya gəlib Leyla haqqında sabaha bir material hazırlasın. 
- Yorğunam, gəlmirəm. Materialı sabaha çatdıracam. - Sayğısız, əsəbi danışığımdan peşiman 
oldum. 
- Rəcəb, gəlməyin məsləhətdir, - Nəbi müəllim xətrimi istəyən adam idi. Mənim da peşəkar 
jurnalist, yaxşı kişi kimi ona böyük hörmətimin olduğunu hamı bilir - Sonra sənə çətin olar!  
Üzrxahlıq etdim ki, yorğunam, əhvalım qarışıqdır. Sağollaşıb evə qayıtdım. Leylaya srağagün 
axşam söz verdiyim məqaləni yazmaq üçün əla fürsət düşmüşdü. Qəzetləri oxumağı sonraya 
saxlayıb avtobus dayanacağına yollandım. “Hardan başlamaq lazımdır?”- avtobus gecikdiyindən 
əlimi qocafəndi belimdə cütləyib dayanacaqda var-gəl edir, adamların istehzalı təbəssümü ilə 
qarşılaşanda hiss edirdim ki, dəli kimi dodağımın altında pıçıldayır, başımı tez-tez sağa-sola 
yelləyirəm. Açığı, üzündə Günəş doğan alyanaq bir qızın halıma acıyıb sinədolusu köks 
ötürdüyünü görəndə, yaman pisikdim, elə bildim heysiyyətimə, mənliyimə güllələnmə kəsdilər. 
Birdən-birə bədbin fikirlər canımı culğadı, hardansa ağlıma gəldi ki, biryolluq gəbərmək nə 
gözəldir. Mikroavtobusun kirli oturacağında narahat-narahat qurcalanmaqdan bezəndə başımı 
şüşəyə söykəyib bir-birini əvəz edən xarici maşınlara, boz-bulanıq havasatdan ovqatı təlx olan 
kədərli adamlara, supermarketlərə, apteklərə, məktəbdən qayıdan şənüzlü uşaqlara, 
dönərxanalara tamaşa edirdim. İsmayıl dayını bu gün görməmişdim. Kişidən yana dəli bir 
darıxmaq sardı canımı. Srağagün Leylanın evə qayıtmaması, dünən İsmayıl dayı ilə dilucu 
(amma üzügülər) salamlaşıb harasa tələsməsi beynimdə dolandı. Qızın gəldiyini mənə xəbər 
vermədiyinə görə ürəyimdə İsmayıl kişini qınamışdım. Düzdür, o bizim aramızda olanlardan, 
mənim ürəyimin dərinliyində kök salan niyyətimdən xəbərsizdi, amma adicə yarpağın 
tərpənməsini məhrəmi kimi məndən gizlətməyən kişi gərək bunu da çinədanında saxlamayaydı. 
Görən, Leyla tapançanın yerində olub-olmadığını yoxlamışdımı? Açığı, bu işə baş vurmağımdan 
yaman quşqulanırdım. Bəzən narahatlığım, qorxum o həddə çatırdı ki, ürəyim şiddətlə döyünür, 
içimə dolan hürküdən yaxa qurtarmaq üçün başımı qatmağa bəhanə axtarırdım. Əslində, 
Leylanın məni yazı yazmaqdan, ona qahmar çıxmaqdan dəfələrlə çəkindirməsinin ciddi səbəbi 
olmalıydı. Maestro Vüqarın yerə-göyə sığmayan hikkəsi, qızı hədələyib kiminsə adından 
danışması məni gözləyən təhlükədən xəbər verirdi. Bu, adicə jurnalist marağı olsaydı, hər şeyə 
tüpürüb, sakit başla qəzetçiliyimlə məşğul olardım. Amma...!!! Offf!!! Bacarardımmı, yəni?! 
Milli Kitabxananın pilləkənlərini qalxanda şou-biznesdən yazan qəzet və jurnalların siyahısını 
beynimdə saf çürük elədim: “Aysel”, “Röya”, “Oxu Məni”, “Ulduzlar”, “ATV Maqazin”, “Sarı”, 
“İstiot”... Bekarçılıqdan darıxdığı hiss olunan gözünisgilli kitabxanaçı qızla on ilin tanışı kimi 
salamlaşıb əlüstü zarafatlaşandan sonra niyyətimi açıb-ağartdım. Sağ olsun, zirək qızmış, beşcə 
dəqiqənin içində bütün jurnalların iki illik arxivini stolumun üstünə düzüb min bir nəvazişlə 
soruşdu ki, özgə nəyəsə ehtiyacım olsa, çəkinməyim. Xoşuma gəldi, istiqanlı, yaraşıqlı, işgüzar 
qızdı. Əynində cins şalvar, uzunqol dama-dama köynək vardı; şabalıdı saçları, süd-bəyaz əlləri 
könül oxşayırdı. Dilinin altına bir saatlığa qənd qoyub nəvaziş maskası taxmamışdısa, bu su 
sonasını sevməyən ölsün!!!  
- Darıxırdın? - Xəbər aldım.  
Qız təəccüblə üzümə baxdı. 
- Sizdə də tez-tez olur?  
- Mənimki darıxmaqdan keçib. İçimi yeyirəm.  
Gülümsədim. 
- Bir İran filminə baxdım, həbsdə olan şairin arvadı ərinə məktub yazır ki, insanın öz içini 
yeməsindən dəhşətli heç nə yoxdur. Sən mənə bunu yaşadırsan.  
- Aha, deməli, sizin darıxmağınız faciə deyil. Sevirsiniz? 
(Əsmərin qulaqlarına qurğuşun, elə burdaca çənəsini qabağa verib hikkəylə soruşardı ki, 
camaatın sevməyindən sənə nə, donuz?!)  
- İndi-indi! 
Güldüm. Mənimlə yanaşı oturan albinos bir kişi başını qaldırıb ikimizə də tərs-tərs baxdı. Qızın 
yanaqları allandı, mən vecimə almadım. Jurnalist üçün acıqlı baxış, sərçə civiltisi kimidi.  
- Bu qədər qəzet-jurnalı neynirsiniz? 
- Mən jurnalistəm. Leyla haqqında yazı yazacam.  
- Onun mahnılarını çox sevirəm. Kaş tanış olardım. 
- İndi gecdir? 
- Axı, deyirlər, xaricə qaçıb.  
Alındığım gözündən yayınmadı. Hiss etdim ki, belə vəziyyətə düşməyim ona maraqlı gəldi.  
Nəsə demək istəyirdi, qızı qabaqladım. 
- Kim deyir? - Əsl jurnalist riyakarlığı ilə soruşdum. - Çox maraqlıdır. Mən eşitməmişəm. 
- Bacım televiziyada işləyir. Orda danışırmışlar ki, canını güclə qurtarıb. Nə bilim, belə deyirlər. 
- Mən Leyla haqqında araşdırma yazısı yazıram.  
- Sizə çətin olmaz?  
Dalağım sancdı. Başa düşmürəm, niyə çətin olmalıydı, axı? Leyla bunu mənə dönə-dönə 
xatırlatmışdı. Yaxşı, adicə kitabxana işçisi bunu hardan bilir? 
- Mənim üçün narahat oldunuz?- Saxta nəvazişimə ənənəvi riyakarlıq tonun qatdım.  
- Nədənsə, axır vaxtlar onu çox gözdən salırlar.  
- Leyladan yazılanları tapmaqda mənə kömək edərsiniz?  
Qız etiraz etmədi. İş yoldaşlarından birinə zəng vurub onu bir saatlıq əvəzləməyi xahiş etdi.  
Ona təşəkkür etdim. Fərəh dolu baxışlarla gülümsəyib, oxucu biletimi özümə qaytarmaq üçün 
arakəsmənin arxasına keçdi. Mən divarboyu düzülən şəkillərə tamaşa edəndə, o, nömrəni qeyd 
dəftərinə yazıb vəzifəsini yerinə yetirirdi. Bileti mənə sarı uzadıb sirli, bir az da nagüman 
baxışlarını üzümə zillədi. (Mən lap sonralar biləcəkdim ki, bu nigaran gözlərin açması nədir...)  
- Az da olsa köməyim dəydisə, bundan çox məmnunam.  
- Adınızı bilmədim. (Yeni tanış olduğum adamlardan ayrılarkən adını soruşmaq vərdişi nədirsə, 
çox pisdi; bunu tərgitmək əməllicə müşkülə dönüb)  
- Humay. 
Yahu!!! Gözlərim doldu. Həm də sevindim, yaman sevindim. Sinəmdə isti-ilıq duyğular oyandı. 
Məktəb illərim, rayonumuz, ilk sevgim, həyəcan, yuxusuz gecələr, itimizi yanıma salıb zəmi 
yerlərində başı sevdalı gəzməyim, illərin arxasında qalan əlaçı sevgilim kino lenti kimi gözümün 
qabağından keçdi.  
- Məktəb vaxtı sevdiyim qızın adı Humay olub. İndi iki uşağı var.  
- Maraqlıdır, bəlkə, bir az danışasınız. 
- Əlbəttə, danışmaq olar. Amma bilirsiniz, bu ... bəlkə, yaxşı çıxmaz, ya da, nə bilim, bilmirəm... 
Güldü. 
- Kitabxanaçı xanımların hamısı gözəldir. - Məsələyə dəxli yox idi. Söhbət uzansaydı kövrələ 
bilərdim. - Sənin timsalında hər birinin əlindən öpürəm, - dedim. 
Xoşallandı. Bəbəklərinə qonan ovuc-ovuc sevincdən bir çimdik pay götürüb, görüşmək ümidilə 
ayrıldım.  
* * * 
Evə çatar-çatmaz bir fincan kofe içib beynimdə dolaşan qarışıq düşüncələri durultmağa çalışdım. 
Hardan başlamalıydım? Necə yazmalıydım? İndiyəcən yüzlərlə yazı qaralamışdım: siyasət, 
iqtisadiyyat, sosial həyat, hətta idman mövzusunda araşdırmalar çap etdirmişdim. (Bu, ortabab 
jurnalistlərin tale yazısıdır) Bəzi dostlarım zarafatla məni “hərşeyşünas” çağırırdı. İndi niyə bu 
qədər həyəcanlıydım? Qollarımı çırmayıb işə girişdim. Qəzetə göz gəzdirən oxucunun baxışları 
birinci cümlədən ta axrıncıyadək sətirlərin arasında oynamalı, hərdən qıcıqlanıb qaş 
düyünlətməli, damarına yatan fikir olanda başını yellədib köks ötürməli idi. Məsələn, belə: “O, 
Azərbaycan şou-biznesindəki qadınların yalançı əxlaq və tərbiyə maskasını yırtanda keçmişini 
və bu gününü düşünməmişdisə, deməli, indiki faciəsini yaşamaq bu Davudnəfəs qızın “halal” 
haqqıdır”.  
Hiss edirdim, sinəm doludur, kompüterimin köhnəliyini, klaviaturanın nasazlığını eynimə 
almayıb vəcdlə yazıya girişmişdim. Kitabxanadan gətirdiyim materiallardan götürdüyüm sitatları 
jurnalın tarixinə, səhifəsinəcən göstərir, indi Leylanın üzünə duran adamların riyakarlığını qatı 
boyalarla, pafoslu cümlələrlə yazırdım. Mənə elə gəlirdi, bütün gücümü, iradəmi, enerjimi sərf 
etdiyim bu yazıdan sonra həyatımda bir dönüş olmalıydı. Özü axtarıb məni tapmalı, kövrəlib 
qürur hissiylə təşəkkürünü bildirməliydi. Mən də bu ələdüşməz fürsəti qaçırmayıb bir-iki lirik-
sentimental sözdən sonra əlini öpməli, köksümə sıxıb ürəyində gəzdirdiyi, heç kimlə 
bölüşmədiyi hisslərini bitdə-bitdə ovcuma qoydurmalıydım. Çətinə düşəndə dəli kimi otağımın 
emulsiyalı divarlarını, alçaq tavanını köməyə çağırırdım. Bir dam altında yaşamaqdan təsəlli 
tapdığım Selma Hayekin şəklinə göz vurub, yenidən işə girişirdim. Hətta arada vaxt tapıb 
İsmayıl dayıya da baş çəkdim. Əlimi cibimə dürtüb astagəl addımlarla daxmasına yaxınlaşıb kef-
hal tutdum. Gözümə birtəhər dəydi. Kişi elə bil qosqoca mağara adamıydı. Ya mənim başıma 
hava gəlmişdi, bilmədim. Mızıldana-mızıldana əl altdan Leyla haqqında soruşdum. Kal 
baxışlarını üzümə zillədi ki, təzə xəbər-ətər yoxdur. Daş stəkana süzdüyü pürrəngi çayı ucuz 
“mumu” konfetiylə içəri ötürüb, ustufca əkildim.  
Bakının “Çudo Peçka”larında çay süzən ətizəhər, hikkəli qızlara bənzətdiyim payız havasının 
üzü axşama doğru bir az da döndü. Ağaclar əsib-coşub bir-birinin üstünə dartınırdılar. Orta 
məktəbdə oxuyanda sinif yoldaşımın xatirə dəftərinə yazmışdım ki, oktyabr nostalji hisslər 
ayıdır. Adamın sinəsində qərib, kövrək-göyçək duyğular oyadır. İndi Yasamalın tör-töküntülü 
küçələri, yarımçıq göydələnlərində gözlərimi dolaşdıranda rayonumuzun tozlu küçələrini 
xatırlayıb, bir siqaret alışdırdım. Yazını bitirəndə gecədən xeyli keçsə də, siqaretin ləzzətini 
yenidən dadmaq istədim. Gödəkcəmin yaxasını qaldırıb zəncirbəndini hulqumacan çəkdim. 
Özümü yaxınlıqdakı supermarketin şüşəli qapısından içəri salıb bir qutu “Sabrani” almaq yerinə 
düşərdi. Leylanın siqareti sinəmə yaman düşmüşdü... 
* * * 
Səhərim Əsmərin telefondan eşidilən cingiltili, qayğıkeş səsinə açıldı. İsti-ilıq nəfəsini dəstəkdə 
hiss edib bircə “sevgilim” deməsindən yana gündə beş kərə dan yerinin sökülməsini arzulayıram. 
Bir dəfə zarafatla dedim ki, hiss etmişəm, əllidən o tərəfə keçməyəcəm. Sən “sevgilim” deyəndə 
sonuncu“i”-ni nə qədər çox uzatsan, hərflərin sayı qədər ömrüm olacaq. O bu, başında vərdiş 
qalıb. Özü də ərinməyib “i”-lərin sayını yazmaq üçün bloknot ayırıb. Qızın hesabıyla mən indən 
belə 543 il yaşayıb 2552-ci ilin gözəl yaz səhərlərini tarix muzeyində qarşılamalıydım.  
 
Dünənki qəzetləri oxumaq tamam huşumdan çıxmışdı. İki qəzetin manşeti təxminən eyni idi: 
“Generalların müdhiş savaşı”... Neçə gündən bəri rahatlığımı çəkib aparan tapançanı yoxlayıb 
özümü təsəlliyə tutandan sonra qəzetləri vərəqləməyə başladım. Yazılanlara inansaq, ölkənin iki 
nüfuzlu generalı arasında çoxdan başlayan soyuq münasibətlər yaxın günlərdə açıq savaş 
müstəvisinə keçmişdi. Qəzetin özəl mənbəyə isitinadən dərc etdiyi bir səhifəlik yazıda hər iki 
generalın ölkə hüdudlarından kənarda olan dayaqları, böyük biznes şəbəkəsi və muzdlu ordu 
saxladığı haqqında iddialar yer almışdı. “İnformasiya şöbəsi” adından çap olunan məqalədə 
yaxınlarının “Zevs” adlandırdığı generalın hətta PKK ilə əlaqələrindən danışılır, Türkiyənin 
yüksək çinli məmurlarının kütləvi həbsi zamanı “Zevs” dindirilsə də, sudan quru çıxdığını 
yazırdılar. Başqa bir məlumatlı mənbə iddia edirdi ki, generallar arasındakı savaşın tarixi səkkiz 
il əvvələ gedib çıxırdı. Guya “Zevs”in oğlu İtaliyada hüquq təhsili alan zaman Əfqan iş 
adamlarından birinin 450 min dollarlıq maşınını oğurlatdırıb ölkədən çıxarır. Qara Dəniz 
sahillərində türk polisi tərəfindən ələ keçirilən maşın geri qaytarılır və “L.M” adlı ikinci general 
bu haqda yuxarıları məlumatlandırır. Altı ay sonra “Zevsin” ərköyün oğlu Romanın 
diskoklublarında birində erməni qızla tanış olub eşq macərası yaşayır. Hələ bu azmış kimi, bacısı 
Klaranı da məşuqəsi ilə tanış edib, bir neçə həftəliyə İsveç dağlarına xizək sürməyə yollanırlar. 
Bu haqda ilkin məlumatı Ermənistanda millətçi mövqeyi ilə tanınan qəzetlərdən biri yazır və 
dərhal türk, gürcü qəzetləri də öz səhifələrində bu xəbərə səxavətlə yer ayırırlar. Türkiyənin 
“Sabah” qəzetində Klara haqqında geniş araşdırma yazısı dərc etdirən jurnalist Şeyda Özgürün 
məqaləsində deyilirdi ki, “Zevsin” birinci arvadından olan Klara uşaqlıqdan ərköyün təbiətilə 
qohum-qonşu arasında ad çıxarıbmış. Leykozdan dünyasını dəyişən anasını itirəndən sonra 
sarsıntı keçirən qızcığaz məktəbdə dərsləri pozur, müəllimləri ilə yola getmirmiş. 1985-ci ilin 
avqustunda xuliqan uşaqlarla tanış olan 14 yaşlı qızın təzə dostları ilə münasibətləri uzun 
sürməsə də, onların avara həyatına beş ay yoldaşlıq etməli olub və Emin adlı ilk sevgisini də 
burda tapıb. Hətta indiki Milli Bankın yaxınlığında yerləşən zinət əşyaları mağazasından oğurluq 
edərkən onların yanında olub. O vaxtlar “Zevs” olmaq iddiasını yuxusuna gətirməyən cavan 
kapitan qızının hərəkətlərindən qəzəblənib Klaranı möhkəmcə döyür, gün işığına çıxmasını iki 
ay qadağan edir. Türkiyəli jurnalistdən gətirilən sitatda deyilirdi ki, bundan sonra xudbin və kinli 
olan Klara evlərinə gələn müəllimləri söyüb qovurmuş. 1986-cı ilin aprelində özünü balkonun 
divarına çalınmış mismardan asmaq istəyən qızı siqaret çəkmək üçün balkona çıxan 
qohumlarından biri xilas edir. Cavan kapitan da, arvadı da qorxuya düşürlər, hirs-hikkələrini 
birtəhər udub Klara ilə ehtiyatla davranırlar. Qonşuluqda yaşayan qoca psixoloq ər-arvada deyir, 
xuliqan uşaqlarla keçirdiyi həyat tərzi üzündən uşaqda psixi pozğunluq yaranıb; ola bilər, bu, 
yüksək həyəcan və stressin nəticəsində baş versin. Sonrakı günlərdə özünə qapanan zavallı 
qızcığazın ögey anasıyla sözü tez-tez çəpləşirmiş. Elə o ərəfədə anasına “atamla qoşalaşıb məni 
sevdiyimdən ayırdınız” deyir. Klaranın ürəyində sevgidən yarıyan, xoşbəxt olan qızlara qarşı 
dəhşətli kin-küdurət, qəzəb yaranır. Hətta kapitana oğlan doğan analığı atasına nəvaziş, sevgi 
göstərəndə bu mehribanlığı kişi evdən gedən kimi təbiətcə həlim olan gəlinin burnundan 
gətirirmiş. Rəfiqələrinə deyirmiş, o atamın köynəklərinə ütü çəkib əzizləyəndə havalanırdım. 
Getdikcə Klaranın analığı ilə münasibətləri daha da pisləşir. Rəfiqələri, dostları ilə görüşəndə 
südəmər uşağı olan gəlinə nə yolla olur olsun pislik etmək istədiyini deyir. Dostlarından biri 
Zərdabdan Koramal gətizdirir. Klaranın nənəsigilə getmək adı ilə evdən çıxdığı günün axşamı 
xəbər gəlir ki, analığı qorxudan şəkərə tutulub.  
Sonrakı illərdə atasının sürətli karyera uğurlarından doğan imkanları hesabına sözü hər yerdə 
keçən və “qəzəbli dişi canavar” adı ilə çağrılan Klara cavan musiqiçi ilə tanış olandan sonra 
həyatında hər şey yoluna düşür. Amma Şeyda Özgürdən gətirilən sitatda iddia olunurdu ki, 28 
yaşını təzəcə qeyd edən gənc qızın həyatındakı əmin-amanlıq çox çəkmir. 2001-ci ilin 
noyabrında Bakı-Qazax şossesinin 189-cu kilometrliyində dəhşətli yol qəzası baş verir. Axşam 
saatlarında “Kamaz” markalı yük maşını qarşıdan gələn “Volqa 31-10”na çırpılıb maşını yolun 
12 metrliyinəcən yuvarladır. Hadisə nəticəsində sürücü Emin Hüseynov və onun həyat yoldaşı 
Lalə Hüseynova yerindəcə dünyasını dəyişirlər. “Sabah”ın müxbirindən gətirilən sitat: 
”Dəqiqliyinə şübhə etmədiyimiz mənbəmiz deyir ki, həlak olan Emin Hüseynov Klaranın 
uşaqlıq sevgilisi olub. Emin səkkizinci sinifdə oxuyanda onu atıb Lalə adlı qızla tanış olur və bu 
tanışlıq evliliyə qədər davam edir” Qəzet məsuliyyətdən yayınmaq üçün dönə-dönə Şeyda 
Özgürə istinadən yazırdı: “Zevs”dən intiqam almaq üçün Kların bütün həyatı haqqındakı 
məlumatları türk, rus və gürcü mətbuatına general “L.M” ötürürmüş.  
Generalın PKK ilə ilişkilərinə gəldikdə isə, türk təhlükəsizlik orqanlarından mətbuata sızan 
xəbərlərə görə, Abdulla Öcalan kabusunun qara bulud kimi Türkiyə səmasını aldığı vaxtlarda 
“Zevs” terrorçu kürd yaraqlılarının hesabına külli miqdarda pul köçürüb. İddiaya əsasən bu, 
generalın soy-kökünün kürd əsilli olmasıyla bağlıdır. Məqalənin son abzası Generalın ölkədəki 
əməlləri haqdaydı. Rusiyada nəşr olunan “Arqument və Fakt” qəzetinin yazarı Sergey Mışkindən 
gətirilən sitatda qeyd olunur ki, 2003-cü ildə sabiq spikerin ölkəyə dönüşü zamanı onun yolunu 
intizarla gözləyən, hətta yaxınlarına qonaqlıq verən General uğursuzluğa düçar olanda xəbərin 
kənara çıxmamaması üçün yaxınlarına ciddi xəbərdarlıq edibmiş. Polis Polkovnikinə qarşı 
aparılan məlum “Qara kəmər” əməliyyatında yaxasını ələ verən “Zevs” sadiq dostları, çevik 
zəkası və fərasəti hesabına canını qurtara bilir. Sergey Mışkin Klara məsələsinə böyük yer 
verməsə də, iki cümlə ilə hər şeyi ifadə edirdi: “Dişi canavarın bir sözünü iki edən şəxsin adı 
qara siyahıya düşdüsə, demək, altı ay müddətinə ya özü aradan götürülməliydi ya da 
doğmalarının başına min bir oyun açırdılar. Klara adı insanları qara kabus kimi ev-ev, küçə-küçə 
təqib edir.”  
* * * 
14 oktyabr, 2010. Cümə 
Qəzeti köşkdən alıb yazımı birnəfəsə oxudum. Növbətçi redaktor nöqtə-vergülünə 
toxunmamışdı. Evə gələndə İsmayıl dayı ilə rastlaşdım. Daxmanın yanındakı krantda qab-qaşıq 
yuyurdu. Kişinin nimdaş köynəyini, yırtıq qaloşlarını görəndə ürəyim ağrıdı. Leyladan yazdığım 
yazının qonorarını alan kimi kişiyə əməllicə maya qoyacaqdım. Nədənsə, kefi kök idi, girdə 
gözlərini qıyıb gülümsədi. Hal-əhval tutanda lotu qocalar kimi (əstəğfürullah) göz basıb eyhamla 
dedi: 
- Qız səni axtarırdı. Deyəsən, ürəyinə yatmısan. 
- Nə vaxt gəlmişdi?- Tələsik soruşdum.  
- Bir az var. Harasa getdi. Nəsə özünü şübhəli aparırdı. Gözüm su içmədi. Hə, üz-gözünü 
bağlamışdı. Heç mən də tanımadım.  
Dalağım sancdı.  
- Bir söz demədi?  
- Telefon nömrəni aldı. Dedi, zəng edəcəm. Özü məni axtarmasın.  
İsmayıl dayı çay içməyi təklif edəndə əlimi minnətdarlıq əlaməti olaraq sinəmə qoyub evə 
gəldim.  
Deməli, yazı xoşuna gəlib ki, məni axtarır. - Otağımda o baş-bu baş gəzişib çənəmi ovxalaya-
ovxalaya (köhnədən vərdişkaram) düşündüm. İsmayıl dayının sevinməsi, səsinin ahəngindəki 
razılıq məqsədimə çatmaq üçün Leylanın ürəyinə doğru bir addım yaxınlaşmağım deməkdir. 
Madam ki, zəngini gözləməyimi tapşırıb, gözləyərəm, təki xeyirə qənşər olsun. Düzdür, belə 
vaxtlarda səbrimi basıb darqursaqlıq etməmək təbiətimə zidd getmək deməkdir, amma əlac 
nədir, dözməliyəm.  
İşə getmək niyyətim baş tutmadı. Kaş Leyla başısoyuqluq etməyib məni tez axtarardı. Ürəyimə 
dammışdı ki, bu görüşdən sonra nəsə olacaq. Ya xeyir soraq eşidəcəkdik, ya da bəd xəbərdən 
sinəmiz göynəyəcəkdi. Qız nəyə görə özünü başqalarından gizlətməliydi? Dəməli, qara eynək 
taxıb əyninə idman dəbli paltar geyinibmiş ki, tanıyan olmasın.  
Telefonum zəng çaldı. Leyladan zəng gözlədiyim vaxt bu Nəbi Zeynalov hardan çıxdı, bilmirəm. 
Özümü toplayıb işə gəlməmək üçün bəhanə axtardım. Hər ehtimala qarşı bir yalan uydurub, 
kişini inandırmalıydım ki, Leylanın qəfil zənginə hazır olum.  
-Bəli, Nəbi müəllim. 
- Rəcəb, tez gəl redaksiyaya. Vacibdir, tələs! 
- Bir problem var? 
- Ləngimə. On beş dəqiqəyə özünü çatdır! 
Səs kəsildi. Təmkinli, soyuqqanlı adam kimi tanıdığım Nəbi müəllimin həyəcanlı səsi ürəyimə 
qorxu saldı. Nə olmuşdu? Bəlkə yazıdan narazı qalıblar? Qəzetin səhifələrində hansı məsələlərə 
qadağa olduğu gün kimi aydın idi. Bu siyahıya reklam verən qurumlardan başlamış, sponsorlara 
qədər ayrı-ayrı seçilmiş şəxslər başçılıq edirdilər. Əynimi dəyişib evdən çıxdım.  
Nəşriyyatın qapısında bir dəstə şair-köşə yazarı ilə rastlaşdım. Hay-küylə ciddi və yüngül sənət 
haqqında boşbağazlıq edirdilər. Allahın ver günü nəşriyyatın kafesində gödənini araqla dolduran 
bu içiboş avaraları bufetçi ilə yaxalaşan görməyən adama nəşriyyatın kirli divarları, divarısidikli 
tualeti qənim olsun!!!  
Axx, lift yenə işləmir! Lənətə gəlmiş qoca qurğu!!! Pilləkənləri iki-iki qalxıb növbətçi redaktorla 
foyedə qarşılaşdım. Fikirli-fikirli siqaret tüstülədirdi. Üzündə ilan görmüş qadın qorxusu vardı.  
- Nə məsələdir? 
- Bizimki bitdi! 
- Başa düşmədim. Necə, yəni, bitdi? 
- Sənin yazın axırımıza çıxdı. 
- Açıq danış. - Üstünə çəmkirdim.  
- Çingiz müəllim səni gözləyir. Keç, keç içəri!  
Nəbi müəllim məni görüb əvvəlcə baxışlarını yayındırmağa çalışsa da, deyəsən, vicdanı yol 
vermədi. Başını təəssüflə yelləyib bircə “möhkəm ol” deyə bildi.  
Baş redaktorun əsəbi səsi eşidildi. Katibəsi yerində yox idi, yəqin onun üstünə xoruzlanırdı. 
Qapının ağzında dayanıb nəfəsimi dərdim. Ürəkli olmalıydım. Sakit, təmkinli, mədəni 
davranacaqdım. Səsini başına atıb ağzı köpüklənə-köpüklənə danışmaq bu saqqallı nacinsin 
anadangəlmə qanacaqsızlığıdır.  
Qapını açıb salam verdim. İçəri keçmək üçün dəvət gözləyirdim ki, çənəsini üstümə uzatdı: 
- Əə, sənə görə biz qəzeti bağlamalıyıq? - Gözləri qan çanağı kimiydi. Kobud səsi ördək 
qaqqıltısını xatırladırdı.  
- Mən yazımın hər cümləsinə cavabdehəm, Çingiz müəllim. - Sakit-sakit cavab verdim. 
- Cümlə qurmağı dünən öyrənmisən, indi mənə mollalıq edirsən? 
- Mollalığı məsciddə edirlər, redaksiyada yox. Yazımla bağlı nə problem var, deyin, mən də 
bilim.  
- Sən o qəhbənin vəkilisən? - Rəngi qapqara qaraldı. Görünür, qabağımdan yeməməyim 
qüruruna toxunmuşdu.  
- Vəkil deyiləm, ...  
- Elə bil, dünən kənddən qaloşda çıxan kal gədəsən. Bilmirsən, vəziyyət nə yerdədir? Amma 
səndə günah yoxdur. - Üstümə barmaq əsdirdi. - Yazını özbaşına səhifəyə qoyduğuna görə o 
alçağın anasını ağladacam! - Siqaret yandırdı.  
- Çingiz müəllim, yazını mən yazmışam. Xahiş edirəm, növbətçini incitməyin. İkincisi də, 
kimdənsə qorxu-hürkünüz varsa deyin, biz də işimizi bilək. Toxunulmaz adamlar kimlərdi, hansı 
mövzular qadağandır. Özünüzü demokratik göstərib...  
- Kəs səsini əə... Sənə deyilmişdi ki, üç-beş adamdan münasibət öyrənib bir yazı hazırla. - 
Bağırdı. Səsində aslan nərəsi vardı. - Keçmişdə nə olubsa, hamısını eşib çıxarmısan ortalığa. 
Redaksiyaya zəng vurmayan müğənni qalmayıb. Mənə təzyiqlər olub, hədələyirlər.  
- Səbəb nədir?  
- Leylanı müdafiə edən bütün yazılara qadağa var.  
- Kim qoyub bu qadağaları, onu hər yerdə niyə gözdən salırlar? 
- Sən çox şeyi bilməsən yaxşıdır. Bütün etibarını itirmisən.  
Telefon zəngi söhbətimizi yarımçıq qoydu. Nədənsə mənə elə gəldi, baş redaktor xəttin o 
tərəfindəki adamın arzuolunmaz şəxs olduğunu hiss etdi. Rəngi boğuldu, alnını qırışdırıb 
udqundu. Siqaretdən bir qullab vuranda əlinin əsdiyini gördüm. Gen-geniş kabineti, bahalı stol-
stulu, divardan asdığı diplomlar, təşəkkürnamələr elə bil üstünə yeriyəcəkmiş kimi, gözlərini bu 
kağız-çərçivə yığınından çəkə bilmirdi. Siqaretin kötüyünü külqabıya basıb bayırda gözləməyimi 
işarə etdi.  
Nəbi müəllim də dilxor görünürdü. Pəncərənin qarşısında əli qoynunda fikirli-fikirli yarpaqlarını 
toz tutmuş ağaclara, kirli binalara, avtobus dalınca qaçan qarışqa adamlara baxırdı. İstəmirdim 
onunla üz-üzə gəlim, istəmirdim söhbət yenidən açılsın, mənə yazığı gəlirmiş kimi ürək-dirək 
versin. Ehmalca qapıdan çıxıb birinci mərtəbəyə düşdüm. Düşüncələrimdə pərakəndəlik, 
yorğunluq vardı; nəşriyyatın kirli, kədərli, ümidsizlikdən başqa heç nə vəd etməyən qopuq-sökük 
divarları üstümə yeriyir, məftili çıxmış pillələr elə bil dişini ağardırdı. Tanış adamlara rast 
gələndə nəzakət xətrinə zorla gülümsəyib başımı ölüvay-ölüvay tərpədirdim. Caydaq, beyniboş 
polis yenə kiminsə üstünə əsib-coşurdu. Hərdən mənə elə gəlirdi ki, bu böyrütapançalı serjant 
əsrin əvvəlindəki kolxozlaşma dövründən günümüzə yadigar qalıb. Qızılbayraq babasının 
qoçaqlığından danışıb adamları dəng etməkdən başqa heç nəyə yaramırdı. Ərkyana salam-
kəlamımız var. Stolun üstünə qoyduğu “Vest”dən birini götürüb içimi zəhərlədim.  
Bufetdə yenə qələbəlikdi. Kələm dolmasının, bozbaşın iştahqovucu qoxusundan baş çatlayırdı. 
Kənardan miskin və bədbəxt təsiri bağışlayan dişitökük, bığısarı, sərxoş şairlər yenə bir-birini 
tərifləyirdilər. Hiss edirdim, yazını oxuyanlar, məni tanıyanlar başını qovzayıb oğrun-oğrun 
üzümə baxır, nəsə pıçıldaşırdılar. Su alıb bufetdən təzəcə çıxmışdım ki, katibə zəng vurub 
redaksiyaya gəlməyimi istədi. Pillələri qalxa-qalxa nagüman suallar içimi yeyirdi. Şübhə, hürkü, 
narahatlıq, intizar... Görən, Leylanın gününü-gündüzünü zəhərə döndərən kim idi? Mənim 
axırım necə olacaq? 
Katibənin şirin adı var: Narın. Yaxşı qızdır, təzə gələndə utandığından səsi çıxmırdı. Sonralar 
dostlaşdıq. Narının üzündəki ifadədən bildim ki, xoşagəlməz məsələ var.  
- Rəcəb, - səsi xırıldayırdı, gözlərində sonsuz kədər gördüm. - Çingiz müəllim dedi ki, - 
doluxsundu, dodaqları titrədi yazıq qızın. - İndi burda yoxdur... 
- Bilirəm, Narın, məni işdən çıxaracaq. - Əlini ovcumun içinə alıb oxşadım, öpdüm. - Nigaran 
qalma, yaxşı? Nigaran qalma!  
Ehmalca başını tərpətdi. Bir damla göz yaşı yanağı boyu gilələndi.  
- Amma sən ürəyini sıxma. O, səni işdən çıxara bilməz. Gələndə xəbər edəcəm, danış, başqa yerə 
getmə, bizimlə işlə.  
- Gözəl Narın. - Gülümsəyib aradakı ağır ab-havanı yüngülləşdirmək istədim. - Mən o yazını 
yazanda bilirdim belə olacaq. Sənin kimi gözəl dostlarım varsa, mənə hər yerdə iş tapılar.  
Baxdım ki, Narının stolunun üstündə qələm-kağız var. Bunu baş redaktor ərizə üçün 
ayırtdırmışdı. Bəlkə, Narın düz deyirdi, mən axıracan mübarizə aparmalıydım? Düzdür, baş 
redaktor yüz bəhanəylə məni uzaqlaşdıra bilərdi. Məsələn, işdə yol verdiyi nöqsana, peşəsinə 
məsuliyyətsiz münasibətinə, kollektivlə dil tapmadığına görə işdən xaric olunub, vəssalam! 
Amma mübarizə, dirəniş göstərmək axmaq fikir idi. Ən gözəli xətrimi istəyən adamlarla görüşüb 
xoşluqla ayrılmaq və Allahın da baş açmadığı bu redaksiyanın həndəvərinə dolanmamaqdı. 
Ərizəmi yazıb imzaladım. Hiss edirdim ki, sətirdən-sətirə keçəndə Narın necə həyəcanlanır, 
təngnəfəs adamlar kimi sinəsi qalxıb-enirdi. Ağlıma gəldi, əl boyda bir kağız götürüb baş 
redaktora ünvanlanan bir neçə kəlmə yazam. Sonra bu axmaq, sadəlövh niyyətimə gülməyim 
tutdu. Deyəsən, dodağımın altında gülümsəməyimdən Narın duyuq düşdü. 
- Rəcəb, qəribə adamsan, vallah, camaat işdən çıxanda kədərlənir, mənim kimilər üç gün ağlayır, 
sən də gülürsən. Elə bil, maaşını artırıblar.  
- Həyat davam edir, əzizim, sağlıqla qal! - Ərizəni stolunun üstünə qoydum. - Bir də buralara 
gəlmək niyyətim yoxdur, amma dostlarımı unutmaram. - Ürəkdən güldüm. - Əlini ver öpüm, 
üzümə gözəl səhərlər açılsın, - hər gün səhərertə dediyim sözü bir də təkrarladım. 
Növbətçi redaktorla görüşüb üzrxahlıq etdim. Narın məni foyenin sonunacan ötürdü. Sağollaşıb 
pilləkənləri düşəndə Nəbi müəllimin səsini eşitdim: 
- Rəcəb!!! 
Foyenin qaranlığında göründü. Vəhşi ehtirasla siqaret sümürürdü. Heç fikir verməmişdim, əyin-
başı nimdaşdı, ayaqqabılarının burnu gendən ağarırdı.  
- Bilmirəm, niyə belə oldu. - Üzündə qosqoca bir kədər vardı - Səni itirmək istəməzdik. İstedadlı, 
qabiliyyətli oğlansan. Mənim üçün də gözlənilməz oldu. Bilmirəm, Çingiz müəllim niyə belə 
etdi, amma görünür, bizim bilmədiyimiz şeylər var. Soruşdum, demədi. Sənin qabağınca harasa 
tələsik getdi. Yazıya görə onu yaman incidiblər. Deyəsən, səni işdən çıxarmağı da onlar göstəriş 
veriblər.  
Təşəkkür edib əlini sıxdım. Ayrılanda xahiş etdim ki, növbətçi redaktorun işdə qalmasına kömək 
etsin.  
- Səni qaytarmağa gücüm çatmasa da, ondan nigaran qalma, - dedi. 
İşsizlik!!! Ürəyimdə qəribə, anlaşılmaz duyğular oyanmışdı. Nəşriyyatın binasından çıxıb 
avtobus dayanacağında xeyli gözlədim. Hər yan boz-bulanıq, birrəngdi. Yanımdan bir dəstə 
məktəbli keçdi. Tündməcaz, qaşqabaqlı oktyabr günü uşaqların üzündəki təbəssümü 
öldürmüşdü, yağışa düşmüş göyərçin dəstəsinə bənzəyirdilər. Bilmirdim, hara gedim, kimə üz 
tutum. Görən, Leyla evə gələrdimi? Bəlkə, gedib qapısını döyüm ki, bağışla, səbr edə bilmədim? 
Yolun ağına düşüb pay-piyada evə getmək istəyəndə Əsmərdən zəng gəldi. Dərindən köks 
ötürüb bir-birilə qavhaqovda olan suallarına cavab vermək üçün beynimi qurdaladım. Gərək 
işdən çıxdığımı gizlədəm. Həssasdı Əsmər, qəlbiyuxadı, sərçə qanadından lələk düşəndə içini 
çəkir. İşdən çıxdığımı bilsə, gecə qayğıdan-fikirdən yatmayacaq, ağlamaqdan gözləri ərik boyda 
olacaqdı. Güman ki, gecənin bir aləmi zəng edib qüssəli, ölü səslə ovqatımı korlayacaq, 
səhərəcən gözümə yuxu getməyəcəkdi.  
- Xeyir olsun, Leylanı yaman müdafiə etmisən? - Şirin-şirin, bir az da nümayişkaranə istehza ilə 
soruşdu.  
 
- Səninlə razılaşmalı oldum. Gözəl mahnıları var. - Candərdi dilləndim.  
Əsmər Leylanın səsi, mahnıları, sənəti haqqında xeyli danışıb içimi şübhəylə doldurdu. 
Qorxdum ki, onunla görüşməyimdən xəbər tutub, yazdığım sms-dən sonra Leyla ilə 
yatmağımdan duyuq düşər. Amma hardan? Axmaq fikir idi, mümkün deyil. Qəfildən dedim ki, 
darıxıram, səni görmək, qucaqlamaq, əllərini öpmək, dodaq-dodağa dayanmaq istəyirəm. 
Əsmərin həyat, sevgi, ümid dolu səsi bircə dəqiqənin içində bütün qayğılarımı unutdurdu. 
Həmişə belə olur: fikirdən, qüssədən başım çatlayanda, bəzən həyatın sərt üzü məngənə kimi 
gün-güzaranımı sıxanda üz tutası, dərdimi unutdurası tək adam Əsmər olur. Elə sevindi ki! 
Bəzən iş-güc əlindən üç-dörd gün üzümü görməyə tamarzı qalırdı. Belə vaxtlarda qızın içindən 
hayqıran etirazını iliyiməcən hiss etsəm də, üstünü vurmamağı, üzü gözəl günlərə qoşa 
addımlamağın xətrinə susmağı xoşuma gəlir, bəzən kövrəlib boğazımın qəhərini birtəhər 
udurdum. Məni Əsmərə bağlayan ulduz kimi işıqlı neçə-neçə gözəl-göyçək xatirələr var, 
bilsəniz!!!  
- Mənim də sürprizim var, deməyəcəm, yolboyu intizarda qal! 
Avtobusa minəndə hiss etdim, kimsə arxadan qoluma toxundu. Lopabığ, cüssəli adamdı. 
Əynində “Adidas” gödəkcə, ayağında köhnə krassovka vardı. Üz-gözü şaftalı dənəsinə 
oxşayırdı: qırış-qırış. Məğmun, kədərli bir ifadəylə sifətini yazıqlaşdırıb boynunu bükdü.  
- Üzr istəyirəm, məni bağışlayın... Çox üzr istəyirəm, bilirsiz...  
- Buyurun, buyurun, eşidirəm.  
- Mən sizin yazılarınızı oxuyuram. Müsahibələriniz, köşələriniz əvəzsizdir. Elə bugünkünü də 
oxudum. - Gödəkcəsinin cibini eşələyib dörd qatlanmış qəzeti çıxardı. Ardınca bir siqaret 
alışdırıb tüstülətdi. - Leylanın mahnılarını sevirəm, məşhurdu, gözəl oxuyur. İstədim sizə 
təşəkkür edəm ki, onun müdafiə etmisiniz. Məncə... Məncə vicdanı olan jurnalistlər 
susmamalıdırlar. Mən çox istəyərdim ki, onunla görüşəm. Yəqin sizin dostluğunuz var. - 
Gözlərini üzümə zillədi. 
- Yox, bu o qədər də vacib deyil. Əsas odur ki, ... 
- Bəli-bəli, razıyam sizinlə, - kişi cüssəsinə yaraşmayan şəkildə əzilib-büzüldü. Danışanda 
qaşlarını oynadır, hərdən çiynini çəkib boynunu qısırdı. Cır, ciy-ciy səsi boyu ilə tərs mütənasib 
idi.  
- Şad oldum tanışlığımıza. Məni bağışlayın, tələsirəm.  
- Əlbəttə, buyurun, buyurun! Amma bir xahişim var. İnciməyin məndən, xahiş edirəm, ağlınıza 
başqa fikir gəlməsin. Oğlum əsgərdir, görüşməyə gəlmişdim, pulum qurtarıb, rayona qayıda 
bilmirəm. Nəyə imkanın çatırsa, kömək elə! - Kişinin əyilib yazıqlaşan sifəti daha zavallı bir 
şəkil aldı. - Dilənçi deyiləm, vallah, inan! Bilirəm, mənim kimilər indi Bakıda çoxdur. Yox, yox, 
heç vaxt belə etməmişəm. Səni tanıdım, ürək qızdırdım. Atayam da, ata, uşaq üçün narahat 
oldum, neynim, atayam. Sən də ata olanda belə olacaq. 
Ətrafa nəzər saldım. Kənarda dayanan adamlar maraqla bizə tamaşa edirdilər. Əlimi cibimə 
salıb, üç manat pulu kişinin ovcuna basdım. Hökmdar hüzurundaymış kimi, əlini sinəsinə qoyub 
əyilə-əyilə uzaqlaşdı. 
Kişinin arxasınca xeyli baxsam da, heç nə kəsdirə bilmədim. Çiynimi çəkib dərindən köks 
ötürdüm.  
Musiqi Akademiyasının qarşısına yenicə çatmışdım, Əsmər pilləkənlərdə göründü. Bacarsaydı 
qanad açıb uçardı. İpək saçlarını külək sovurub havada oynadırdı. Boyu bəstə, üzü ağ, ahu 
yerişlim mənim! Çatar-çatmaz boynumu qucaqlayıb üzünü üzümə sıxdı. Akademiyanın 
qarşısındakı ağaclıqda boş skamya tapıb əyləşdik.  
- Xoşum gəldi yazından, əladır! - Gülümsəyib şirin-şirin dedi.  
- Elə deyirlər! - Çiynimi çəkdim. Adətən, ədabaz yazıçılar belə poza alırlar.  
- Özü oxuyub, görəsən?  
- İnanmıram.  
- Oxusa, xoşuna gələcək. Bəlkə, sənə zəng vurub təşəkkürünü də bildirdi. Görüşmək istəsə, məni 
də apar. Aparmasan da dərd eləmə, bir-birinizi sevib baş-başa yaşayarsınız, - Əsmər 
nümayişkaranə bir ədayla gözlərini qıyıb yüngülcə istehza etdi.  
“İlahi, bəlkə - bunun hər şeydən xəbəri var?” - Dalağım sancdı. 
- İnanmıram. O hara, mən hara. Deyəsən, buralarda yoxdur. 
- Xaricə gedib?  
- Elə deyirlər. - Gözümü qarşıdakı parkın dərinliyinə zilləyib fikirli-fikirli dedim.  
- Niyə birtəhərsən? - Əllərilə saçımı oxşadı. Demişdim axı, bu qızın hissləri, fəhmi mənim 
başımdan dəqiq işləyir.  
- Ciddi bir şey deyil, yorğunam, yuxusuzam.  
- Sənə nəsə olub, gizlətmə. - Zəndlə gözlərini qıydı.  
Əstəğfürullah! İçimi yenə şübhələr aldı.  
Belə naqolay vaxtlarda Əsmərin ağzını azdırmağın bircə yolu var: saç düzümünü, paltarını 
tərifləyib sentimental, duyğusal sözlərlə gələcək günlər haqqında uzun-uzadı danışmaq, xəyal 
qurmaq, qovuşmaq üçün yorulmadan mübarizə aparmağın mümkünlüyü haqqında fəlsəfi traktat 
üyütmək! Məni bağışlayın, nədənsə, bütün qadınlar mahiyyətcə bundan o yana deyillər.  
Zarafat edirəm. Yaşasın romantika, yaşasın qadın hissləri!!! Rədd olsun, mənim tülkülüyüm!!!  
- Sürprizin nədir?  
Çantasından alabəzək torba çıxardı. Ohoo, nə olsa yaxşıdır? Gilənar rəngli toxunma yun köynək! 
Əsməri mənə bağlayan tellərdən biri hədsiz diqqətli olmasıdır. Qız dilimdən çıxanı çinədanına 
yığıb üç, bəzən beş ay sonra deyir, məsələn, avqustun 29-u filan söhbətimiz olmuşdu. Vay o 
günə, Əsmərə verdiyim sözə əməl etməyəm. Umu-küsünün biri bir qəpik, qaş-qabaq açılmır, 
tikanlı atmacalar hər kəlməbaşı yeri-göyü tutur. Bir dəfə Sahildəki “Çudo Peçka”nın üzüzəhər 
(Elə bil dədəsinin qazancına şərik olmuşdum, cehizi kəm gəlirdi) satıcısından qara gavalı salatı 
almışdım. Əsmərin yanında tərifləyəndən ay yarım sonra hazırlayıb gətirmişdi ki, gec oldu, 
bağışla. Köynək haqqında keçən qışın axır günlərində danışmışdım. Dekabr axşamları düşər-
düşməz pul sarıdan yaman korluğum başladı. Havasatın bu üzüdönüklüyü kəm gəlmiş kimi 
maaşlarımız da azaldı. Qışı iki il əvvəl aldığım köynəkdə çıxarmaqdan savayı yolum yoxuydu. 
Əsmərin təzə köynək aldırmaq istəyini hiss etmək qəlbimdə dəhşətli duyğular oyadırdı. Fevralın 
sonuncu həftəsi beşinci sinifdə oxuyarkən anamın toxuduğu gilənar rəngli köynəkdən danışdım 
Əsmərə. Məktəbə gedəndə hamı - hətta müəlliməmiz də maraqlanardı ki, gözəldi, kim alıb? 
Qürurla, şəstlə deyərdim, anam toxuyub!  
Əlini öpüb ətrafdakı adamlara fikir vermədən Əsməri bərk-bərk özümə sıxdım. Köynək bir yana, 
onun canıyananlığı sinəmə sərin su kimi səpildi. Narın payız yağışı çisələyəndə qız 
duyğusallığından qalmadı. Üzbəüzdəki parkın gözdən uzaq yerində əllərini göyə qaldırdı, 
səmaya qucaq açıb rütubətli payız havasını sinədolusu içinə çəkdi. Qolumu boynuna dolayıb 28 
Mayın səs-küylü, geniş küçələrindən keçdik. Bulvarda yağışdan qorxmayan təkcə sevgililərdi. 
Pişik sərçə güdəntək hər tin-bucaqda cütlükləri pusan əxlaq polislərinin hürküsündən 
həmişəyaşıl kollarının dərinliyinə çəkilib şirin-şirin öpüşürdülər; qızlar ürkək baxışlarla ətrafa 
göz gəzdirib təhlükə olmadığına əmin olandan sonra sinə arıtlayıb rahat nəfəs alırdılar. Nədən 
desəniz mərc gəlirəm: oğlanların özündənrazı ədabaz görkəmlərinin cəsarət və hünərlə qəti 
bağlılığı yox idi. Təzə sevişənlər üçün resept: arxa cibdə saxlanan şax onmanatlıq ictimai asayiş 
qoruyan əxlaq polislərinin göz yumması üçün ən rahat yoldu.  
Sonra Əsmərin gündəlik məişət məsələləri ilə bağlı söhbəti başladı. Ana, ata, qardaş, bibi; ən 
yaxşı diş məcunu, paltar yuyan maşın, “Romantik”ə təzə gələn çanta, “Şuba” salatının resepti... 
Belə vaxtlarda Əsmər gözümdə yumağa dönür. (Guya, Hegel fəlsəfəsini çıxdaş etməliydik?) 
Bulvarı ayaqdan salıb yorulanda beynimdə olan tək adam Leylaydı. Nədənsə ürəyimə dammışdı 
ki, bu gün onunla görüşsəm, çox şey qazanacam, ürəyimdə yığılıb qalan suallara, nagümanlığa 
cavab tapmaq çətin olmayacaq.  
 
İt və fahişə 
“Kədərli adamın hirslənməyi xeyirlidir.  
Belə olanda o, nifrətdən azad olur”. 
Samuel Bekket, “Malloy” romanından  
Əsmərdən ayrılıb birbaş evə gəldim. Şər təzəcə qarışırdı. Yorğun, qüssəli, narahatdım. 
Tapançanı əlbəəl yoxlayıb yerində olduğundan arxayın düşdüm. Adamın ağlına min cür fikir 
gəlir. Pəncərədən boylanıb ətrafı gözdən keçirdim ki, içimdəki nigaranlığı ovundurum. Əl boyda 
dəmir parçasının ilan kimi ağır zəhmi adamı uzaqdan üşəndirir. Görəsən, bu işlərin axırı necə 
olacaq? Allah bilir, indiyədək neçə dəfə bu sualı özümə vermişəm. Çarpayıda uzanıb əllərimi 
başımın altında cütlədim. Bu gün olanlar dəqiqəbədəqiqə gözümün qarşısında canlandı. İşdən 
çıxmağımın axırı yaxşılığa doğru deyildi. Bir tərəfdən də yaramaz pulsuzluq... Yaxşı ki, ehtiyata 
100 manatım vardı. İş tapanacan birtəhər dolana bilərdim. Allahdan gizli deyil, bəndədən niyə 
sirr olsun: bayramqabağı Əsmərə nişan göndərmək istədiyimi demişəm; 1 ildən çoxdur üzük 
üçün qəpik-qəpik pul düzəldib “Dəmirbank”dakı hesabımda 300 manat toplamışam. Vədə 
yetişənəcən 100-150 manatıma da qənaət edə bilsəm, çətinliyim olmaz. Nədənsə, Əsmərlə bağlı 
gözəl günləri xatırlayanda anam gözümün qarşısından çəkilmir. Anam, gözəl anam!!! Xatirəni 
ürəyimdə tikan kimi yaşadıram! Hərdən qəhərlənirəm, bəbəklərimi yaş tutur, yanağımın nəmini 
köynəyimin qoluna hopdurandan sonra canım toxtaqlıq tapır.  
Nənəm həmişə deyərdi ki, balalarımın içində əfəli Mirvaridir. Dili yox, ağzı yox; ac saxlasan 
dillənib deməz ki, ağzıma bir tikə çörək salım. Zənnim məni aldatmırsa, xalamdan eşitmişəm: 
Mirvari dörd yaşınacan cücədən qorxub. Ağlım kəsəndən anamı üstümüzdə əsən görmüşəm. İki 
bacımı, (indi ərdədilər) bir qardaşımı özünə oxşada bildi - lal-dinməz; mən atama çəkdim - 
diribaş, çevik, tutduğundan dönməyən. 1998-ci ildən anam ürək ağrılarından şikayətlənirdi. 
2005-ci ilin sentyabrında üstünə təcili yardım gətirdik. Sinif yoldaşım var - İlqar, indi də 
zəngləşirik, əlinə pul düşəndə yanıma gəlir ki, diskotekada pivələnib mənə qız seçək (Ay 
cüvəllağı). Mənim kimi bəstəboydu, bizə oxşar demək azdı, elə bil, bir almanı iki bölübsən. Uşaq 
vaxtı İlqarla o qədər qapışmışıq. Əmisi həkimdi İlqarın, rayonda şəfa vermədiyi xəstə 
qalmamışdı. Xəstəxananın foyesində İlqarla dalğın, fikirli gəzib siqareti-siqaretə caladığımız 
günlərin axşamı yuxu gözümdən qaçaq düşər, fikirdən-qayğıdan səhərəcən sinəm göynəyərdi. 
Bilirdim: anamın nisgilli gözlərindən tökülən qos-qoca nigaranlıq bizə görədi. Nə yaxşı 
bacılarımın nişan konfetini qohum-qonşuya özü payladı, toylarında qol götürüb oynamaq nəsibi 
oldu. Elə bil, səhərə çıxmayacağından duyuq düşmüşdü bədbaxt: qoluma girib həyət-bacanı 
gəzdi, çiçəkləyən şaftalı ağacının altında boynumu qucaqladı ki, ana qurban, Rəcəb, uşaqlarımın 
hamısından ürəyim sahmandı, bircə sənnən nigaranam. Özündən muğayat ol, heç kimlə işin 
yoxdur, pis zamandı! Anam ölən gün bizdən çox həyət-bacanın toyuq-cücəsi yetim qaldı. Hinin 
qapısı günortadan keçmiş açılar, bir ovuc dənə cumub doymayanda çinədanları boş-boşuna səs-
səsə verərdilər. Bacılarım gedib-gələ bilməyəndə üs-üstə qalaqlanan bulaşıq qab-qaşıq, kirli 
paltarlar, yuvadakı yumurtaların zığı-pılçığı anamın isti-ilıq nəfəsinin evdən çəkilməsinin 
dəhşətini bizə anladardı. Evin arxasına çəkilib uşaqlığımın kövrək-göyçək xatirələrini bətnində 
saxlayan yepyekə çay daşının üstündə oturar, siqaret tüstülədərdim. Atam görəndə özünü o yerə 
qoymazdı, şaftalı ağacının altına çəkilib ağlayar, yanağının nəmini oğlanlarından gizlədə 
bilməyəndə barmağının ucunacan utanardı. Anamın ili çıxmamış kişinin bədənində ağrılar 
başladı; dava-dərman, tükəçarə, sanatoriyalarda kurs-kurs müalicələr hədər getdi. Həkimlər kəsə 
demişdilər: evlənsən, yaxşı olar! İli yola salandan altı ay sonra bacım gəldi ki, yalan-gerçək, 
anamı yuxumda görmüşəm, deyir, Pənah tək qalmasın, halallığın verirəm. Altı ay lazım oldu 
kişini yola gətirək. Böyük bacım diribaş çıxdı. Qonşularındakı qarımış qızın əlindən tutub 
evimizə gətirdi: atama həyan olsun. O çağdan neçə il keçib, amma mən qulluğumu kəniz kimi 
tutan bu zavallı və bədbaxt Allah bəndəsinə bircə xoş söz deyə bilməmişəm; adını çağıranda 
səsimdə həmişə bir hikkə, kin-küdurət olub: Səlminaazzzz!!!  
Əsmərin toxuduğu köynəyi geyib güzgünün qabağına keçdim. Əlaydı, vallah, lap eşşəyə palan 
yaraşan kimi. Qolları, çiyinləri, ətəyi... elə bil əynimə biçilmişdi. Köynək var adamı cüllütə 
oxşadır, bu eləsindən deyildi; sinəmin, çiyinlərimin əzələləri gendən çağırırdı. Saçıma daraq 
çəkib şeşələndim: yox, göz dəyməsin, pis deyiləm, boy-buxun, yar-yaraşıq məndə; özüm də 
ölkənin adlı-sanlı, məşhur müğənnisiylə sevişməyə iddialı... Və comərdtəki boynuma almaqdan 
çəkinmirəm, beynimi məşğul edən tək fikir buydu: görən, kişi kimi Leylanın qəlbinə xoş 
gəldiyimdən mənimlə yatağa girməyə razılıq verdi, yoxsa əlacsızlıqdan?!  
Nigaranlıq kürkümə birə salmışdı. Otaqda nə qədər ora-bura getmək, siqaret tüstülətmək olar?! 
Birbaş Leylanın evinə yollanıb qapını döyəcəm ki, bağışla, səbrimi basa bilmədim. Evdən 
çıxmaq istəyəndə üzbəüzdəki binanın tininə bərkidilən projektorun gur işığında daxmama sarı 
gələn qaraltını gözüm aldı. Kölgəsini qabağına qatıb yeyin addımlarla irəliləyirdi. Gözüm məni 
aldatmırdısa, əlində telefon vardı, nəsə qurcalanırdı. Ürəyimə damdı: bəlkə Leyla ola?! İsmayıl 
dayıya demişdi məni axtarmasın, özüm zəng vuracam. Amma çətin ağlım kəsir ki, zəngsiz-
filansız durub yanıma gələ. Çıraq yanan vaxt olsa da, çöl-bayırdan əl-ayaq tam kəsilməmişdi, 
işdən gec çıxan, yolda yubananlar acqarına şam yeməyinə tələsirdilər. Bu çağda tək başına yolun 
ağına düşüb gələrdimi, yəni?!  
Telefonuma sms gəldi. Oxudum. Dəhşət. İçimi çəkə-çəkə qalmışdım. “Mən sənə demişdim, axı, 
indi heç kimə güvənmək olmur. Riyakarlıq etməyin kimə lazımıydı? Siqareti halal edirəm, amma 
məsələ bunda deyil. Nə isə... ”. Bir göz qırpımında beynimdən min cür fikir keçdi. Lənətə 
gələsən, bu siqaret hardan çıxdı? Evə girən kimi qutunun üstünə cummuşdu? Lap tutaq ki 
belədir, içi acı tüstüyə tamarzı qalıb yanırmış. Yaxşı, sayını hardan bilirdi? Demək, siqaret 
çəkdiyimdən xəbər tutandan sonra tapançanın yerində olub-olmadığını yoxlamışdı. Sonra topa 
açarları incələmək gəlirdi...  
Qapı döyüldü. Aramla, incə-incə, ustufca... Bu, qadın əliydi. Taxta, sarımtıl boyası qabıq verib 
tökülən qapı cırıltıyla açıldı. Uzaqdan gələndə gözüm məni aldatmamışdı... Leylaydı! Qara 
eynək, başında papaq, tünd göy köynək geymişdi. Eynəyini alnına qaldırdı. Qaşlarını qadına 
yaraşmayan tərzdə düyünləmişdi. Üz-gözündəki zabitəli, zəhmli ifadədən hürkdüm. Bir-birimizi 
birinci dəfə görürmüş kimi başdan-ayağa süzdük. Oktyabr səması kimi qapqara, qaşqabaqlı idi. 
Nə olub görən? Beynimdən keçirdim. Onun bu acıqlı, ədabaz görkəmi ürəyimə hədsiz qorxu 
salmışdı.  
- Bəlkə, içəri dəvət edəsən? - Kirpik qırpmadan gözümün içinə uzun-uzadı baxdı. Elə bil 
yuxudan ayıldım, diksinib gülümsəməyə çalışdım. 
- Buyur, gəlişinə şad oldum. 
- Yenə yalan danışırsan, başa düşmürəm, axı, bu əclaflıq nə üçündür?  
“Əclaflıq?” - Udqunub dillənmədim. Daha doğrusu, nədən başlayacağımı kəsdirə bilməmişdim. 
Bircə “xoşgəldin” deməyə cəsarətim çatmışdı, onda da səsimi içimə qısmışdım, elə bil quyudan 
eşidilirdi. Leylanın gözümün içinə baxa-baxa məni təhqir etməsi qüruruma toxunmuşdu. Hiss 
edirdim, əzalarıma hərarət yayılır.  
- Niyə qanın qaradır, elə bil acıqlısan?  
- Bəlkə, atılıb boynuna sarılmalıyam? 
- İsmayıl dayı dedi, Leylanın kefi kökdür. Sevindim ki, demək, hər şey yaxşılığa doğrudur.  
- Bekara, sevinməli heç nə yoxdur. Sənə ürək qızdırmışdım, əvəzində evimdən oğurluq etdin. 
Daha doğrusu, bu oğraşlıqdır. Başa düşdün? - Qız gözlənilmədən üstümə səsi çatan qədər 
bağırdı. Boğazının damarları gərilib pırtlamışdı. Hirsdən dil-dodağı əsim-əsim əsirdi.  
Bir ağlıma gəldi ki, ona deyim sakit, təmkinli olsun. Fikrimdən daşındım. Belə hallarda ağlı 
başında olmayan adamlar daha da coşur, onları sakitləşdirmək əsl məşəqqətə çevrilir. Ortalığa 
sərin su səpmək üçün daha münasib yollar tapmaq olardı. Bunun ən yaxşısı etiraz etmədən, hər 
şeyi günahkarcasına öz boynuna götürməkdi. Dəfələrlə sınamışam, sonrakı gedişatda hər şey 
adamın ürəyincə olur. Sanki ovsunçusan, qarşındakı insanın hisslərini istədiyin sayaq idarə 
etmək su içmək qədər asan olur.  
- Razıyam, - dedim, - belə etməməliydim. Düzünü deyim ki, qarşında vicdan əzabı çəkirəm.  
- Yaxşı ki, səhvini boynuna götürürsən. Amma bilmək olmaz, səninlə çox ehtiyatlı olmaq 
lazımdır.  
- Mən verdiyim sözün üstündə durdum. - Yazını nəzərdə tuturdum.  
- Elə bilirsən, - səsini yenidən qaldırdı. Bu dəfə hirsi-hikkəsi açıq-açığına adamın əsəblərinə 
toxunurdu, - sənin üçün hər şey yaxşı olacaq? Sənə xəbərdarlığımı etmişəm. Başın bəla çəkəndə 
məndə günah görmə. - Oğrun-oğrun evin künc-bucağına göz gəzdirdi. Güman ki, tapançanın 
yerini öyrənməyə çalışırdı.  
- Bir sağ ol düşmür? - Ortadakı ağır ab-havanı mülayimləşdirmək üçün səsimə həlimlik qatıb 
gülümsədim.  
Dillənmədi. Köks ötürüb pəncərədən bayıra boylandı. Üzbəüzdəki binanın tininə bərkidilən 
projektorun işığında çəpəki yağış damlaları oynaşırdı. Yasamalın səs-küylü küçələrinə sakitlik 
çökmüşdü. Külək qıy çəkib coşur, bir-birinin üstünə dartınan ağacların, ulayan yiyəsiz itlərin səsi 
eşidilirdi.  
 
- Düzünü bilmək istəyirsənsə, sənin yanına iki şey üçün gəlmişəm.  
- Maraqlıdır! - Gözümü ağzına zillədim. 
- Əvvəla, axşam götürdüyünü bu dəqiqə qaytar özümə. 
Uzun-uzadı gözümün içinə baxıb deyəsən, məndən hərəkət gözləyirdi. 
Tərpənmədiyimi görəndə köynəyinin sağ cibindən “kent”, alışqan çıxarıb arın-arxayın siqareti 
odladı. Qəsdən dillənmədim ki, danışmağına ara verməsin. Bu, həm də Leylanın mənimlə hansı 
şəkildə raftar edəcəyini öyrənmək məqsədi güdürdü. Amma hiss edirdim, içinə yığılan qəzəb 
vulkan kimi püskürməyə bəhanə gəzir.  
- Başa düşmədin? Təkrar edirəm, axşam götürdüyünü qaytar özümə! 
Hikkəylə üstümə çəmkirdi. Gözlərində yalquzaq vahiməsi vardı. 
Boynuma alım ki, üşəndim, çox üşəndim.  
- Qaytaracam, Leyla... 
- Qaytaracam yox, bu dəqiqə, elə bu dəqiqə qaytar!- Stolun üstündəki çay fincanını qapıb üstümə 
tolazladı. Bu qəfil, ağılsız hərəkətini gözləmədiyimdən üstümə şığıyan fincandan yayınmağa 
ləngidim. Xoşbəxtlikdən zərbə başımı yox, çiynimi tutdu. Fincan yerə düşüb dörd bölündü. 
- Qaytaaaarr!!!... - Siqareti yerə atıb vəhşi bağırtıyla üstümə yeridi. Təngnəfəs adamlar kimi 
tövşəyirdi. Rəngi qapqaraydı. İki addımlığımda dayanıb gözlərini üstümə bərəltdi.  
- Qonşular var, ayıbdır. Sakit ol, eşitsələr, sənə ziyan gətirər.  
- Tfu sənin üzünə, şərəfsiz! - Üz-gözümə yayılan tüpürcək damcılarından iyrənsəm də, səbrimi 
basdım. Hardasa möhkəmcə içmişdi, ağzı alkoqol qoxurdu. 
- Leyla, dedim ki, səhvimi boynuma alıram. Götürdüyümü də qaytaracam. Səbrin olsun! İkincini 
de, sakitcə söhbət edək - Əlindən tutmağa cəhd etsəm də, qolunu ikrahla geri çəkib dişlərini 
yenidən üstümə qıcıdı.  
- Sən, deyəsən, mənimlə oyun oynayırsan, hə? Sənə göstərərəm başqasının evindən oğurluq 
etmək nə deməkdi.  
- Özün bilirsən, bu oğurluq deyil. Sənin xeyrinədir. 
- Mənim dərdimi çəkməyin lazım deyil, başa düşdün? - Sifətimdə şillə açıldı. 
Ardınca çiynimi yumruqlamağa başladı. Qolundan tutub az qala yalvara-yalvara sakitləşməyini 
istəyəndə bir az da coşurdu. Boyun-boğazımda uzun dırnaqlarının ağrısını hiss etdim. Başqa 
yolum yoxuydu. Qolumun qüvvəsini işə salıb qızı özümdən kənara itələdim. Yüngülcə həmləylə 
stula yıxılıb zarıdı. Zibilə qalsın, stul elə bil amana bəndmiş, döşəmənin çürük taxtasının 
üstündən çəkilən DSP-dən dəhşətli gurultu qopdu; elə bil bu xaraba daxma bombardman 
olunmuşdu. İkinci peşmançılıq bu tərəfdən başımın üstünü aldı - Leylanın qolu divara dəyib 
sıyrılmışdı. Yaranı ovcunun içinə alıb, üz-gözündə qorxunc, dəhşətli ifadələr, elə hey zarıyır, 
ağlayır, durmadan ufuldayırdı. Qorxdum ki, qonşu-bacadan kimsə səs-küyə gələ, bu həngaməni 
görəndə el-aləmə car çəkə, məzhəkə üçün sino gedən millət içəri doluşub Leylanı görəndə 
ayaqlarından yerə mıxlanıb qalalar.  
Bu çılğın, ağılsız hərəkətimdən peşman olub bilmirdim nə edəm. Qorxudan ürəyim şiddətlə 
döyünürdü, elə bil bu dəqiqə sinəmi parçalayıb ayağımın altına düşəcəkdi. Üzr istəmək, 
yalvarmaq bahasına olsa da, şirin dilimə salıb Leylanı sakitləşdirməliydim. Çarə yoxdu, ən 
alçaldıcı sözlərlə qabırğalarımı yağlasa da, dözməliydim. Qolundan tutub yerdən qaldırmaq 
istəyəndə əlimi hikkəylə geri itələdi. 
- Alçaq, sən həddini aşdın, it kimi peşman eləyəcəm səni, darıxma. Bu dəqiqə polisə gedirəm. - 
Ayağa qalxıb qapıya sarı meylləndi. - Mən onsuz da hər şeydən bezmişəm. Səni də biabır 
edərəm, ağlın başına gələr, oğraş!  
Əlini qapının dəstəyinə atmaq istəyəndə onu arxadan qucaqladım. Saçlarından gözəl ətir qoxusu 
gəlirdi. Bədəninin isti-ilıq hərarəti hisslərimi qıcıqlandırdı.  
- Əlini çək əclaf, əlini çəəəkkk!!! - Bağırtısından üşəndim.  
- Əlini çək, çək, çək, çəəəkkk!!!  
Qorxdum qəzəbdən ağlını itirə. Sudan çıxmış balıq kimi qollarımın arasında çırpınır, dodağının 
altında məni söyüb, təhqir edirdi. Əxlaqsızlığın, tərbiyəsiz həyat tərzinin saatbasaat canına 
hopduğu bu söyüşlərdən gün kimi aydın görünürdü. Arada vaxt tapıb ikinci dəfə lomba ilə 
üzümə tüpürdü də. Küçələrdə, bazar piştaxtaları üstündə böyümüş tüfeyli uşaqların gündəlik xırd 
elədiyi ən qatı, alçaldıcı söyüşləri birtəhər içimə ötürüb dözürdüm. Deyəsən, qollarımın 
arasından çıxa bilməyəcəyini yəqin edib sakitləşdi. Sevindim. Ürəyi şiddətlə çırpınır, kəsik-kəsik 
nəfəs alırdı. Qollarımın boşaldığını hiss edəndə gücünü topladı. Dartınıb əlimdən çıxan kimi 
stolun üstündəki stəkana əl apardı. Əlinin yuxarı qalxması ilə başımdan dözülməz ağrı qopdu. 
Tökmə şüşədən olan çapma stəkandı. Gözüm qaranlıq çaldı, hiss etdim ki, dizlərimin taqəti 
çəkilir, huşdan getməyin bir addımlığındaydım. İşıqlı daxma gözümdə zülmətə döndü. Gücüm 
pəncərəni zərblə itələməyə çatdı. Soyuq hava üz-gözümə dəydikcə ağlım özümə qayıtdı. Bu 
qancıq, dəvə kimi kinliymiş, həyasızlığından əl çəkməyib utanmaz-utanmaz üz-gözümü 
şillələyirdi. İlahi, bu qəzəb, əsəb, hikkə hardandır bu adamda? Dəhşətə gəlmişdim. Qulağımın 
dibində qanın ilıq hərarətini duydum. Səbrli adammışam, özümü bu qədər dözümlü, iradəli, 
əzmkar bilmirdim. Leyladan təkrar-təkrar sakit olmağı xahiş etsəm də, vecinə almırdı. Əvəzində 
anamı söydü. Bu söyüşün ağırlığı başımın zoqqultusundan daha pisdi. Bir qadının ünvanına 
deyilən ən təhqiramiz söyüş hansıdısa, anamın ruhunu belə alçaltdı. Şillənin biriylə ürəyim 
soyumadı, ikincisi, üçüncüsü açıldı. Ayağımın altında zarıyır, yalvarırdı. Dizlərimi qucaqlayanda 
ayıldım. Gözünün yaşını şalvarımın ətəyinə hopdurub elə hey hönkürür, səsindəki acizliyi, 
çarəsizliyi iliyiməcən hiss edirdim. İndən belə əsib-coşmağın, qəzəb girdabında vurnuxmağın 
mənası yoxuydu. Bir az ağıllı olub hirs-hikkəmi boğmaq ən yaxşısıydı. Başımdakı küt zoqqultu 
getdikcə şiddətlənsə də, bu ağrılara tablaşmaq gücümə bələdiydim.  
Döşəmənin üstünə çöküb çiyinlərini qucaqladım. İsti nəfəsim, məhrəm səsim boyun-boğazına 
yayıldıqca xoşallandığını hiss edirdim. Bircə bu zəhrimar hıçqırtı ara versəydi, Tanrım! Anasını 
itirən kimi əlacsızlığın dəhşətini sinəsinə sığışdıra bilmirdi.  
- Leyla, hər şey arxada qaldı, unut getsin.  
Başını sağa-sola yelləyib bir az da ürəkləndi, gözünün yaşı çənəsində purçumlanırdı. 
Barmaqlarımın ucunu üz-gözündə gəzdirdim, dağınıq saçlarını qulağının dibinə bənd edib, 
yanağının nəmini quruladım.  
- Niyə mənim zülmümü artırırsan. Hardan sənə rast gəldim? - Səsində ölü qüssə, dözülməz 
peşmançılıq vardı.  
- Doğrudan belə fikirləşirsən? Əksinə, başa düşməlisən ki, mənim sənə ancaq köməyim dəyə 
bilər.  
- Niyə icazəsiz evimə girdin? Sənə kim demişdi ki, məndə tapança var?  
- Sən özünü şübhəli aparırdın. Tapançanı yerə salandan sonra bunu bilməyə nə var?  
- Mən yaşamaq istəmirəm, Rəcəb, başa düşürsən? Sən mənim əzablarımı artırdın. O yazıya görə 
sənin axırına çıxacaqlar.  
- Bir sağ ol düşmür? - Gülümsədim. Boynunu qucaqlayıb üzünü üzümə sıxdım.  
Deyəsən, təsirləndi. Qollarını belimə dolayıb başını sinəmə sıxdı. Beləcə səssiz, sakit dayandıq. 
Saçlarımda quruyan qana əli toxunanda elə bil diksindi. Cib yaylığını nəm edib saçlarımın 
arasında qaxaca dönən qanı təmizlədi.  
- Rəcəb, bir şey soruşmaq istəyirəm. 
- Soruş, eşidirəm.  
- Sən doğrudan hər şeyi təmənnasız edirsən?  
Ürəyimdə kök salan gizli niyyətimə təmənna demək olarmı? Bu yalnız mənim gələcək 
uğurlarımdan (bəlkə uğursuzluqlarımdan kim nə bilir?), üzü gözəl günlərə cığır açmağımdan 
yana qəlbimdə aşıb-daşan xoşməramlı məqsəd deyilmi? İşimi bundan ötrü itirmədimmi?  
- Əlbəttə! Mən həmişə sənin yanında olacam.  
- Bura həm də yazıya görə gəlmişəm; sənə təşəkkür etməyə. Yaxşı yazmışdın, oxuyanda ürəyim 
dağa döndü, qəhərləndim. Tənqidlərinlə də razıyam. Mənim günahlarım, ağılsızlıqlarım çox 
olub. Hər şeyə görə peşmanam. Bilmirəm, həyatımda olan bu boşluqları doldurmaq indən sonra 
mümkündümü? Hər şeyə görə çox sağ ol! Amma düzünü bilmək istəyirsənsə, qəzəbim 
soyumayıb. Səni hələ də günahkar gözündə görürəm. Dostların əclaflığına, yaxınların 
xəyanətinə, hər gün telefondan eşitdiyim hədələrə dözə bilmirəm. İsmayıl dayının yanına 
gələndə özümü üzügülər göstərdim. Qoca kişidi, istəmədim hiss edib nigaran qalsın. Mənim 
xətrimi çox istəyir.  
- Bu siqaret məsələsi hardan çıxdı?  
Güldü. Şirin-şirin.  
- Heç ağlına da gəlməzdi, hə? Axır vaxtlar siqareti tərgitmişəm. Düzdür, indi bunun əvəzinə çox 
içirəm, amma belə daha yaxşıdı. Siqaret sinəmi zəhərləmişdi, özümü çox pis hiss edirdim. 
Evdəki qutuların içində neçəsi var, əzbər bilirəm. Günə üç dənəsi bəs edir. “Sabrani”nin biri 
azalmışdı, deməli, bu ancaq sənin işin ola bilər. Evin üç cüt açarının birini görməyəndə şübhə 
yerim qalmadı.  
- Səni bu qədər qəzəbli, çılğın bilməzdim. Elə bil ağlın başından çıxmışdı.  
- Əsəblərim pozulub. Bağışla, üzr istəyirəm.  
Hardansa ürəyimə doldu ki, Leyla ilə dodaq-dodağa dayanıb doyunca öpüşüm. Ehtirasdan 
gərilən bədənim, xumarlanan gözlərim Leylanın hisslərini alovlandırmalıydı. Küləkli oktyabr 
axşamında dar-düdük daxma ola; ömrünə-gününə naxış salmayan bəxtin-taleyin bu gözəl gündə 
qarşına ağmaya xanım çıxara... Srağagünkü tamarzılıqdan hisslərim zədə almışdı, bu gün əvəzini 
çıxsam, əla olardı. Ağzı içki qoxuyurdu, əynindəki papaqlı köynəyi, dar cinsi şalvarı 
soyundurmaq çətin olacaqdı, amma nə ziyanı?  
Zənnimdə yanılmamışdım. Bəbəklərində sirli-sehirli ifadələr göründü. Mən bilmirdim bu, 
hisslərinə sahib çıxa bilməyən bəxtsiz bir qadının sərhəd tanımayan ehtirasıydı yoxsa taleyindən 
qisas almaq hikkəsi? Düzünü bilmək istəyirsinizsə, içimə dolan hürkü, canımı saran xof bu gözəl 
dünyanı başıma uçurmuşdu. Adam nə qədər boşboğazlıq edər, fərasətsiz olar ki, ikicə günə 
yatağacan özünü sevdirən qızın ürəyindəkiləri öyrənə bilməsin? Dəfələrlə xatırlatsam da, dönə-
dönə bu sualı özümə versəm də, qorxunc müəmma cavabsız qalmışdı: mən öyrənməliydim ki, 
onun gününü-gündüzünü zəhərə döndərən hansı qüvvədi? Qadındımı, kişidimi?  
- Nə gözəl köynəyin var? - Əlbəttə, bu o deməkdi ki, sevişmək niyyətini saxla özünə. Ürəyimə 
gəldi ki, Leyla artıq mənə bel bağlamır, birinci günkü qəlbiyuxalığı ona dərs olub. - Deyəsən, 
kimsə əllə toxuyub. 
- Sevgilim. - Qürurla dedim. - Bu gün gətirib. - Əsmərin mənə olan sonsuz inam və etibarının 
qarışılığında ona sədaqətsizliyimdən, nakişiliyimdən yaman utandım.  
- Ooo, sənin sevgilin də var? - Qaşlarını qaldırıb təəccübləndi. - Adı nədir? 
- Əsmər, - dedim.  
- Hiss olunur, səni çox istəyir. Soyuqlar düşən kimi qayğına qalıb.  
- Altı ildir bir-birimizi sevirik. Yazda barmağına üzük taxacam. 
- Ona tez-tez xəyanət edirsən?  
Ay fahişə!!! (üzr istəyirəm) Bilirəm, eyhamın hansı səmtdəndir.  
- Yaxşı-yaxşı, qızarma, nə yaman utancaqsan. - Şaqqanaq çəkib güldü. Elə bil on dəqiqə əvvəl 
gözünün suyunu ətəyimə hopduran bu deyildi. Amma eyb etməz, əsas odur ki, kefi kök olsun, 
bu, mənim xeyrimədir. Leyladan işim keçməsəydi, deyərdim, məndən yana Əsmərin atılan 
dırnağı deyilsən, bunu bil! Amma bu nəyi dəyişirdi ki?! Ağzımvaylıq etmək yaramaz, dilimi 
qarnıma qoyub lal-dinməz işin gedişatını gözləməliydim. 
- Leyla, srağagünkü hadisəni unutmamısan ki?  
- Bilirəm, nəyi öyrənmək istəyirsən.  
- Biz oturub ətraflı söhbət etməliyik.  
- Tapançanı qaytarmaq şərtilə.  
-Mənə inanırsansa, tapançadan nigaran qalma. Elə bil öz evindədir.  
Susdu. Bu o deməkdi ki, razıyam.  
- Tapançanı görmək istəyirəm. Selma Hayekin şəklini kənara çəkib ilan kimi zəhimli silahı 
çıxardım. Mənə elə gəldi ki, tapançanın xofundan diksindi. 
- Sənə rast gəlməsəydim, dünən bu tapança qanımı axıdacaqdı.  
- İncimə, elə soyuqqanlı deyirsən, qeyri-ciddi görünür. Adama elə gəlir, ölümü şou proqramlarla 
dəyişik salırsan. Buna artistlik demək daha doğru olar.  
- Axı, bundan sonra mənim yaşamağım kimə lazımdır. Özümə əzab verirəm. Ölüb qurtarmaq ən 
gözəlidir. 
- İntihar edənləri Tanrı da bağışlamır.  
İstehza ilə gülümsədi. 
- Bəlkə, dua edəsən, Tanrı yerimi cənnətlik etsin?  
Tapançanı qaytarıb yerinə qoydum.  
- Dua edərəm. Tanrı bağışlayandır.  
- Fahişəni də?  
- Hər kəsi, - dedim. - Sənə bir əhvalat danışım. - Yaddaşımı arıtlayıb Həzrəti Mövlanadan nəql 
olunan rəvayəti xatırladım - Bir fahişə yolda gedərkən çöl itinə rast gəlir. Susuzluqdan yazıq 
heyvanın dili damağına yapışıbmış. Fahişə ayaqqabısına bir parça bağlayıb ən yaxınlıqdakı 
quyudan köpəyə su çəkir. Ertəsi gün bir sufiyə rast gəlir. Sufi qadını görər-görməz əlini götürüb 
hörmətlə öpür, ona Tanrıdan dualar edir. Fahişə təəccüblənib utanır. İndiyəcən kimsə onun əlini 
öpməmişdi ki! Əksinə, insanlar onu təhqir edib alçatmaqdan həzz alırmışlar. Səbəbini soruşanda 
Sufi deyir: “dünən sən o susuz qalmış itə səmimiyyətlə şəfqət göstərdin. Tanrı elə ordaca bütün 
günahlarını bağışladı. Qardan paksan indi...” 
- Nə gözəldir! - Xırıltılı səslə dedi.  
- Əlbəttə, çox gözəldir. Yaşamaq, mübarizə aparmaq, hər şeyin gözəl olduğuna inanmaq 
lazımdır. Adam illərlə içinə yığılıb qalan dərdlərini ürəyinə yaxın olan insanla bölüşəndə rahatlıq 
tapır. Yoxsa, çətin olur, çox çətin. Dəfələrlə sınamışam: ağrını-acını bölüşməyəndə daha 
dəhşətli, dözülməz dərdlər gətirir. Səndən gizlətmirəm, var-dövlət içində yaşamış bir adamın 
həyatı mənim üçün çox maraqlıdır. Doğrudanmı, insan yarım saata üç min manat qazana bilər? 
Bu pullar hara sovrulub? İndi niyə intihar etmək fikrindəsən? İnsan nə boyda bağışlanmaz səhv 
edər ki, onu intihar həddinə gətirsinlər?  
Mən danışdıqca Leyla gözlərini döşəməyə dikib düşünür, doluxsunduğu tez-tez udqunmağından 
bilinirdi.  
- Bilmək istəyirsən ki, Vüqar srağagün niyə gəlmişdi, məni niyə döydü, bunu səndən hansı 
səbəbə gizlətdim, hə? Sonra tələsik ayrıldım ki, qalsın sonraya. Rəcəb, - susdu. Sonra belimi 
qucaqladı. Başını sinəmə sıxıb ağladı.- İnan mənə, hər şeyi danışacam. Bir az vaxt ver! Nə yaxşı, 
sənə rast gəldim. Bir də, bilirsən, - yenə susdu. - Səninlə dəli kimi içmək, sərxoş olmaq, hər dərdi 
unutmaq istəyirəm. Bütün xahişlərimə sözsüz əməl elə! Bir az nazımla oyna, ərköyünlüyümə 
döz, nolar... Heç olmasa bu gecəlik. Gedək bizə!  
 
Hər şey pisliyə doğru 
Təbiətin özündə xudbinlik, riyakarlıq varsa, 
insan ölənə kimi sadiq qalacağına, sözünün 
üstündə duracağına necə and içə bilər? 
T. Drayzer, “Dahi” romanından 
... Ağlıma gəlməzdi ki, həmin axşamın ertəsi daha böyük bədbəxtliklə üzləşəcəm...  
Sap-sap uzanan selləmə yağış pəncərənin şüşəsini döyəcləyir, içəri torpaq ətri dolurdu. Leyla 
pəncərəni açıb selə-suya fikir vermədən bu gözəl qoxunu ciyərdolusu içinə çəkir, elə bil üz-
gözünə döyəcləyən yağış damlalarında paklanmaq istəyirdi.  
 
Yağış kəndimizi xatırlatdı mənə. Yollar köhnə sabun kimi sürüşkən, yumşaq olurdu. Yağışa 
düşmüş sərçələr dəstə-dəstə artırmanın damına doluşub civildəşirdilər. Üst-üstə qalaqlanmış 
buğda kisələrinin künc-bucağını deşib sərçələrə dən səpərdim. Nənəm bir də xəbər tutardı ki, 
həmin yırtıqlara toyuq-cücə daraşıb, kisəni paymal ediblər. Deyəsən, Novruzqabağıydı, yaz 
yağışı evlərin navalçalarını döyəcləyib düzü-dünyanı suda boğurdu. Canamaz üstə dua edən 
nənəmə dedim ki, elə bil Allah adamların üzünə tüpürür. Ağzıdualı, dilialqışlı arvada bunu 
deməkmi olardı? Əl ağacını qapıb dalımca necə tolazladısa, topuğumun şişindən üç gün 
məktəbdən qaldım. Düzdür, peşmançılıqdan nənəmi ağlayan gördüm, amma bu nəyi dəyişirdi? 
Mənim o vaxt uşaq ağlıma yerləşməyən, nənəmin gündə beş kərə səcdə etdiyi Tanrıya 
ağzıtüpürcəkli demək evimizdən ruzu-bərəkəti yoxa çıxara bilərdi. Nənəm öləndən sonra, 
başımdan çəkilməyən vərdişlərin ən yaxşısını indiyəcən tərgitməmişəm: çörəyə əl aparanda, 
Allaha həmd edirəm.  
Evdən çıxanda fikrini dağıtmaq üçün Leylaya danışdım bunları. Elə bil müqəvvaydı, vecinə 
almadı. Qaranlıq blokun səssizliyində sms səsindən diksindim. Əsmər yazmışdı: “Kaş içimə 
məhrəm, kövrək hisslər dolduran bu yağışın altında doyunca gəzib yorulandan sonra başımı 
sinənə qoyub ağlaya biləydim. Hıçqırıq içində bircə cümləyə gücüm çatardı: mən səni çox 
sevirəm, lap çox!”. Köks ötürəndə Leyla duyuq düşdü. Bilmirəm, qoluma girib üzünü çiynimə 
sıxmağı ürəyinin dərinliyində Əsmərə olan istehza idi, yoxsa vicdansızlığımı malalamaq 
sevdası?! Əsmərdən yana darıxdım, yaman darıxdım. Altı ildir ehtiyac içində çabalayan, vədləri, 
gümanları təsbeh dənəsi kimi bir-birinin yanına düzən adamın yolunda kirpiyilə od götürən, 
saçlarını süpürgə edən bu gözütox, Günəş üzlü Allah bəndəsi ümidini bağladığı yerdən xəyanət 
görsə, boğazından keçirə bilərdimi? Niyə də keçirməliydi? Hər şeyi oturub danışsam, niyyətimi 
açıb-ağartsam, kim bilir, bəlkə, başa düşərdi?  
Siqaret çəkməyi azaltmışam desə də, evə çatar-çatmaz “Sabrani” alışdırıb ləzzətlə ciyərlərinə 
çəkdi. Köynəyini, şalvarını çıxardı, evin ortasına tolazlayıb şkafı təzə paltar niyyəti ilə ələk-vələk 
etdi. Nədənsə mənə elə gəldi, bu jest yatağa aparan yolun başlanğıcıdır. Yenə çiyinlərini 
qucaqlamaq, boyun-boğazını yalamaq keçdi ürəyimdən. Bir tərəfdən də, başımın zoqqultusu 
kəsmirdi, barmağımın ucunu tez-tez yaraya toxundurub qan kəsib-kəsmədiyini yoxlamaq 
istəyirdim. Bir-iki addım atıb dayandım. Bilmirəm nədəndir, içimə dəhşətli utanc hissi doldu. 
Udqunub hisslərimi birtəhər boğdum, maestro Vüqarın taxtın üstündəki şəklini əlimə alıb 
diqqətlə baxdım, baxdım, baxdım... Leylanı döyəndə telefona çəkdiyim videonun yerində olub-
olmadığını yoxladım. Dərindən köks ötürüb şəkili özündən güllü yorğan-döşəyin üstünə atanda 
xatırladım ki, bir neçə il qabaq Vüqarla Leylanın sevgili olmaları haqqında şayiələr gəzməyə 
başladı, az sonra efirdən özləri buna gizlicə eyham vursalar da, hər çəkilişdə bir bəhanəylə 
sadəcə dost olduqlarını dönə-dönə sübut etmək istəyirdilər. Hətta Leylanın anası “Ulduzlar” 
verilişinə telefonla demişdi ki, Vüqarı qızının sevgilisi kimi yox, öz doğmaca oğlu gözündə 
görür. Deməli, şəkildə qayğılı, kədərli gözlərini uzaqlara zilləmiş qadın da yaşının ixtiyar 
vaxtında yalan danışırmış. Bəs Leylanın sol döşünün üstündəki adı kimin ayağına yazaq? 
Gözümə inanım, yoxsa efirdən evlərə axan yalan xəbərlərə?  
- Leyla, indiyəcən Vüqarın neçə mahnısını oxumusan? 
- Üç.  
- Hansılar? 
- “Yalan”, “Unuda bilmirəm”, “Qaranlıq”. 
- Tanışlığınız nə vaxtdan başlayıb?  
- Mağazada işləyəndən. 
- Sən mağazada da işləmisən?  
- İl yarım. İçki şöbəsində. Hansı içkinin desən tamını bilirəm. Şotland viskisi, İsveç konyakı, 
ingilis rakısı, rus arağı, gürcü çaxırı... Ən yaxşıları stolumun üstündən əskik olmayıb.  
- Vüqarla içirdin?  
- Niyə səbirsizlik edirsən? - Səsini qaldırdı. Hiss etdim ki, yalançı əsəbilik deyil, qəzəbləndiyi 
səsinin tonundan bilinirdi. 
- Yaxşı-yaxşı, başa düşdüm. Bəs, bu ev, uşaq oyuncaqları kimindi?  
- Rəcəəəb, - ərklə, hikkəylə çəmkirdi. - Biz məhkəmədəyik? Səbrin olsun, darıxma! 
- Nə vaxta qədər?  
- Biz evdə şərt kəsdik, axı! Mənə vaxt ver! 
Dinmədim. Bu narazı düşdüyümü göstərirdi. Vecinə almadı. 
Sorğu-sualdansa - Lifçiyinin buskaterini bərkitdi. Yandan döşlərinin ucu göründü. Belə 
vəziyyətdə canavara dönməyib, neynəyəsən? - Bir anekdot danış kefimiz açılsın.  
- Anekdot, anekdot... - Fikirləşdim. - İki şair olur, möhkəm dost imişlər. Biri o birinə deyir, 
gedək bizə nərd oynayaq, çay içək, başımız qarışsın. Nərdtaxtanı açanda görürlər, zərlər yerində 
yoxdur, axtarmağın da xeyri olmur. Ev yiyəsi olan şair deyir ki, qəm yemə, arvad çay hazırlaya-
hazırlaya mətbəxdən zəri deyər, biz daşları düzərik. Arvad başlayır nə başlayır: cahar-sə, pənc-
yek, yeqanlar... Oyunun sonunda ev yiyəsinin dörd, qonağın iki daşı qalır. Ərinin növbəsində 
arvad gözünə dönüm, birdən qayıt ki, şeş qoşa... Ev yiyəsi oyunu aparanda, qonağın təpəsi 
tüstüləyir. Deyir, belə zərin için s...!  
Leyla şaqqanaq çəkib dalğalı-dalğalı güldü. Əlini-əlini vurmağı, şappıltıdan həzz almağı köhnə 
vərdişiydi. Gülüşün şirin yerində kal öskürəkdən boğulsa da, uzun çəkmədi, özünə gəlib baş 
barmağını göstərdi ki, əladır! Paltarını dəyişib mətbəxə keçdi, stəkan-nəlbəkinin səsinin ardınca 
“Tefal”da purçumlanan suyun səsi eşidildi. Mətbəxdən gələn pıqqıltısından bildim ki, sakit-sakit 
gülür.  
- Rəcəb, birini də danış, kefim kökəldi.  
- Həmin şair möhkəm içən imiş. Bir dəfə lül-qəmbər evə gəlir. Arvadı görür, kişi özündə deyil, 
mahnı oxuyur, fıştırıq çalır. Ərinin paltarını birtəhər soyundurub yerə uzadır. Səhər şairə tənə 
edir ki, a kişi, heç utanırsan, bu nə rusvayçılıqdır, axşam şalvarını əynindən mən çıxarmışam, 
yatıbsan. Şair qayıdır ki, azzz, əbləhin qızı, 40 ildi sənin tumuşunu mən soyundururam, bir dəfə 
dilimə gətirib üzünə vurmamışam, indi nə tez başıma vurdun?! 
Leylanın gülüşü bu dəfə mətbəxdən eşidildi. Mən də ona qoşuldum. Elə bu vaxt başımdakı 
yaradan bir ağrı qopdu, dişimi-dişimə sıxıb səsimi güclə boğdum ki, hiss etməsin. Stəkanları, 
peçenye düzülmüş nimçəni, şokolad dolu qabı stolun üstünə düzəndə istehzalı, ədalı bir görkəm 
alıb başı ilə soğanı güldanı göstərdi:  
- Oyuncağını götür, evdə oynadarsan. - Səsindəki qılınc kimi iti tənədən acıqlansam da, üstünü 
vurmadım. Lal-dinməz tapançanı götürüb əda ilə kreslonun üstünə atdım.  
Pürrəngi çay içdik. Evdən çıxanda qabağıma ciddi-ciddi şərt qoydu: mən necə istəyirəmsə, elə 
olacaq. Hansı restoranda oturmağa, nə qədər içməyə, hara, nə vaxt getməyə mən qərar verirəm. 
Əlavə etdi ki, xətrimə dəyməsin, yalnız bu halda mənim istəyimi yerinə yetirəcək. Guya o, ancaq 
içəndə səmimi olur. Leylanın qabağıma şərt qoymağı, mənim hədsiz inadkarlığımdan doğan 
məcburiyyət idi. Onca dəqiqə əvvəl əhvalatlardan uğunan qızın dost-doğma məhrəmliyindən əsər 
qalmamışdı; indi, olsa-olsa, ögey, yad kimi rəftar edirdi. Deməli, bu adamla hələ çox ehtiyatlı 
olmaq lazımdı.  
Əyninə qara plaş geyinib, boynuna şərf saldı. “Toyota”sı rahat, çuğundur rəngli salonu əntiqə idi. 
Yasəmən ətrini ciyərlərimə çəkib xoşhal oldum. Nədənsə, belə qoxuları burnum alanda Patrik 
Züskindin ətriyyatçı qəhrəmanı Jan-Batist Qrenuyu xatırlayıram. Düzünü deyim: çoxdan, lap 
çoxdandır belə rahat maşında gəzmirəm, istər-istəməz qəlbimdə müəmmalı, sirli duyğular 
oyandı. Belə hissləri adətən, fransız yazıçılarının yoxsul qəhrəmanları kübar mühitinə can atanda 
keçirirlər.  
- Yalan-doğru, qəzetlər yazdılar ki, kreditini ödəyə bilmədiyin üçün bank maşını geri almaq 
istəyir. Düz xəbərdir? 
Başını tərpətdi.  
- Sonuncu xəbərdarlığı keçən həftə etdilər.  
- Vaxt verdilər? 
- On günə ya pulu ödəməliyəm, ya da məhkəmə yolu ilə maşını əlimdən alıb, indiyədək 
ödədiyim pulu geri qaytarmayacaqlar.  
- Nə qədər puldur?  
- On yeddi min beş yüz dollar.  
Araya sükut çökdü. Onkoloji Mərkəzin yanından keçəndə qara “Pajero” arxadan siqnallayıb 
yanımızdan ötər-ötməz təhlükəli manevr etdi. Mən qorxdum. Bilmirəm, yəqin, belə şeylərə 
vərdiş etdiyidən, Leylanın tükü də tərpənmədi. Ancaq naşı sürücünün qarasınca bir-iki ağız 
söyməkdən özünü saxlaya bilmədi.  
- Maşının taleyi haqqında nə fikirləşirsən?  
- Qələt eləyirlər, onlara maşın verən kimdir! 
Yarımqaranlıq salonda nəzərlərimi ona dikməyimin mənası sözünün sonrasını eşitmək istəyi idi. 
Qalibanə əda ilə üyüdüb-töksə də, yüngülcə köks ötürməyi içindəki nigarançılıqdan xəbər 
verirdi.  
- Hamısının günahkarı sənsən. 
- Mən? Mən niyə? 
- İsmayıl dayı ilə məndən danışmısız?  
- Əlbəttə, - mızıldandım - bilirsən ki, xətrini çox istəyir.  
- Bilirəm. Srağagün maşından düşüb sizə sarı gələndə demədi ki, nə əcəb maşını yerində 
saxlamadı? 
Yaddaşımı qurdaladım. Ürəyim əsim-əsim əsirdi. Elə bil bu dəqiqə sinəmdən çıxıb ayağımın 
altına düşəcəkdi. Srağagünkü hadisəni beynimdən keçirdim. İsmayıl dayının səsi təkrar-təkrar 
qulaqlarımda səsləndi. 
- Dedi, bu gün ona nəsə olub. Maşını üçün yer ayırmışam, saxlamadı. Əlini həyətin sağ 
küncündəki bir maşınlıq darısqal yerə sarı uzatmışdı.  
Rişxəndlə gülümsədi. Bilmirəm, bu nəyə lazım idi?! 
- İstedadlı jurnalist kimi sən bu haqda nə fikirləşirsən?  
İstehzadan tüküm də tərpənmədi.  
- Nə bilim, vallah, - çiynimi çəkdim. - Sənnən fələk də baş açmaz.  
Əlini-əlinə çırpıb bərdən güldü.  
- İncimə, Leyla, mən sənin səmimiyyətini inanmıram.  
- Niyə? 
- Özünü öldürmək istəyən adam bu qədər rahat, həyəcansız danışa bilməz. Deyəsən, bir dəfə 
sənə demişəm. İncimə, məncə sən... sən, nə bilim vallah...  
- Mən nə? Çəkinmə, de, acığım tutmaz. Sənə yaman isinişmişəm. - Səsindəki rişxənd tonu azalsa 
da, tam çəkilməmişdi. Nə bilim, bəlkə başqa tonda danışmağı bacarmırdı?! 
- Heç, elə-belə, xətrinə dəymək istəmərəm.  
Siqaret alışdırdı.  
- Yaxşı-yaxşı, ərindən yarımayan təzə gəlinlər kimi naz eləyib, zəhləmi tökmə! - Üstümə təpindi. 
Pahh!!! Sən hələ bunun bənzətməsinə fikir ver!  
- Hər şeyi o qədər uzadırsan ki, adamın ürəyi çəkilir. - “Gənclik” metrosunun yanından keçəndə 
narazılıqla səsimi qaldırdım.  
- Həmin gün özümü balkonda öldürmək istəyirdim. Çox asan və sadə ölüm... Maşını balkonun 
altında ona görə saxlamışdım ki, gicgahımdan güllə açılan kimi cəsədim onun üstünə düşüb 
korlasın. Maşını belə qaytarmaram.  
Heç ağlabatan deyildi. Amma deyirlər, intihar qərarını verən adamlar düşünmək qabiliyyətini 
tamam itirirlər. Çox vaxt adi qarşılanan hadisələrə faciəvi don geyindirib düzü-dünyanı 
dağıtsalar da, bənd olmaq ağılsızlıqdır.  
- Sənin yerinə olsaydım, başqa - daha ağıllı yol seçərdim. Məsələn, şəhərdən kənara çıxıb maşına 
od vurmaq və tapançanı gicgaha sıxıb tətiyi çəkmək... Vəssalam! - Güldüm.  
- Mənə gülürsən? - Səsində inciklik vardı. Alındım. Daha doğrusu, it kimi peşman oldum. Belə 
vəziyyətdə olan adamın hisslərilə oynamaq cinayətdir.  
- Zarafat edirəm, - Əlini ovcuma aldım. - Sən hələ çox yaşayacaqsan. Bizim daha gözəl 
günlərimiz qabaqdadır.  
Milli Bankın yanından keçəndə “20 yanvar”dakı qara “Pajero”nu arxamızca gələn gördük. 
Bizdən qabağa keçmişdisə, deməli, maşını hansısa qaranlıq dalana çəkib yolumuzu gözləyirmiş. 
Kim ola bilərdi? Yoxsa ürəyimə dolan xofdan gözümə qara-qura şeylər görünür? Leylaya 
deyəndə yan şüşədən boylanıb, maşını diqqətlə gözdən keçirdi. Hiss etdim ki, o da bərk qorxur. 
İndiyəcən məndən gizlətsə də, görünür, onunla düşmən kəsilən adamın kabus kimi qara 
qorxusunu qəlbinin dərinliyində gəzdirirdi və yəqin ki, bu hiss gecələr də ona rahatlıq vermir.  
- O deyil, - başını əminliklə sağa-sola yırğaladı.  
- Odur! Diqqətlə bax! 
- Deyəsən, qorxursan?  
Belə vaxtda bu tikanlı sancmalar kimə lazımdır, bilmirəm! 
- Ola bilməz ki, bizi izləsinlər? 
- Ola bilər, amma bayaqkı maşınla rəngləri eyni olsa da, nömrələri başqadır. Narahat olma!  
Ona inanıb başımda dolaşan şübhədən, içimi bürüyən hürküdən yaxa qurtardım. Leyla maşını 
sağa çəkib sürəti azaltdı. Bu məni inandırmaq üçün idi. “Pajero” yanımızdan ötüb işıqforun 
qırmızı işığında dayandı. Yol açılan kimi sağa burulub aralıq küçələrdən birində itdi. 
Bülbül prospektindəki “Miraj” restoranının qarşısında maşını saxlayıb güzgüdə üz-gözünə fikir 
verdi. Bayırda güclü külək qalxmışdı. Plaşının yaxasını qaldırıb eynəyini taxanda onun kim 
olduğunu seçmək bir az çətin idi. Bayırdakı qəzəbli küləyi, aysız gecəni də bunun üstünə gəlsək, 
bizə (daha doğrusu ona; mən kimə lazımam?) fikir vermək, ayaq saxlayıb marıtlamaq heç kimin 
ağlına gəlməzdi. 
- Niyə məhz bura gəldik?  
- Xoşuna gəlmir? 
- Elə belə, sözgəlişi soruşdum.  
- Artıq üçüncü dəfədir sənə xatırladıram, - kobud-kobud dilləndi, - hər şeyi mən təyin edirəm. 
İkincisi də, bura həmişə gəldiyim yerdir. Simsar adamlardır, nigaran qalma. 
Biz restorana girmək istəyəndə qapıda iki oğlan, iki qız göründü. Küləkli havada əyinləri yuxa 
idi. Sərxoş, üstəlik əsəbi olduqları gendən bilinirdi. Oğlanlardan biri küçə söyüşü ilə kiminsə 
kölgəsini qılıncladı. Deyəsən, restoranda kimdənsə narazı qalmışdılar.  
Üçcə dəqiqə sonra işıqlı, səliqəli, xudmani otağı ixtiyarımıza verdilər. Yuxarı başda asılan ayı 
dərisi adamı vahimələndirirdi. Hələ bu azmış kimi yan divarlara bərkidilən taxçaların birindən 
tülkü, ikincisindən çaqqal cəsədi boylanırdı. Divarın küncünə qoşalülə tüfəng söykəmişdilər. 
Ortalıqdakı süd-bəyaz stolun üstündə külqabı, çərəz dolu vaza vardı. Yerimizi tutan kimi cinsini 
təyin edə bilmədiyim nərmənazik ofisiant qapıda peyda oldu. İlahi, səsi necə ciy-ciy idi. Ətim 
ürpəşdi, elə bil dəmiri dəmirə sürtürdülər. O qədər əzilib-büzülürdü, əlacı olsaydı, sifarişi diz 
üstə çöküb götürərdi. Bayıra çıxan kimi Leyla sual dolu baxışlarımı görüb ağız-burnunu üstümə 
elə əydi ki, guya kiminsə mavi olduğunu fikirləşmək əxlaqsızlıqdır.  
 
Əvvəlcə içki gəldi. 1911-ci ildə Şotlandiyanın Buffort şəhərində çəkilən (ofisiant anasının canına 
and içmişdi) Blek Leybl viskisini qədəhlərə süzüb içməzdən əvvəl Leylanın şərəfinə dostyana, 
isti-ilıq, məhrəm sağlıq dedim. Tost söyləmək bacarığım necə heyrətliydi! Dilim ağzıma 
sığmırdı, sanki adam tərifləməkdən ötrü akademik təhsil almışdım. Həyat, insan taleləri, alın 
yazısı, Tanrının qisməti... Dilimdən çıxan bütün cümlələr onun iliyinəcən təsir edirdi. Tez-tez 
udqunmağı, köks ötürməsi, haqlı olduğumu bildirmək üçün başını tərpətməsi mənim qələbəm 
deməkdi. Qədəhlərimiz bir-birinə dəyəndə Leylanın gözlərində peşmanlıq ifadələri gördüm. 
Əlacı olsaydı, ürəyindəkiləri boşaltmaq üçün sözümü yarımçıq kəsib xırıltılı səslə hər şeyi 
ovcuma qoyardı. İndi söhbəti açmağın əsl məqamıydı, amma yarımca saat sonrakı sərxoşluğun 
gətirdiyi səmimi etiraflar daha gərəkliydi.  
İkinci qədəhi təzəcə doldurmuşduq ki, qapının döyülməyinin ardınca bəstəboy, qarayanız bir 
oğlanın içəri girməyi çox çəkmədi. Otuz-otuz beş yaşı olardı. Əynində cins şalvar, şabalıdı 
gödəkcə vardı. Boynuna saldığı özündəngüllü şərfin bir ucu çeynək-çeynəkdi; deməli, əsəbləri 
yerində deyil, daxili gərginliyi, qayğıları var. Elə ürəkdən, xoş halla gülümsədi, ağzı qulağının 
dibinəcən dartıldı. Nə yaxşı Leylanın sevincdən ürəyi getmədi. Yerindən quş kimi sıçrayıb 
qonağın üstünə atıldı. Qollarını boynuna dolayıb bərk-bərk sıxanda gələn adam Leylanın çiyni 
üstündən qaşqabaqlı, acıqlı nəzərlərlə məni süzdü. Bu, qısqanclıqdan doğan hikkə deyildi.  
- Sənə qurban olaram, Elçin! Nə yaxşı gəldin, - Leyla onun üz-gözünü oxşayıb təkrar özünə 
sıxdı. - Qurban olaram sənə, elə darıxmışdım ki! 
Elçin xoşallanıb gülümsəyəndə ağzı yenə qulağının dibinəcən dartıldı. 
- Heç soruşmursan ki, hardan gəldim, niyə gəldim? 
- Səni görmək mənim üçün həmişə xoşdur. Gör necə sevinirəm, elə bil dünyanı mənə verdilər.  
Məni təqdim etdi: 
- Tanış ol, adı Rəcəbdir. Bir-birimizi təzəcə tanıyırıq, amma elə bil yüz ilin dostuyuq.  
- Bunun kaprizlərinə dözmək bir az çətindir, Rəcəb. - Əl tutduq. - Amma səbrli adama 
oxşayırsan. - Gülümsəyib ürək tərpədən iltifat göstərdi. Bayaqkı acıqlı baxışlardan əsər-əlamət 
qalmamışdı.  
- Bir-iki dəfə acılamışam. Yavaş-yavaş öyrəşəcək. - Leyla Elçinə yer göstərib zəngi basdı ki, 
ofisiant üçüncü qədəhi gətirsin.  
- Rəcəbin yazısını oxudum, əla yazıdı, ürəyimdən tikan çıxardı. Elə bil sənin yanında mən yox, 
bu olub.  
- Amma məni də günahlandırıb. - Bu, Leylanın saxta narazılığı idi.  
- Jurnalist düzü-düz, əyrini-əyri yazmalıdır. - Tfu!!! Bu çeynənmiş, əttökən cümlədən 
çimçəşdim. Əslində, haqlıdır, amma adam həyatı boyu eyni şeyi nə qədər eşidər? - Mənim söz 
sərraflarına böyük hörmətim var!  
Vay, vay! Aman Tanrım, nə sarsaq ifadədir: “söz sərrafı!”  
- Yaxşı, sən özündən danış. Burda olduğumu hardan bildin?  
- Evə gedirdim, maşınını görüb gəldim. Başım qarışıqdır, çoxdandır görüşmürük. Dedim, birdən 
etibarsız olduğumu fikirləşərsən.  
Ofisiant qapıda görünəndə Elçin Leylanın sözünü ağzında qoydu. Üzrxahlıq etdi ki, qızımın ad 
günüdür, evdə yolumu gözləyirlər. Ayağa qalxmaq üçün qurcalananda bayaqkı acıqlı, içimə 
şübhə dolduran baxışlarını yenidən üzümə zillədi. Bu adamdan gözüm su içmədi. Ağlıma gəldi 
ki, satqındır, adamı iki kirli qəpiyə satıb xain-xain dişini ağardar. Mən də ona borclu qalmadım. 
Baxışlarıma zəhər qatıb qaşlarımı üstünə düyünlədim. Təsiri dərhal bilindi. Həlim ifadələr 
bəbəklərində görünəndə dalını stuldan qaldırdı. Leyla qolundakı saatı açıb ona sarı uzatdı. 
- Bunu qızına bağışlayıram. Mütləq çatdır.  
- Yox, yox, razı olmaram. İndi sənin çətin vaxtındır. Qızımın hədiyyəsini almışam, maşındadır.  
Leyla inadkarlıq etdi, hətta özünü incimiş göstərdi ki, sözünü yeridə bilsin. Saat Elçinin əlinə 
keçəndə, mən içimi arıtlayıb dərindən köks ötürdüm.  
- Deyərsən, Leyla bibin göndərib, üç-dörd günə özüm də gələcəm.  
Üzümə çökən pərtlikdən narazı qaldığımı hiss etdi. Bu köhnə dostu hər kimdisə, yaman əziz 
imiş. Restoranın qapısınacan ötürmək, isti-ilıq münasibət, boynuna sarılıb qucaqlamaq... Dalğın, 
fikirli-fikirli siqaret yandırdım.  
- Niyə qaşqabaqlısan?  
- Nəsə gözüm su içmədi.  
- Ay Allah, Elçindən gözün su içmədi? - Dərsindən beş alan qız uşaqları kimi fərəhləndi. - Sən 
onu tanımırsan. Elə yaxşı oğlandır ki!  
- Nəçidir?  
- Mənim bütün konsertlərimin təşkilatçısı olub. Tələbə yoldaşıyıq.  
- Sonra niyə ayrıldınız?  
- Anası xəstələndi, İstanbula götürdülər. İki il orda yaşadı. Mehrabdan xahiş etdim, görüşdülər. 
Mehrab bir dəfə mənim üstümdə bunu döyüb, araları yox idi. Elçin yaxşı oğlandı.  
Üç saata yaxın vaxt keçmişdi. Viskinin birini çoxdan boşaltmışdıq, ikincinin dibinə daş atmağa 
az qalırdı. Başımda dumanlı, qarışıq fikirlər oynaşırdı. Belə getsəydi, elə oturduğum yerdəcə 
yuxu aparacaqdı. Tualetə getmək istəyəndə ayaqlarım sözümə baxmadı. Sonuncu dəfə bu qədər 
içdiyimi xatırlamırdım. Leyla kürə kimi qızarmışdı. Gözləri axsa da, yaxasını sərxoşluğun əlinə 
verməyə tələsmirdi. Siqareti siqaretə calayıb elə hey tüstülədir, hərdən öskürüb dodağının altında 
kiminsə qarasınca lənət yağdırırdı. Belə getsəydi, neçə gündən bəri sinəmdə gəzdirdiyim 
niyyətim bu dəfə də ürəyimdə qalacaqdı. Elə bu dəqiqə onu danışdırmalıydım.  
- Deməli, sən Vüqarı tanıyanda artıq məşhurlaşmışdın... 
- Hə, çoxdan... Rədd olsun, Vüqar. Danışma ondan!  
- Axı, bizim şərtimiz vardı... 
- Nə şərt?  
- Demişdin, mənə vaxt ver, hər şeyi danışacam.  
- Nə istəyirsən məndən? Rahat burax. Bu gün gözəl gündür, burnumdan gətirmə. - Çəmkirdi.  
- Leyla...  
- İçək!  
Qədəhimi doldurub boş butulkanı stolun altına diyirlətdi.  
- Sənin şərəfinə!  
Birnəfəsə başına çəkdi.  
- Elçindən danışırdım, axı. Niyə sözümü kəsirsən?  
- Bəlkə, bir mahnı oxuyasan?  
- Mahnı?  
- Hə... 
Duruxdu.  
- Mahnı, mahnı... - Öz-özünə təkrarladı. - Mahnı istəyirsən... Mənə bir şey maraqlıdır! 
- Nə? 
- Mənim Elçindən danışdıqlarıma niyə qulaq asmaq istəmirsən? Hə, niyə? 
- Buyur, eşidirəm! 
- Yox-yox, bir dəqiqə. Sən məni nə hesab edirsən? 
Aman Tanrım, o əməlli-başlı sərxoş olmuşdu. Bundan sonrası yaxşı olmayacaqdı. Deyəsən, 
sərxoşluq mənim yox, onun yaxasını əlinə keçirmişdi.  
- Məhşur müğənni, yaxşı dost, əvəzedilməz səs sahibi... 
Sakitləşdi. Xoşuna gəlmişdi.  
- Mən sözümü tamamlamamışam. İçkimiz qurtarıb. Deyim, yenə gətirsinlər. 
Zəngi basdı.  
- Birdən çox olar, sonra altını çəkərsən...  
Gec idi. Ofisiant qapıda peyda oldu. Çox keçmədi, Leylanın sifarişi ilə fransız çaxırı badələrə 
süzüldü.  
- Elçin sonra evləndi. Öz xalası qızı ilə. Xalasının birinci kürəkənini qardaşı öldürmüşdü. Heç 
nə, pul üstə. Dönər bıçağı ilə baş kəsmək bilirsən nə deməkdi? Anası Elçinə deyibmiş ki, bacım 
birincidən yarımadı, heç olmasa ümidini sənə bağlasın.  
Leyla başını əlləri arasına alıb kəsik-kəsik nəfəs almağa başladı. Ürəyimə xof doldu. Bu gecənin 
axırı yaxşılığa doğru deyildi. Başını ağır-ağır qaldırıb xumarlı, kədərli baxışlarını üzümə zillədi.  
- Mahnı istəyirsən?  
Əllərini tutub başımı tərpətdim.  
- Mən də səninlə öpüşmək istəyirəm.  
- Elə burda? 
- Hə, elə burda! Gəl məni qucaqla, tez, tez qucaqla.  
Başını sinəmə söykəyib belimi qucaqlayanda dodaqlarımız bir-birinə sıxıldı. Ehtirasla, dəli kimi 
öpüşürdü. Bu dəfə qollarını boynuma doladı. Dilimi boyun-boğazında, sinəsində gəzdirəndə içini 
çəkib sızıldadı, alt dodağını dişləməyi hədsiz zövq alması deməkdi. Adətən qadınlar sevişəndə 
cismani ağrıdan nəşələnirlər. Saçlarını barmaqlarıma dolayıb yumruğuma sıxdım. Bədənindən 
taqət çəkildi, dizləri büküləndə divarın dibiylə yan-yana düzülən stulların üstünə yayxındı. Dolu, 
vaxtı keçmiş xəmir kündəsi kimi yayğın döşlərini bir-birinə sıxıb əməndə yüngülcə inildədi. 
Qorxdum ki, səsdən duyuq düşüb kimsə otağa soxular; belə vəziyyətdə yaxalanmaq ikimizin də 
başını aşağı edərdi. Sekslə məşğul olmaq üçün Bakının az qala hər tinində saunaların, otellərin, 
bar və kafelərin gözqamaşdıran işıqları adamı uzaqdan çəkir. Qızı qaranlıq, kimsəsiz universitet 
foyelərinin xəlvət auditoriyalarına aparıb küncə sıxmaq hər gecə yorğan qucaqlayıb yuxulayan 
tələbələrin işidi, mənim yox! Danqazlığıma görə bağışlayın, amma srağagün yaramaz Vüqar 
mərdimazarlıq etməsəydi, içimdə vulkan kimi püskürən azğın ehtirasımı cilovlaya bilərdim. 
Restoranın xidmətçiləri sarıdan nigarançılığım olmasaydı, Leylanın baldırlarının arasına soxulub 
elə burdaca işini bitirərdim. Bayırdan hənirti eşidib diksindim. Deyəsən, Leylanın da qulağı səs 
almışdı. Üst-başımıza əl gəzdirib tezcə burdan uzaqlaşmalıydıq. Razılaşmadı. Daha doğrusu, 
acığına getdi. Görünür, belə qorxu-hürküyə öyrəncəli deyildi. Qorxu-hürkü demişkən, içimdə 
dəhşətli bir nigaranlıq vardı. Mənə elə gəlirdi, bu axşam bizi pis, qanqaraldıcı bir hadisə 
gözləyir. Elçinin qaşlarını düyünləməsi gözümün qabağından çəkilmirdi. Şübhələrimi 
gizlətmədim. Dedim, bu kübar, səliqəli, işıqlı, cah-cəllalı yerdən gözüm su içmir. Əsəbiləşdi. 
Restoranda kim vardısa, hamısının qarasına söydü. Çaxır süzüb başına çəkən kimi həzin-həzin 
mahnı oxumağa başladı. Mən ömrüm boyu musiqidən o yağmurlu payız gecəsindəki qədər həzz 
almamışdım. Duyğularım dilə gəlib şirin gecə nəğməsinə görə bu “vurulmuş” adama səcdə 
etməyə hazırıydı. Ürəyim yerindən oynadı, kədərli, yanğılı səsi dalğa kimi yayıldıqca dörd tərəfi 
gözəlləşdirirdi. Mən uşaq çağlarımda - Humayın dərdindən havalananda da Leylanın 
mahnılarından bu qədər təsirlənməmişdim. Qəhərləndim. Elə bil, mənə bəndmiş - o da gözlərinin 
yaşını sıxdı. Əsməri xatırladım. Aylı yaz gecələrinin birində başını sinəmə söykəyib gör nə 
arzulamışdı: “doğum günümdə Leylanın bəzək-düzəksiz, canlı oxumasını istəyirəm”. Bu 
arzusunun əvəzini ona xəyanətlə ödəmək kişilikdən deyil ki!!!  
Uzun-uzadı təkidlərdən sonra Leylanı evə getməyə razı saldım. Ayaq üstə duranda səntirlədi. 
Ona baxanda mənim vəziyyətim pis deyildi. Üstəlik, dedi, başağrısı amanımı kəsib. Bilmirdim, 
onu necə aparacam. Hələ maşın sürmək... İndiyəcən bunu ağlıma gətirməmişdim. Razılaşsaydı, 
bu işin öhdəsindən özüm gələ bilərdim, tələbə dostlarımın, tanış-tunuşun maşınını çox 
sürmüşdüm. Saat ikinin yarısıydı, indi şəhər sakitlik olur. Vay o günə, qatır inadkarlığı tuta, iki 
ayağını bir başmağa dirəyə ki, hökmən özüm sürəcəm, hökmən!  
Plaşını çiyninə saldım. Könlünü almaq üçün bərk-bərk qucaqlayıb özümə sıxdım. Qulağına bir-
iki xoş söz pıçıldayandan sonra ofisiantı çağırıb hesabı istədik. İstədik deyəndə, mənim cibimdə 
siçanlar oynayır, ağlı varsa, o da bu axmaq işlə baş qatmaz. Nərmənazik, gözündən yorğunluq 
tökülən ofisiant gəldi ki, pul artıqlaması ilə çoxdan ödənib. Elçinin işiydi.  
Ürəyimə nə dammışdısa, elə oldu: sükanın arxasına keçib arın-arxayın oturdu. Dodağının altında 
öz-özünə donquldanır, rabitəsiz cümlələr deyirdi. Mühərriki işə salanda yerimizi dəyişmək üçün 
bir də təkid elədim. Yox ki yox!!! Adəti üzrə yenə üstümə çəmkirib, narazılıqla ağız-burnunu 
əydi. Çiskinli, küləkli hava vardı. Prospekt boyu uzanan ağaclarının altında qalaqlanan nəm, 
qızılı yarpaqlar xışıldayırdı. Bir maşın, iki maşın, yaxınlıqdakı çörək sexinin işçiləri dəstə-dəstə 
yolu keçirdilər. “Ehtiyatlı ol!” deməkdən, ayaqlarımı döşəməyə dirəyib dişlərimi bir-birinə 
sıxmaqdan zinhara gəldim. Hiss edirdim ki, əlləri əsir, boş yolda maşın sağa-sola oynayanda 
sükandan birəlli yapışmaq məcburiyyətində qaldım. Bilmirəm, nədənsə mənim halım pis deyildi, 
ya həyəcandan, ya da pəncərədən içəri dolan rütubətli payız havasından əməlli-başlı ayılmışdım. 
Üzü sahilə tərəf düşəndə tindən çıxan kibrit qutusu boyda “Hunday”ı vurub xurd-xəşil edəcəkdi. 
Yaman qorxdum. Nə dediyini başa düşməsək də, “Hunday”dan ciy-ciy, əsəbi qız səsi eşidildi. 
Leyla üçün bu bəs deyildimi? Əyləci sıxanda “Toyota”nın təkərlərindən tükürpədici səs qopdu, 
mürgüləyən taksi sürücüləri bir-bir bayıra atıldılar. Alnım qabaq şüşəyə dəyib zoqquldadı, bəlkə 
yarılmışdı. Stəkan yaralayan yerdən elə bir sızıltı qopdu, Leylaya şapalaq ilişdirməkdən özümü 
güclə saxladım. Elə bil qızın ağlını Allah almışdı. Başını pəncərədən çıxarıb hikkəylə bağırdı: 
- Qəhbə!!! Qəhbə!!! Yoluna bax! Baax... Yolunaa... Hara qaçırsan, haraaa, şortuuuu? 
“Hunday”ın sürücüsü kim idisə, sağ olsun, fikir verməyib sürəti artırdı, bir tin yuxarıdakı küçəyə 
burulub, gözdən itdi.  
- Bu cındır... kimdi, tanı-yırsaa-nnn? 
- Mən hardan tanıyım?  
- Niyə tanımırsan yara- yara-mazz!  
- Sağ ol, əzizim!  
- Yəqin, tə-təzələrdən-di. Mən işləyənnnn-də, - başı qolları üstə düşdü. Gücünü toplayıb birtəhər 
qaldırdı, - belə şortular ol-olmur-duu. Cındırın biri cındır.  
- Sən harda işləmisən? - Qaşlarımı düyünləyib maraqla soruşdum. 
- Barda! Barda, bildin?  
- Bildim! 
- Burda bar var, baaarr! Getmək istəyirsən?  
- Yox-yox. Evə gedək, gecdi.  
- Hara?! 
- Evə. 
- Evdə mənə nə edəcəksən?  
- Gedək, göstərərəm!  
- Hii-hii-hii, heeee-heeee!!! - Ləzzətlə, dalğalı-dalğalı güldü.  
- Leyla, vəziyyətin yaxşı deyil. Polis gəlsə, maşını əlindən alacaq. Uzaqlaşaq burdan. 
- Yox-yox, sualıma cavab ver!  
Bu vaxt üzbəüz küçədən yol patrul xidmətinin maşını keçdi. Üstündə rəngbərəg işıqlar oynaşırdı. 
- Polis var, sür! - Ərklə əmr etdim.  
 
- Polis, polis... Polislərə niyə it deyirlər? 
- Mən nə bilim! - Nə məzələnməyin yeriydi! Bunu dolayardım dambılıma. Heyif bu halda 
deyildim. Qorxu bütün canımı sarmışdı.  
- Bara gedək. Görüm, köhnə qız-qızzlardan kim qal-ıb. 
- Leyla! 
- Gedək. Sənə bir qız tapacam ki, ömründə beləsiynən öhö-öhöö... öööö... - Bu dəqiqə qusub 
batıracaqdı, - yatmayıbsan. Mən onun yanında nəyəm ki!  
- Sən hamıdan qəşəngsən. Vallah, ciddi deyirəm. Gedək burdan! 
- Yox, yox!  
- Məndən uşaqlıq şəkillərini istəmişdin. Sonra yadından çıxdı. Gedək evdə hamısını bir-bir 
göstərəcəm. Gedək! 
- Saxlaa, saxla, qal-sın sonrayaa. Mən padruşşşkalarımı görmək... ıııuuıııığğıı... görüşmək 
istəyirəm.  
Maşını tərpədib 20-30 metr irəlidəki tinə çatanda, sükanı burdu. Səliqəylə əkilən adamboyu 
həmişəyaşıl kollarının yanından keçib, üstünə iri hərflərlə “Toran. Gecə barı” yazılan alaqaranlıq 
zala daxil olduq. Qulaqbatırıcı səs, siqaret, alkoqol qoxusu içərini başına götürmüşdü. Yuxarı 
başdakı girdə stolun ətrafında 16-17 yaşlı yarıçılpaq qızlar gülüşürdülər. Sarısaç, ağbəniz, 
qarabuğdayı qızların hər birinin müştəri intizarında olduğunu bilməyə nə var! Qonşu stolda 
yayxanan kəlpeysər gədələrə göz atıb, içəridəki otaqlara işarə edirdilər. Leyla qapının girişində 
xeyli dayanıb sərxoş nəzərlərini zalda gəzdirdi. Girişdən sağdakı alçaq tağdan əyilib işıqlı otağa 
keçəndə mən də arxasınca addımladım. İçəridə iki qız öpüşürdü. Bizi veclərinə almadılar. 
Üzbəüzdəki qapıdan ucaboy, cüssəli oğlan çıxıb dişlərini ağartdı. Leylayla əlüstü görüşüb 
yüngülcə zarafatlaşdılar. Hiss etdim ki, yanımızda çox ləngimək istəmir, bir ayağı qaçaraqdı. 
Oğlan gözdən itəndə onun yerində alçaqboy, Kondoliza Raysa oxşar tösmərək qız peyda oldu. 
Leylanı görən kimi tutuldu. Dodaqlarına qonan yalançı təbəssümün çəkilib getməyi, çox 
çəkmədi. Üz-gözündəki buz kimi soyuq ifadələrdən, candərdi danışığından bilinirdi ki, bizim 
vədəsiz təşrifimiz könlüncə deyilmiş. Üstəgəl, Leylanın içkili olması onu diksindirdi. Bu vaxt 
qapının ağzında başqa qız göründü. İstiqanlı, işıqlı adamdı. Leylanın boynuna bərk-bərk sarıldı. 
Xanım Kondolizanın oxşarı fürsət düşmüşkən sivişib aradan çıxdı. Növbə mənə çatanda məhrəm 
adamı, yüz ilin dostu kimi qatı pomadalı dodaqlarını ağzıma salıb dişlərimi marçıltıyla öpdü. 
(Belə biabırçılıq olar? Harda axmaq adam var, mənə tuş olur!) Pomadanın qoxusundan hiss 
olunurdu ki, yeraltı keçidlərdə satılan ucuz kosmetika dəstindən çıxarılıb. Ürəyim ağzıma gəldi. 
Bir az da keçsəydi, qaytaracaqdım. Özümü otağın sol küncündəki tualetə verib, unitaza qusdum. 
Gözlərim qan-qırmızı olmuşdu. Əl-üzümü yuyub özümə gələndə, dodağımın altında qızın 
qarasına söydüm. Leyla ilə kənara çəkilib şirin-şirin söhbətləşirdilər.  
- Rəcəb, - yastı-yastı dilləndi - bu qızı tanıyırsan? 
- Tanış olarıq!  
- Adı Zəminədir. Mənim qədim dostumdur. Qədim e, lap qədim. Gözəldi, hə?  
- Sən özündən gözəl qızla dostluq etməzsən.  
Xoşlarına gəldi. Bir-birinə qoşulub güldülər. Deyəsən, Leyla əvvəlki halda deyildi. Az-çox 
ayılmışdı, ən əsası, rabitəsiz cümlələr üyüdüb tökmürdü.  
- Ürəyiniz nə istəyir? İçməyə, çəkməyə... - Zəminə dilləndi. - Əla viski var, günorta dadına 
baxmışam.  
Çox qəribəydi, beş-altı saat əvvəl başımı yaran, üz-gözümü cırmaqlayıb üstümə çəmkirən qız 
indi xahiş tökülən baxışlarını üzümə zilləyib, mənim qərar verməyimi gözləyirdi. Bəxtəvər 
başıma, elə bil ər-arvadıq! Mən də kişi rolunu layiqincə oynadım: qaşlarımı düyünləyib zəhmli 
baxışlarımı işə salmaq o deməkdi ki, artıq-əskik danışma, düş qabağıma, evə gedirik! Bahoo, 
işimiz varmış ki! Bu dəfə yalvarış dolu nəzərlərini işə saldı. Hətta, işvəkar, qılığa girməyi 
anasının qarnında öyrənən qızlarsayaq nazlanmağı da yaddan çıxarmadı. Lap əvvəldə dediyim 
kimi, hərdən Qafqaz kişilərinə xas olan tərs damarım tutur. Bu dəfə də belə oldu: dişlərimi 
üstünə qıcıyıb çəmkirdim ki, axmaq-axmaq danışma, birbaş xarabana!!! Hiss elədim, Zəminə də 
çəkindi. Maşına oturanda qucaqlaşıb dodaq-dodağa söykəndik. Əməlli-başlı özünə gəlmişdi, ağlı 
üstündəydi. Viski içməyinə mane olmasaydım, yəqin bu fahişəxanadan sürünə-sürünə çıxacaqdı.  
... Həmin gecə... həmin gecə qurğuşun kimi ağır, kədərli, hüznlü keçdi. Danışdı, hönkürdü, otaq 
siqaret tüstüsündə boğuldu. Hisslərim, duyğularım sim kimi tarım çəkildi, onun gözlərindən 
şoralanan göz yaşlarına tab gətirməyib, mən də qəhərləndim. Ağlı kəsəndən ta bu günəcən nə 
olmuşdusa, hamısını bitdə-bitdə ovcuma qoydu. Elə bil illərlə çiynindən gəzdirdiyi yükdən azad 
oldu. Bu zavallı, bədbəxt adam nə qədər zülm, iztirab, məşəqqətlə üz-üzə, göz-gözə qalıbmış. 
Ağılagəlməz, tükürpədən murdar əməllərinə görə ona zavallı deməyə adamın dili də gəlmir. Bir 
yaxşılığın üstündən hey yamanlıq et, adamları alçalt, həyatın qamçıladığı, çıxılmazlıqda boğulan 
insanları məşhər ayağına çək, gün-güzaranını zəhərə döndər... O gecə xatirimdən çıxmayan çox 
şey oldu: otağın dər-divarına dəyib çiliklənən ehtiraslı iniltilər, balışdan, döşəkağından qopan 
cırmaq səsləri, nəşəli həzz...  
... Küləkli oktyabr səhəri neçə gündən bəri ürəyimə dolan o mübhəm arzuma çatmaq üçün iş 
başına keçməyi dönə-dönə xatırladırdı. Leyla daş kimi ağır yatmışdı. Barmaqlarımın ucunda 
pəncərəyə yaxınlaşdım. Küknar ağacları havada oynayıb, mənə əl edirdilər...  
 
 
“Miraj” restoranında Elçinin vaxtilə şeir, hekayələr yazdığını eşidər-eşitməz, ədəbiyyat haqqında 
bədgüman, naqolay sözlər qırıldatmağıma bənd olmayın, vaxt olub, yazıçılıq sevdasına yoluxub 
on günlərlə evə qapılmışam. Kafkanın, Selincerin, Nabokovun, Cek Londonun ədabaz 
müsahibələrinin, həyatlarından bəhs edən sənədli oçerklərin təsirilə kitabdan bixəbər 
qohumlarımı ən ağır söyüşlərlə təhqir edib alçaltdığım o qədər olub ki! Belə yaramaz hərəkətlərə 
sərxoşluğun təsirilə qol qoymuşam, amma bu, nəyi dəyişir? Xeyir-şər yerlərində mənə bambılı 
kimi baxıblar. Yaxşı xatirimdədir, Əsmərlə tanışlığımızın ikinci ilində bir fransız 
araşdırmaçısının Kafka haqqındakı yazısını oxuyub sevgilimə zəng vurmuşdum ki, sən də, anan 
da, bibilərin də, nənən də - hamınız, hamınız ucdantutma mənasız, bayağı məxluqlarsınız. Əsmər 
telefonu üzümə qapadanda dözməyib bir də zəng etmişdim: “Səninlə nişanlı olsaydım, 
barmağıma taxdığın üzüyü təpənə çırpıb, pozuluşardım. Qadınlar dahilərin düşməni olublar. 
Vaxt gələcək, sən mənə uşaq doğub ev-məişət qayğıları ilə fövqəlbəşər ideyalarımı tarimar 
edəcəksən” (Tfu, cəmdəyimə). Ey böyük Əsmər!!! Ey dahi qadın!!! Tək belə sərsəm əməllərimə 
səbr etməmisən ki! Demişdim axı, sən məndən yana kirpiyi ilə od götürüb, saçlarını süpürgə 
edibsən.  
2004-cü ilin sentyabrında bir dəstə sərgərdan “inqilabçı”ya qoşulub, inkubator qoxulu zirzəmidə 
kartof püresi ilə Gəncə arağı içəndən sonra yolumu Keşlə bazarından saldım. Məndə ağla bax, 
fağır, məğmun bir alverçi arvadın yaxasından yapışasan ki, məni doğmusan, indi yetiminə yiyə 
dur, əbləhin qızı! Sonra başladım kartofla pomidorun soykökü haqqında arvadla mübahisə 
etməyə. Bazardakı uşaqlar başıma yığılıb məni ələ salırdılar. Ürəyim soyumayanda arvadın 
üstünə əsib-coşdum: Fransız qadınları inqilab edən kişilərilə meydanda yatıb onlara yun corab, 
isti köyək toxuyublar. Sən niyə burda bibər, turp satırsan? Ərin oğraş hardadır, çağır, o dəyyusa 
kütlə psixologiyasından danışacam. Arvad dözməyib dişinin dibindən çıxan söyüşlərlə 
qabırğalarımı yağladı, bir də gördüm, kimsə çənəmə babat bir yumruq ilişdirdi. (Lap əcəb elədi). 
Ağzımın tüpürcəyini dağıda-dağıda çığırmağa başladım: məşhur yazıçı olanda hamınızdan 
intiqam alacam, darıxmayın. Ayılanda nə görsəm yaxşıdır: sallaqxana arabasında mal cəmdəyini 
qucaqlayıb yatmışam. Yepyekə siçovul ətdən doyub gödəkçəmin yaxasını çeynəyirdi. Belə 
tüfeyli günlərə özümü öyrəşdirəndə bir təsəllim olurdu: gələcək tədqiqatçılara mövzu verən əla 
həyatım olacaq, yüzillər boyu məndən danışacaqlar. (Tfu, cəmdəyinə!!!) Parkda atılıb-düşən 
uşaqların qabağında diz çöküb ağlamaq, avtobusdakı tələbə qızları öpüb qaçdığıma görə polisə 
düşmək, yaxası kirli köynək geyib yazıçı obrazı yaratmaq, saçıma daraq çəkməyib, üstəlik, toyuq 
tükünü qulağımın dibinə keçirib adam içinə çıxmaq 19 yaşımın əməlləridir. O vaxtlar yazdığım 
gündəliyi indi oxuyanda ölüb yerin təkinə girmək istəyirəm. Düzdür, indən beləki ədəbi irsimi 
öyrənən tədqiqatçılarım üçün gündəliyi qoruyub saxlamaq fikrindəyəm, amma ağlımı başıma 
yığıb güzgünün qabağına keçəndə, öz-özümə deyirəm ki, ə Rəcəb, adam kişi olar, özünü səfeh 
yerinə qoyma, bu yazıçılıq mərəzindən yaxanı qurtar, qoy vızqırtsın! Jurnalistikaya girişəndən 
sonra içimdəki ədəbi istedad qurumağa, öləziməyə başladı. Amma insafla danışsaq, yazılarım pis 
olmurdu. Müşahidəçilik qabiliyyətim, süjet qurmağım, dialoqlardakı təbiilik stajlı yazarların 
diqqətini cəlb etmişdi. 
Leyla ilə rastlaşandan sonra onun həyatı haqqında roman yazmaq sevdasına düşdüm. Məni 
bağışlayın, neçə gündən bəri zəhlənizi tökdüyüm, cidd-cəhdlə gizlətdiyim sirrim, sadəcə, budur. 
Düzdür, adama deyərlər ki, it oğlu, bu yaramaz əllaməçilik nədən yanadır? Guya əvvəldə açıb-
ağartsaydın, dağ siçan doğacaqdı? Əllaməçi yazarlar, adətən, “sevdaya düşmək” ifadəsini istehza 
mənasında işlədirlər, amma bu, mənim qəti fikrimdir. Təntənəli, bəlağətli cümlələrlə 
danışmağıma fikir verməyin, deyəsən, yuxarıda demişdim ki, rütubətli payız günü gələcək 
uğurlarımı solğun, əzablı və kədərli həyatıma sarı qarış-qarış yaxınlaşdıra bilər. Axmaq 
qənaətdir! Bir roman nə mənim həyatımı dəyişə, nə də yazıçı kimi adımı əbədiləşdirə bilər. 
Zibillikdə sümsünən qotur itlərdən üzr istəyib deməliyəm ki, tək-tük qocaları çıxsaq, indi 
yazarların hörməti evdə bəslənən cins köpəklərə 2:0 hesabıyla uduzur. İyirmi altı yaşım var, 
Əsmərin xətrinə gələcəyimi qurub onu bəxtəvər etməliyəm. İndi sarsaq “inqilabçı”larla işim 
yoxdur, avara yazıçı obrazı yaradıb ölü pişiklərlə şəkil çəkdirmirəm. Bu işə aylarımı qurban 
verəcəm, Əsmər nigaran qalsa, and içib ağu yalayacam ki, əvvəlki hoqqabazlığın başını 
buraxmışam. Amma bu əziyyətli işin öhdəsindən gələ biləcəyəmmi?! İstedadım haracan 
çatacaq?! Evə qapılmaq, saatlarla kompüterin arxasında oturub göz işığını itirmək şərt deyil, 
gərək adamları maraqlandıra, inandıra biləsən. Elə bu gündən iş başına keçməyə dəyər hər halda. 
Söz vermirəm, amma çalışacam, vallah çalışacam. Bir rus romançısı yazmışdı ki, yazıçının söz 
verməsi, fahişənin bakirəliyinə and içməsi kimi bir şeydir.  
... Leyla gözlərini açıb başının üstündə məni görəndə gülümsədi. Əlini öpdüm.  
- Romanı yazmağa nə vaxt başlayacaqsan? 
- Elə bu gündən. 
- Ciddi deyirsən?  
- Əlbəttə. 
- Bacaracaqsan? 
- Özümə güvənirəm. 
- Elə yaz ki, “Yad qızı”, “Təhminə və Zaur” kimi maraqlı olsun.  
- Bilmək olmaz, bəlkə onlardan da yaxşı olacaq! - Şeşələndim. 
- Yuxuda görürəm ki, məşhur yazıçı olmusan. - Gülümsədi. 
- Yaxşı, yaxşı, məni ələ salma! - dedim. 
- Hamı səni barmaqla göstərir, hər yerdə hörmət edirlər, pulun, var-dövlətin başından aşır. 
- Belə gözəl yuxudan sonra qanını qaraltmaq istəyirəm. 
Qaşlarını qaldırıb gözünü ağzıma zilləməyinin ardınca qalxıb yorğan-döşəyin içində bardaş 
qurdu. 
- Bəlkə yeri deyil, amma gizlətmək də istəmirəm. Məni işdən çıxarıblar. Axşam unutdum 
deməyi. 
- Bilirdim belə olacaq. 
Qayğılandı. Udqundu. 
- Yəqin pulun-paran da yoxdu hə? 
- Yox, niyə ki, varımdı. Ehtiyatımı görmüşəm.  
- Yalan danışma. Hardandır səndə pul... 
Ayağa durub şifoneri açdı. Mən tapançanı axtararkən dəri gödəkcənin cibində gördüyüm 
yüzdollarlığı götürüb ovcuma basmaq istəyəndə, razılaşmadım. Xətrinə dəydi, üz-gözünü 
turşudub pulu şalvarımın cibinə basdı.  
- Anamı görmək istəyirəm. Darıxmışam. Nəsə ürəyimə pis-pis şeylər gəlir. Gedim arvada baş 
çəkim.  
Şəkildə gördüyüm qadın gözümün qabağına gəldi. 
- Hardadır? 
- Fatmayıda, bir uzaq qohumumuz var, onlara gedib. Demişdi, bu gün gəlib rayona yola salım. 
Keçən həftə mənə görə təzyiqi qalxmışdı. Narahatam. Yəqin, üç-dörd gün olmayacam. Özündən 
muğayat ol!  
- Sən də! 
- Bir də, incimə, hələlik tək qalmaq istəyirəm. İsmayıl dayıya salam de. 
- Səndən sarı narahatam. Elə bilirəm...  
Üz-gözümü oxşadı. Qətiyyətli səslə:  
- Özündən muğayat ol! - dedi. - Tapança haqqında nəsə fikirləşmək lazımdır. Sənə qalmağından 
qorxuram.  
Leylanı arxayın salıb, evdən çıxdım.  
Pilləkənləri fikirli düşdüm. Ürəyim yaman narahatdı. Əsmərə xəyanət elədiyimə görə xəcalət 
çəkirdim. Heç vaxt belə olmazdı, bilmirəm bu axmaq xəcalət hissi canımı necə çulğadı. İsmayıl 
dayının həyətdə vurnuxduğunu görüb yolumu dəyişdim. Binaların arasında beş-on dəqiqə 
avaralanandan sonra evə yollandım.  
 
* * *  
 
Evə çatanda mənə elə gəldi ki, nəsə xoşagəlməz hadisə üz verib. Udqunub daxmanın dörd 
tərəfinə göz gəzdirdim. Cibimi qurdalayıb açarı tapanda qapının qıfılına gözüm sataşdı. Yerimdə 
donub qaldım. İlahi!!! Qıfıl... qıfıl həminki deyildi, dəyişdirilmişdi. Bədənimdən üşütmə keçdi, 
elə bildim, kimsə kənarda gizlənib tapançanın lüləsini kürəyimə tuşlayıb. Dərindən nəfəs alıb, 
özümü toxtaq tutmağa çalışdım. Küçədəki adamlar şübhələnməsin deyə, sahman davranışla 
ətrafı nəzərdən keçirdim. Şübhəli, ehtiyat etməli adam gözə dəymirdi. Hamı öz işindəydi. Harasa 
tələsən caydaq adamlar, avtobus dayanacağında darıxan qızlar, var-gəl edən qocalar, bir-birini 
tələsdirən sürücülər... Sağ qonşuluğumdakı qaçqın ailəsinin evindən gülüş səsi eşidildi. Bunun 
ardınca balaca Aysel qapıda peyda oldu. Məni görən kimi gülümsəyib sevincək əl elədi. Başımla 
salamını aldım. Qız soyuqqanlılığımdan pərt oldu. İstədim yanıma çağırıb xəbər alam ki, məni 
soruşan olmayıb? İşin böyüyəcəyindən ehtiyat edib fikrimdən daşındım. Aysel böyrü yaşıl 
çadırlı artırmada gözdən itəndə ətrafı bir də nəzərdən keçirdim. Köhnə, üstünü pas tutmuş qıfılın 
açarı ilə təzəni açmaq istəyəndə, əlimin əsməyindən canımdakı qorxu bir az da şiddətləndi. 
Görən, içəridən nəyi aparmışdılar? Tapançaya, bircə tapançaya dəyməyəydilər, İlahi! Evdə silah 
saxladığımın üstü açılsaydı, bircə saat sonra polis idarəsindən zəng edib görüş üçün yer təyin 
edəcəkdilər. Qaranlıq otaq, rütbə sahiblərinin heybətli siması, hədə-qorxu, qışqırıq... Darıxdım. 
Əlimi sıxıb dizlərimi yumruqlamaq işə yaramadı. Atam, qardaşım, Əsmər, məhkəmə, şahidlər, 
dəmir barmaqlıqlar, soyuq kamera gözümün qabağına gəldi. Mənə rəhmin gəlsin, Pərvərdigara! 
Bilirdim, başıma nə gəlmişdisə, səbəbkar Leyla idi. Bu axmaq işə qurşandığıma görə yaman 
peşman idim, ürəyim soyumayanda özümü bir ağız söydüm. Ovcumun içində sıxdığım açarı 
qıfıla dürtmək cəhdim faydasızdı. Daxmanın dörd tərəfini bir də nəzərdən keçirdim. Köhnə qıfılı 
sındırıb hara atmışdılar? Daxmanın ətrafını qarış-qarış gəzməkdən başqa yolum yox idi. Bəlkə 
qıfılı yaxınlıqdakı zibilliyə tolazlamışdılar? Zibillikdə eşələndim. Evin yan-yörəsini bir də 
axtardım. Ahaaa...!!! Qapının ağzındakı mişar daşı köndələn dayanmışdı. Bayaqdan buna fikir 
verməmişdim. Bilmirəm, bu çopur daş hardan gəlib qapımın ağzına düşmüşdü. Ayaqqabı 
təmizləmək üçün əla yer olduğunu fikirləşib, kənara atmağa ərinmişdim. Daşı diyirlədib köhnə 
qıfılı altından tapdım. Qırmışdılar. Yanında iki cüt təzə açar vardı. Aha, deməli, qapının 
üstündəkinin açarlarıdı. Qapını ehtiyatla, daha doğrusu, qorxa-qorxa açıb içəri boylandım. Belə 
hallarda adama elə gəlir ki, döşəməyə düşən insan cəsədi ilə qarşılaşacaq. Sanki öz evimə yox, 
yiyəsiz, illərlə insan üzünə həsrət qalan vahiməli tikiliyə girirdim. İşığı yandırdım. İçəridəki 
pərakəndəlik, tör-töküntü adamın üstünə yeriyirdi. Stolu otağın tən ortasına aşırıb üstündəki qab-
qacağı çilik-çilik eləmişdilər. Hələ pəncərədən asılan kirli pərdə... Karniz dəmirindən sallanırdı. 
Kompüterin sistem blokunu ayaq altına salıb əzmişdilər, monitora iki qoşa çat düşmüşdü. 
Doğram-doğram edilən naqil parçalarını otağın dörd bir yanına səpələmişdilər. Stəkan qırtılarını 
xırçıldada-xırçıldada özümü Selma Hayekin şəklinin üstünə atdım. Nə yaxşı, Tanrım!!! Şükür 
sənə!!! Divara söykənib nəfəsimi dərdim. Payızın oğlan çağında qorxudan boyun-boğazımı, 
bədənimi tər basmışdı. Stolu dikəltdim. Otağa səpələnmiş şüşə qırıqlarını süpürdüm. Ayağımın 
altına stul qoyub pərdəni yerinə bərkitmək istəyəndə iki qatlanmış ağ kağız gözümə sataşdı. 
Pəncərənin ağzına qoymuşdular. Əllərim əsə-əsə, tələsik kağızı açdım. Adam belə vəziyyətə 
düşəndə deyirlər: ayaq üstə öldü. Elə bildim, dünya başıma fırlandı, bu xaraba daxmanın daşı-
divarı bu dəqiqə uçub üstümə töküləcək. Bədənimin taqəti çəkiləndə yerə çöküb dizlərimi 
qucaqladım. Kağızın arasındakı üç manatı kənara qoyub yazılanları təkrar-təkrar oxudum: “Bu, 
sənə yüngülvari xəbərdarlıqdır. O qəhbənin başını burax. Saat birdə Hüseyn Cavid Parkında üzü 
metroya sarı dayan. Sənə bir nəfər yaxınlaşacaq. Dünən axşamkı Qara “Pajero”ya oturub 
Novxanıda bir bağ evinə gedəcəksiniz. Qorxma, yüngülvari söhbət olacaq, səni incitməyəcəklər. 
Dediyim yerdə olmasan, bizdən incimə. Axşam yatanda bu xarabanı üstünə uçuracağıq. Saat 
birdə, Hüseyn Cavid Parkı. Yaddan çıxmasın!”  
Nəşriyyatın qarşısında qoluma toxunub yolumdan saxlayan “əsgər atası”nın siması gözümün 
qabağına gəldi. Əclafın üz-gözü şaftalı dənəsi kimi qırış-qırış idi. Məzlum, maymaq görünüşü 
vardı. Kağızın arasına bükülən pul, ona verdiyim üç manatdı. Əlbəttə, bu məni qorxutmaq, 
vahimələndirmək üçündür. Dünən axşam bizi izləyən qara “Pajero”nun sürücüsü həmin əclaf 
olmasa da, eyni hədəfə vururdular: məni hədələyib uzaqlaşdırmaqla, söhbətin böyüməsinin, daha 
dəqiqi, mətbuata bundan sonra yol tapmasının qarşısını almaq və Leylanı asanca aradan 
götürmək!  
Ürəyimin döyüntüsündən sinəm parçalana bilərdi. Gözümü saata zilləyib heykəl kimi 
dayanmışdım. Nə edə bilərdim? Gedimmi yəni? Əclaf yalan deyir, maşına oturan kimi dəniz 
kənarında gözdən-könüldən iraq xarabaxanaya aparıb başıma it oyunu açardılar. Kəsəsi, 
fikirləşmək lazımdı. Əlim ətəyimdən uzun, bu əclafların yanına düşüb Novxanıya getmək, xalis 
ağılsızlıqdır! Yaxşı, nə etmək olardı? Bəlkə bu xarabadan uzaqlaşıb bir müddət rayona gedim? 
Bəs Əsmər? Bəs Leyla? Evimizdə soruşmayacaqdılar ki, xeyir olsun, niyə gəlmisən? Rəngin-
ruhun nəyə görə özündə deyil, narahatsan? Bəlkə polisə xəbər verim ki, peşə fəaliyyətimlə bağlı 
məni təhdid edirlər? Yox, yox, bu, axmaqlıqdır! Özümü qəsdən ələ verə bilərdim. Sorğu-sual, 
izahat, dindirmə... Hələ tapançanı demirəm! Əlimi-qolumu bağlayıb dama basardılar. Yaxşı bəs 
nə, nə, nə???!!!  
Yumurtası tərs gələn toyuq kimi otaqda vurnuxurdum. Saat on ikinin yarısıydı. Deməli, saat 
yarım sonra məni böcək kimi ayaqlaya bilərdilər. Lənətə gəlsin bu ağciyərliyi, nədən 
qorxmalıyam?! Bəlkə şəstlə, kişiyana bir ədayla qabaqlarına çıxım ki, gəlmişəm? Bu fikirdən tez 
də daşındım. Ehtiyatı əldən vermək yüngülağıllıqdır. Yaxşısı budur, Leylaya zəng vurub, 
xəbərdar edim. Nömrəni yığdım. Telefonu bağlıydı. Qorxdum ki, qızın başına bir iş gətirsinlər. 
Qapını qıfıllayıb evdən çıxdım. İsmayıl dayı yenə axsaq yabıya oxşayan bir qocanı çənəsinin 
altına salıb, köhnə əyyamlardan dəm vururdu. Pilləkənləri qalxanda Leylanın telefonunu yenidən 
yığdım. Qapını yumruqla, açarla, qəpiklə döyməyim də işə yaramadı. Blokdan çıxanda ağlıma 
gəldi ki, bu qədər əziyyət çəkməkdənsə, İsmayıl dayıdan soruşmaq ən ağıllısıdır. Əsəbiləşib 
qabağıma çıxan içidolu fanta butulkasına tutarlı bir təpik ilişdirdim. Tfu, zibil!!! Qarşıdan 
Dostoyevskinin Alyona İvanovnasına oxşar donqarbel rus qarısı gəlirdi. Belə əprimiş qocaları 
görəndə adam yaxınlaşıb ədəb-ərkanla demək istəyir ki, olarmı, sizin əvəzinizdə ölüm?! Axx, 
yaramaz butulka!!! Fır-fır fırlanıb arvadın təpəsinə dəydi. “Alyona nənə” ayaq altda qalan siçan 
kimi ciyildədi. Yolumu dəyişib sağdakı binanın tinindən burulanda qarının rusca söyüşlərini 
eşitdim: Alçaq, quldur, tərbiyəsiz, yaramaz!!! Ah, unutdum deməyi, kim “Cinayət və Cəza” 
filmində Alyona İvanovnanı görməyibsə, gözünün qabağına ölüvay, çərdəymiş qoca qoyun 
gətirsin.  
Doğrudanmı, gecənin bir aləmi bu xaraba daxmanı başıma uçura bilərdilər?! Tapançanı etibarlı 
yerdə gizlətsəm, gecələməyə başqa ev tapmaq müşkül iş deyildi. Lap tələbə yoldaşlarımla 
yataqxananın dar-düdük otağına sığınıb birtəhər keçinmək də olar. Universiteti bitirsək də, üçü - 
Ayaz, Ənvər, Orxan hələ də Bakı Dövlət Universitetinin tələbə yataqxanasında tarakan və 
siçovullarla süfrə arxasında bir oturur, gecələr qucaqlaşıb şirin-şirin yatırlar. Hər halda, evdən 
çıxmasam da, ilan kimi zəhmli olan xatalı dəmir parçasını başımdan rədd etməliydim. Məsələn, 
dənizə atmaq, sakit gecələrin birində torbaya büküb gözdən iraq yerlərdə zibilə qarışdırmaq çətin 
deyildi. Bircə bu qorxudan yaxa qurtara bilsəydim! Kişiyana boynuma alsam, tapançanı üstümdə 
harasa aparmağa cürətim çatmır. Ən yaxşısı, evdə münasib yer düzəltməkdir. Çarpayımın altı 
etibarlı “sığınacaq” ola bilər. Baş tərəfdə döşəmə taxtası çürüyüb, tikə-tikə olmuşdu. İlan-
çayandan qorxub keçən ay dikt parçasını bir-iki yerdən mismarlamışdım. Saat birə işləyirdi. 
Vaxt itirmədən işə başlamaq lazımdı. Çarpayını ortalığa çəkib otağıma bitişik olan əldamından 
bel gətirdim. Səngər qazmaq üçün dirsək uzunu əsgər beli idi. Deyəsən, ev yiyəsinin qardaşı 
komandir olanda xidmət keçdiyi hərbi hissədən çırpışdırmışdı.  
 
Çürük taxta parçalarını qoparıb nəm torpağı bir qarış qazdım. Rütubət iyindən başım çatladı. 
Küncdə üst-üstə qalanmış qaratorpaqdan balaca təpə yaranmışdı. Humayın dərdindən buğda 
sahələrini havalı-havalı dolaşanda hər addım rast gəldiyim vəhşi çöl siçanlarının yuvalarını 
xatırladım. Elə mən də siçan kimi gün-güzəran keçirirdim. Ziyanəvər siçanlar kəndçilərimizin 
sahəyə səpdiyi ağunu yeyib necə çezirdilərsə, Leylanın qəsdinə duran O Adam da bir gün mənə 
zəhər verib gəbərtdirəcəkdi...  
Tapançanı üç qat sellofan torbaya büküb, üstünü torpaqladım. Dikt parçasını yerinə 
mismarlayandan sonra taxta-tuxtanı zibilliyə tolazlamaq qalırdı. Çarpayı yerində, otaq səliqə-
sahmanlı - işdi-şayət, evə ikinci dəfə soxulsalar, şübhələnməyə yer qalmamışdı. Yırıq-yırtıq 
pərdə, qab-qacaq, stol-stul - hamısı cəhənnəm olsun; məni ağrıdıb, ciyərimi yandıran kompüterin 
bu vəziyyətə düşməsidir. Deməli, roman yazmaq niyyətimə bir qoz, çezdi! Elə bil, körpə yolu 
gözləməkdən gözünün işığı darıxan kişi qadınını itirmişdi. Əlacım olsaydı, bu qoca qurğudan 
yana ağlayar, zəvzək küçük kimi zingildəyərdim. Gör neçə ilin yol yoldaşıyıq! Sədaqətli qadın 
kimi hər nazıma dözüb, əziyyətimi çəkib. Vur-tut, əllicə manat qiyməti vardı, amma nolsun, 
mənim aləmimdə brilyant daş-qaşla bəzədilmiş ən bahalı kompüterdən daha dəyərliydi. 
Bədbəxt!!! Qaragün!!! Zavallı!!! - Kefinəqulu əmim var - Əzizxan, deyir Rəcəb, sənin şeytana 
aldanıb döşəkisladan vaxtlarında qonşuluğumuzda xoşəməl, qapısıaçıq qoca yaşayırdı - Yunus 
kişi. Əzrayıl evinin dörd tərəfində vurnuxanda, qızları yas halvasının ununu ələkdən keçirmək 
üçün tədarük tökürlər. Gözünə dönüm qoca, bu vaxt başını yastıqdan qaldır ki, su başına tək 
gedəcəm. Elə tualetdən çıxhaçıxda həyətin erkək qazı boğazını uzadıb fısıldaya-fısıldaya qocanın 
üstünə şığıyıb. Yunusun ayaqları sözə baxmır, arvadı özünü yetirincə başı tualet daşına dəyir. 
Yerindəcə canını tapşırır, bədbaxt! Sonra Əzizxan əmim bir siqaret yandırıb deyərdi ki, 
qardaşoğlu, hərdən Allah da ədalətsizliyə qol qoyur. Yunus kişi çölün axsaq köpəyinə də pislik 
eləməmişdi. Cavan şivlərin dibinə işəyən, yoxlama gələndə kolxozun çəllək-çəllək nöyütünü 
əndərib xollu-budaqlı ağacları qurudan əbləh, dəyyus, qurumsaq (əmim özündən çıxırdı) adamlar 
hörmət-izzətlə köç elədilər, indi adları ehtiramla xatırlanır. El ağzında adın çıxınca, canın çıxsın! 
Yunus kişidən nə qalsa yaxşıdır, urvatsız xatirə! Məsələn, Yunus tualetdə ölən ili Qulamın 
sürüsünə canavar girmişdi. İndi mənim nakam kompüterim Yunus kişinin taleyini yaşayırdı. 
Çörək haqqı, əlacım olsaydı, illərini yolumda çürüdən bu bəxtsiz qurğunu hörmətlə torpağa 
tapşırar, məzarı üstündə acı, duzlu göz yaşı axıdardım.  
Külək qalxmışdı. Boğazıma şərf salıb 12:35-də evdən çıxdım. Hə, yeri gəlmişkən deyim: 
şalvarımın arxa cibindən kitabxanaçı Humayın oxucu biletinin arasına qoyduğu balaca kağız 
əlimə keçdi. Yazmışdı: “Sizə məsləhət vermək istəməzdim, amma özümə borc bilirəm: bu yazını 
yazmaq fikrindən çəkinin. Deyirlər, Leylaya yaxın duran adamları çox incidirlər. Səbəbini 
bilmirəm. Uğurlar”. 
Humayın narahat, nigaran baxışlarının açmasını indi anladım. Mənə can yandırmasına görə onun 
əllərini öpməyə hazırıydım.  
Bilmirdim hara gedim, kimə üz tutum. Küləyin ağzına alıb ora-burasını əlləşdirdiyi adamları 
şübhəylə süzür, öz-özümdən xoflanırdım. Birdən-birə ürəkləndim. Ağlıma gəldi ki, polisin 
gözündən yayınıb Milli Elmlər Akademiyasının qarşısındakı həmişəyaşıl kolların arasında 
gizlənə bilərdim. Bəlkə məni aldadırdılar? Kiminsə Qara “Pajero”da məni gözləməyi, sadəcə, 
xox gəlməkdi?! Müdafiə Sənayesi Nazirliyinin yanında avtobusdan düşüb üzüaşağı tələsdim. 
BDU-nun yanından keçib Akademiyanın binasının həndəvərində vurnuxanda nə qədər ağılsız iş 
tutduğumun fərqinə vardım. Kim bilir, bəlkə ətrafda üç-dörd nəfər yaxın adamları dolaşırdı? 
Ürəyim uçundu. Akademiyanın böyür-başındakı kolluqların arasından sivişib BDU-nun həyəti 
ilə yataqxana tərəfdəki darvazaya sarı yortdum. Üzü yoxuşa çapılan xam dayça kimi 
tövşüyürdüm. Prospekti keçib boş skamyada nəfəs dərmək üçün keçmiş Musabəyov parkına üz 
tutmaqdan savayı çarəm yoxuydu.  
Əllərim cibimdə, park uzunu var-gəl edirdim. Saat ikiyə beş dəqiqə işləyirdi. Yəqin dalımca 
gələn əclaf, “Pajero”nu yolun kənarında saxlayıb sağa-sola boylanırdı ki, bu dəqiqə 
yaxınlaşacam. Ay, sən öləsən!!! Həyəcandan yaxa qurtarmaq üçün Əsmərə zəng vurdum. 
Qanının qara vaxtına düşmüşdüm. Ola bilərdi, itirib-axtarmadığıma görə mısmırıq sallamışdı, nə 
bilim. Bircə donuz deməyi əskikdi. Hikkəli, acıqlı danışsa da, bir-birindən gözəl oxşama 
cümlələrimdən mum kimi yumşaldı. Yaşasın ədəbi istedadım!!! İstədim deyəm, məni 
gəbərtməsələr, hazırlaş, yazıçı arvadı olacaqsan; bu xoşbəxtlik hər qadının nəsibi olmur (Paah!!! 
Qaragün yazıçı xanımları!!!). Möhkəm, iradəli, səbrli, canıyanar, cəfakeş olmaq əziyyəti düşür 
boynuna! Əlüstü zarafatlaşdım ki, səsimdəki həyəcandan duyuq düşməsin. Kişiyana danışsaq, 
buna zarafatlaşmaq yox, boşboğazlıq, lap dəqiqi, təlxəklik deyirlər. Saat altıda görüşmək ümidilə 
sağollaşdıq.  
Leylaya zəng vurdum. Yenə uğursuz cəhd! Axşamkı etiraflarına, ürəyindəkiləri boşaltdığına 
görə, sən deyən nigarançılığım yox idi. Adətən, qadınlar həmdəm tapmayanda, unudulanda, 
gərəksiz əşyaya çevrildiyini anlayanda həyatdan usanır, intihar yolunu seçirlər. Yeri gəlmişkən, 
bir sirr açım: Leyla vaxtilə çirkin, iyrənc əməllərə qol qoymuş fahişə qadından savayı, həm də 
sinəsində övlad dağı gəzdirən zavallı ana idi. Amma indi bu haqda danışmaq həvəsində deyiləm.  
Yasamalın azğın küləyi yenə ağacların yaxasına əl aparmışdı. Gödəkçəmin yaxasını qaldırıb 
parkın yuxarı başındakı qəzet köşkündən siqaret alıb tüstülətdim. Köhnə iş yoldaşlarım - Narın, 
ardınca Xuraman zəng vurdu ki, iş tapa bilmişəm, yoxsa bekar-bekar gəzirəm? İkisinin də 
səsindəki canıyanar ahəngdən içim iftixarla doldu. Hətta Narın dedi, bir tanışı özəl tikinti 
şirkətinin jurnalına redaktor axtarırmış, mənim adımı versə də, xəbər-ətər çıxmayıb. İstirahət 
etdiyimi deyib, dostlarımı ümid dolu vədlə hər şeyin gözəl olacağına inandırdım.  
13:30! Telefonumun sms zəngi səsləndi. “Yarım saat vaxtın var. Saat ikidə deyilən yerdə 
olmasan, bizdən incimə. Gözləyirik”. 
Aha, deməli, gəliblər. Bəs niyə zəng vurmurlar? Əvvəl kağız, sonra sms yazmaq nəyə lazımdır? 
Siqaretin birini də yandırdım. Leyla ilə danışmaq niyyətim yenə gözümdə qaldı. Parkın 
pilləkənlərini qayğılı-qayğılı düşüb beşmərtəbələrin həyətindən keçəndə balkon divarına qısılmış 
pişik balası gördüm. Zavallı!!! Kimsə yuxarı mərtəbədən üstünə su əndərmişdi. Cuppulu 
gözlərini halsız-halsız açıb-yumur, ölüşküyür, arabir zəif səslə miyoldayırdı. Soyuq yazıq 
heyvanın canına yerimişdi, tir-tir əsirdi. Belə getsəydi, bir-iki saata öləcəkdi. Əsmər həmişə 
deyərdi ki, küçədə yağış altında qalan pişik balalarını evdə yedirdib, yağış kəsən kimi küçəyə 
buraxanda elə fərəhlənirəm, sanki ac yatan uşaqların qarnını doyurmuşam.  
Pişiyi küləyin ora-bura çırpdığı boş ütü qutusuna qoyub, blokun qaranlıq küncündə gizlətdim. 
Yaxınlıqdakı mağazadan 50 qəpiyə çiyələkli “pal süd”, bulka aldım. Satıcıdan xahiş etdim ki, 
indicə yediyinin boş qabını mənə versin. Təəccüblənib sual dolu baxışlarını üzümə zilləsə də, 
dillənmədim. Südü konserv qabına töküb bulkanı xırda-xırda içinə doğradım. Zavallı balacanın 
üşütməsi kəsmirdi. Deyəsən, gücünü toplayıb silkinə bilməmişdi. Belə olsaydı, tükləri pırpız-
pırpız olardı. Şərfimi boynumdan açıb pişiyi quruladım. Nəsə, ürəyimə yatmadı. Qutuqarışıq 
qoltuğuma vurub, Universitetə gedən yolun üstündəki “Bəhmən” gözəllik salonuna gəldim. 
Yasəmən ətirli salonda üç ağmaya qız laqqırtı vururdu, məni görən kimi səsləri xırp kəsildi. Üçü 
də icazəsiz içəri soxulan “yad ünsür”ü başdan-ayağa süzdülər. Biri üzünü turşutdu.  
- Salam. Hava soyuqdur,... bilirsiz, kimsə bu pişiyin üstünə su töküb, ölə bilər. - Üçü də qutunun 
içinə boylandı, - şərflə qurutdum, amma nəsə.. nəsə ürəyimə yatmadı. Xahiş edirəm, acığınıza 
gəlməsin, inciməyin. Allaha da xoş gedər, fen istəyirəm. Özüm eləyərəm, siz əziyyət çəkməsəniz 
də olar. Feni verin, pişiyi qurudum.  
Qızların üçünün də baxışından bir ifadə boylanırdı: bu səfeh hardan gəlib? Amma sağ olsunlar, 
razılaşdılar. Heysiz-hərəkətsiz uzanan pişiyə isti hava dəyər-dəyməz yavaş-yavaş dirçəlirdi. İkicə 
dəqiqə sonra pəncələrini sinəmə söykəyib üstümə dırmaşmaq istəyirdi. Elə şirin, bəzəkliydi ki...  
- Siz baytarsız? - Qızlardan biri soruşdu. 
- Yox-yox, yoldan keçirdim, gördüm, xoşuma gəldi. Bayırda qalsaydı öləcəkdi.  
- Bu pişiyi bizə verərsiz?  
- Əlbəttə, buyurun, - pişiyi ovuclarımın içində ona uzatdım.- Amma acdır, bu binanın, - nişan 
verdim - qarşısında yeməyi var, gətirim, ac qalmasın.  
Razılaşmadılar. Tapşırdılar ki, nigaran qalmayım, balacaya lap yaxşı baxacaqlar. Dönə-dönə 
təşəkkür edib, salondan çıxdım. İlan ağzından qurtulan qurbağa kimi sevinirdim. 
Saat ikini keçmişdi. Nə əcəb indiyə qədər səbr ediblər? Sms-in ikincisini indi çoxdan gəlməliydi, 
axı! Yeyin addımlarla özümü Akademiyanın qarşısındakı kolluğa çatdırdım. Bir az 
həyəcanlıydım, amma qorxmurdum. Gözləyirdilərsə, maşına oturub hara sürsəydilər, 
gedəcəkdim. Üzü parka sarı boylandım. Qara “Pajero” qapıları örtülən kimi yerindən tərpəndi. 
Yola çıxıb arxadan boylansam da, məni çətin görəydilər. Sms gələn nömrəni yığıb zəng etmək 
istədim. Baş barmağımı “yes”in üstünə yügülcə sıxmışdım. Fikrimdən daşındım. Hadisələrin 
gedişatını gözləmək lazım idi.  
Acmışdım. Özümü metronun yaxınlığındakı “Çudo Peçka”ya verib peraşki yedim. Üstündən isti 
kofe içəndə canıma istilik gəldi, gümrahlaşdım. Əsmərin indi işdən çıxan vaxtdır, görüşsəm, 
bəlkə fikrim dağılar. Yeməyin üstündən təzəcə bir siqaret yandırmışdım ki, telefonum zəng çaldı. 
Əsmərin adını displeydən oxuyub quşqulandım.  
- Rəcəb, hardasan? - səsi həyəcanlıydı. 
- Nə olub? Niyə narahatsan?  
- Bir qadın zəng vurmuşdu. Sənə bir şey olmayıb ki?  
- Kim idi, nə dedi?  
- Düzünü de, sənə bir şey olmayıb ki?  
- Kim idi, nə dedi? - Bağırdım.  
- Mənimlə görüşmək istəyir. On beş dəqiqəyə Akademiyanın qarşısına gələcək.  
“On beş dəqiqəyə özümü Əsmərə yetirə bilərəm?” - beynimdən keçirdim. “Elmlər Akademiyası, 
Nizami, 28 may...” - Metro stansiyaları dilimin altında... Yox, yox, mümkün deyil. Hələ maşın 
dolu küçələrlə yortub Akademiyanın qarşısına gəlmək... 
- Əsmər, Əsmər... Alo, alo... Əsmər, eşidirsən məni? Əsməəərr!!! - Xəttin o başında 
qarmaqarışıq səslər eşidildi.  
- Əsməəəərr!!! - Metronun qarşısındakı qəzet köşkünə təpik ilişdirdim. Satıcı çıxıb üstümə 
kükrədi.  
- Alo... - Nəhayət, səs gəldi. 
- Heç kimlə görüşmə, oldu? Bu dəqiqə çıx, birbaş evə get. Birbaş evə! Yubanma!  
- Axı, nə olub? Narahatam. Bir iki-kəlmə de, nolar... - Ağlamsındı.  
- Hər şeyi danışacam, əzizim, darıxma. Vaxt itirmək olmaz, bu dəqiqə çıx! - Dedim, - bu dəqiqə 
çıx, çıııxxx!!! - Səsimdən üşənən tələbə qızlar məndən gen qaçırdılar.  
Tfu!!! Bu qadın hardan çıxdı? Əsmərlə niyə görüşmək istəyir, məqsədi nədir? Gərək deyərdim, 
tək getməsin, qorxuludur. Zəng vurub telefonu qulağıma sıxdım.  
- Əsmər, yanında kim var? Təksən?  
- Kafedradayam. Tələbəm mənimlədi. İndi çıxıram.  
- Tək çıxma! Yanında kimsə olsun!  
- Sevinci çağıraram.  
- Mütləq. Yolda kimsə sizə yaxınlaşsa, arvad olsun, kişi olsun, fərq etməz, fikir verməyin. Çalış 
həmişə gedib-gəldiyin yolu dəyiş, aralıq döngələrlə get!  
- Rəcəb, qurban olum, məni qorxuzma... Nəsə de!  
- Başqa vaxt! Metronun girişində sizi gözləyəcəm. 
Telefonu qapayıb özümü metronun girişindəki tünlüyə vurdum. Platformada iynə atsaydın, yerə 
düşməzdi. Bir-birilə məzələnən tələbələrin səs-küyü, şit zarafatları əsəblərimə toxunurdu. Mənim 
platformada ora-bura vurnuxmağımdan səkkiz dəqiqə sonra qatarın gur projektorları qaranlıq 
tunelin dərinliyini işıqlandırdı. Bəxtimdən bu qoca qurğu da yorğun düşmüşdü. İllah da, Nizami 
stansiyası ilə 28 mayın arasında kələyi lap kəsildi. Yaylı qapılar açılar-açılmaz özümü bayıra 
atıb, eskalatora sarı götürüldüm. Solda dayanan adamları dümsükləyir, dodağının altında 
donquldanan qocaları vecimə almırdım. 
...Pilləkənin başında qaynaşan adamları incələdim, qızların biri də gözə dəymirdi. Üç dəfə 
dalbadal nömrəsini yığmaq da işə yaramadı. Hirs-hikkə, peşmançılıq içimi qurd kimi yeyirdi. 
Yolu əlimə alıb Akademiyaya sarı tələsdim. Belibükük bir qarı Cəfər Cabbarlının heykəlinin 
yan-yörəsində vurnuxan çöl göyərçinlərinə dən səpirdi. Yol ayrıcına çatanda sağa-sola 
boylandım, Slavyan Universiteti səmtdən dəstələnən qızlara göz gəzdirdim. Axı nə olmuşdu, nə 
ola bilərdi, nə? Əsmərin zəng vurduğu vaxtdan 25 beş dəqiqə keçirdi. Bəlkə həyəcandan 
“metronun çıxışında gözlə!” dediyimi eşitməyib? Bəlkə başına bir iş gəl... iiibbb...? Günün 
günorta çağı nə ola bilərdi, axı... Nə, nə, nə?!!! Telefonu bir də qulağıma sıxdım. Uzun-uzadı 
çağırış zənglərindən sonra yad səs eşidildi. 
- Alo, kimdi, kimdi danışan. - Hamıdan, hər şeydən - küçəyə döşənmiş daşlardan, dər-divardan, 
yanımdan saymazyana keçən özgə adamlardan, dayanacaqda kürkə bürünən əlibayraqlı 
gözətçidən - imdad, ümid, mərhəmət gözləyirdim.  
- Rəcəb, mənəm... 
- Kimdi, kimdiii?  
- Sevinc! 
- Əsmər hardadır Sevinc, hardadır Əsmər? Tez de, narahatam. 
- Bizdədir! 
- Niyə sizdə? Ona dedim evə... - udqundum - evə getsin!  
- Gəl bizə, Rəcəb!  
- Axı, nə olub? Telefonu niyə bağlıdır?  
- ... Bilmirəm... Sənə... Səni... - Sevinc dilini sürüdü.  
- Alo, alo, alooo!!!... - Bağırdım.  
Neft Akademiyasının tələbələrini sağa-sola itələyib özümü aralıq küçəyə vurdum. Tini burulan 
kimi qarşıdan gələn “mersedes”in təkərlərindən tükürpədici səs qopdu. Kimsə qışqırdı, içini 
çəkdi, banan dolu şəffaf torbanı sürütləyən balaca qız uşağı camaatın hay-həşirindən çığırdı. 
Zərbə sən deyən möhkəm deyildi, dizlərimdə, qarnımda ötəri ağrılar hiss etdim. Ən dəhşətlisi 
maşının “kapot”undakı əllərimin iziydi. Öz-özümdən vahimələndim. Sürücü meyit rəngi almışdı. 
Dil-dolağı əsim-əsim əsirdi. Adamlar başıma toplaşdılar. Şivən arvadlar səhərertə hindən, 
samanlıqdan banlayıb camaatın zəhləsini tökən yuxugörməz xoruzlar kimi ordan-burdan səs-səsə 
verdilər. Sürücüyə üzrxahlıq edib aradan çıxmaq istəyəndə arxada post patrul xidmətinin maşını 
göründü. Ələ keçsəm, qanım getdi! Səsgücləndiricidən eşidilər “yol ver!”, “kənar dur!” 
sədalarını kürəyimdə hiss edirdim. Gücüm çatdıqca qaçır, gözdən itmək istəyirdim. Qorxudan, 
həyəcandan ürəyim ağzıma gələcəkdi. Yolda-rizdə kim vardısa ayaq saxlayıb mənə baxır, başını 
bulayırdı. Sürətimi azaldıb geriyə qanrıldım. Maşın görünmürdü. Axmaqlıq elədiyimə görə 
özümü qınadım. Niyə qaçmalıydım, axı? Bu soxasoxda özümü ələ vermək üçün bundan əlverişli 
bəhanə ola bilməzdi! Polis sağ-salamat olduğumu görəndə nə edə bilərdi? Onsuz da, zibilə düşən 
həmişə sürücü olur. Protokoldan-zaddan dəm vuranda, 150-200 manatından keçib, yaxasını 
qurtaracaqdı.  
Əla, 95 nömrəli avtobus dayanacaqda göründü. Özümü içəri təpib adamlara qarışdım. Avtobus 
nəriltiylə yırğalana-yırğalana yerindən tərpənər-tərpənməz polis maşını işıqforda dayandı. 
Cavan, şüvərək oğlan başını pəncərədən çıxarıb səkiyə tərəzi qoyan qocadan nəsə xabər aldı. 
Kişi üzbəüz küçəni göstərib polisin ağzını azdırdı. Qarnına yiyə dura bilməyən gonbul arvadların 
günbəgün ovqatını korlayan kişinin hər həftə ovcuna basdığım 40 qəpik halal xoşu olsun! Bazar 
günləri Əsmərlə şəhəri gəzəndə özümüzü qocanın yanına verib tərəzidə növbə gözləyirdik. 
Əsmərin bəxti gətirirdi. Vay mənim halıma! Qarnına yiyə dura bilməyən gödənqulu adamlardan 
biri elə özüməm. Bahoo, bir də gördün Əsmərin istirahət gününə həsr olunan konserti başladı: 
deyin ki, deyinəsən!!!  
Eh, Əsmər, Əsmər!!! Axı nə baş verib, yenə nədən şübhələnmisən? Təzə-təzə münasibətlərimiz 
istiləşəndə əvvəllər görüşdüyüm qızlardan biri zəng edib köhnə günahlarımdan xəbərçilik 
eləmişdi. Yaramaz adam, bu bəs deyilmiş kimi “Ulduz”, “İnşaatçılar”, “Gənclik”də ikicə saatlığa 
kirayələdiyim evlərdən hansı qoxu gəlirdi, pərdəsi nə rəngdəydi, neçənci mərtəbədə yerləşirdi - 
hamısını bitdə-bitdə danışmışdı. Hələ üstəlik deyibmiş ki, Rəcəbin mənə aldığı hədiyyələri 
görmək istəyirsənsə, cümə günü yeddidə Milli Dram Teatrının yuxarı tinindəki məhəlləyə gəl! 
(Mən həmin qızla “Solğun çiçəklər” tamaşasının antraktında tanış olmuşdum). Bəlkə kimsə yenə 
mərdimazarlıq edib?  
Telefonun sms zəngi səsləndi. “Rəcəb, Əsmər evdə qalmadı. Qapının ağzındakı ayaqaltını qaldır, 
paket görəcəksən. Sənə çatacaq! Sevinc” Bədənimə üşütmə gəldi. Nə paket, paket nədir? 
Udqundum. Avtobus Sevincgilin binasının tinində saxladı. Pilləkənləri tez qalxmaq üçün kaş 
əllərim də işə yarayardı! Gözlərimi qızartdaq qapıya zillədim. Təngnəfəslikdən boğazım 
qurumuşdu. Ayaqaltını qaldırıb bəyaz paketin içinə əl apardım. Lənətə gələsən, bu nədir?! 
İlahi!!! İçimdə qasırğa qopdu, tufan... tufan qıyha çəkdi. Axx, ay əclaflar, nadürüstlər elə 
gücünüz buna çatdı, kişiliyiniz bura qədərdi?!!! Dizlərimin taqəti çəkildi, heysiz cəmdəyimi 
pilləkənin üstünə yıxdım. “Miraj” restoranının foyesində vurnuxan ofisiantlar, biz içəri girəndə 
qapını zərblə çırpıb deyinə-deyinə özünü küləyin ağzına verən müştərilər, Elçinin yalançı 
nəzakəti, isti-ilıq rəftarı gözümün qabağına gəldi. Elçin, Elçin... Bu nakişiliyə, nanəcibliyə sənin 
əlinləmi qol qoydular?! O gecə hesabı bağlayıb (?) aradan sivişmək buna görə idi?! Xəbərin 
olubmu iki daşın arasında otağa quraşdırılan kameradan?!  
 
Leylanı qucaqlayanda, döşlərini əməndə, sıra ilə düzülən stulların üstünə yıxıb vəhşi ehtirasımın 
odunu söndürəndə... Hamısını, hamısını çəkmişdilər. Saydım. On beş şəkil vardı paketdə. 
Üstəlik, disk də “hədiyyə” etmişdilər. Əlbəttə, Əsmər Sevincin kompüterində diskə baxmışdı. 
Qəlbim göynədi. Hələ, ... hələ bu görüntülər günü sabah televiziya ekranlarına çıxandan sonra 
nələr olacaqdı? Zavallı Rəcəb, görəcək günlərin varmış! Yetim!!! 
...Əsmərdən xəbər tutmaq ümidilə Sevincin nömrəsini yığıb telefonu qulağıma sıxdım. Çağırış 
zənglərini birbəbir saymaq işə yaramadı. Yəni bu qız da məndən üz çevirdi? Huşsuzluğa görə 
bağışlayın. Bilirəm, qaranlıq qalan çox şey var, səbrlə incələməliyəm: Əsmərə zəng vuran qadın 
kim olub, nə istəyirmiş? “Miraj” restoranında çəkilən şəkilləri ona kim, necə, harda ötürüb? 
Həmin gün səhərəcən çimir almadım, Sevincə ard-arda min kərə, min bir dəfə zəng çalmağım işə 
yaramadı. Axır, ürəyi dözmədi, qüssəli səsini telefonda eşidəndə umu-küsüylə zəhlə aparmadım. 
Mərhəmət, kömək uman tonda uzun-uzun cümlələr üyüdüb-tökdüm. Sağ olsun, sözümü 
kəsmədi, təmkinlə sonacan dinlədi. Hələ üstəlik, hadisənin necə olduğunu da hirs-hikkəsiz, 
toxtaq səslə danışdı: 
- Əsmər bizim kafedraya gələndə həyəcanlı idi. Rəngi qapqara qaralmışdı. Fikirləşdim, yəqin 
uşaqlarla dilləşib, ya da sən xətrinə dəymisən. Hərdən axı belə olur: bir də gördün rəngi pörtüb, 
doluxsunub yanımı kəsdirir ki, Rəcəb könlümü qırıb, nə bilim, yanımda bir qız ona zəng vurdu 
dedi, hədiyyə üçün çox sağ ol-filan. İndi belə şeyə qəti oxşamırdı, həyəcandan əsim-əsim əsirdi. 
Dedi, Rəcəbə nəsə olub, məni metroya qədər ötür, tək getməyimi istəmir. Pilləkənləri düşəndə 
halı xarab oldu, səndən sarı çox nigaran idi. Ürək-dirək verdim, ovundurdum ki, narahat olma, 
xeyirlisindən olar, inşallah. Akademiyanın qapısından çıxanda arxadan Əsmərin adını eşitdik. 
Mən arxaya çevrilmək istəyəndə qolumdan tutdu ki, lazım deyil, Rəcəb belə tapşırıb. Bir-iki pillə 
də düşmüşdük, səs lap qulağımızın dibində guruldadı. Elə bil kimdisə, yad deyildi, tanış gəldi. 
Bu dəfə öz adımı qulağım aldı. Başqa yolumuz yox idi, ikimiz də qəfil çevrildik. Akademiyanın 
mühafizəçisi qarşımızda dişini ağardırdı. Üzrxahlıq elədi, əzilib-büzüldü. Əlində bükülü qəzet 
vardı, Əsmərə dedi, xalanız sizə çatdırmağı xahiş edib. Bizim duruxduğumuzu görüb özü də 
çaşdı. Bükülünü uzadanda mən ehtiyat elədim, amma... neynəyə bilərdik, əli havada qalmışdı. 
Akademiyanın arxasına keçib, aralıq yolla metroya sarı tələsdik. Mən ətrafa göz gəzdirirdim ki, 
birdən kimsə bizə göz qoyar, izləyər. Sakitlik idi. Bükülünü açanda... ikimiz də dəhşətə gəldik 
Rəcəb, niyə o qızın bütün ümidlərini alt-üst elədin? (Sevincin səsində qəzəbdən çox tənə vardı) 
Bilirsənmi, nə hala düşdü, (məni qəhər boğur) əli-ayağı əsirdi. Qoluna girib sakit bir yerə 
aparmaq istədim. Get-gedə rəngi gömgöy göyərir, hönkürməyə gücü çatmırdı. Ağaca söykənib 
halsız-halsız dayandı, dizlərinin taqəti çəkilmişdi. Qorxdum başına bir iş gələr, iraq olsun, 
peşmançılığını olar. Taksiyə əl elədim. Sənə qəzəblənmişdi, düzdü, amma lap çox öz 
axmaqlığına yanırdı. Rəcəb, qızın hansı vəziyyətə düşdüyünü başa sala bilmərəm. Yalvardım, 
üz-gözünü oxşadım ki, sakit ol, dünyanın axırı deyil! Nə xeyri? Üzünü yastığa sıxıb içini çəkə-
çəkə hönkürürdü. Səninlə danışdığımı eşidəndə acıqlandı. Çantasını götürüb evdən çıxdı ki, ... - 
Sevinc dilini sürüdü. - İncimə, nə deyibsə gizlətməyəcəm... Dedi, o əclafın üzünü görmək 
istəmirəm. Açığı, qorxdum ki, əlindən xəta çıxarıb, hamını peşman qoyar. Apardım evlərinə. 
İstəmədim anası bilsin, yaşlı, xəstə qadındır. Hər şeyi özü danışdı. Daha mənim orda qalmağımın 
mənası yox idi, uşağı bacımgildən götürməliydim. Belə, Rəcəb,... Niyə belə elədin?  
Sevincin gicgicə sualına cavab verməyib sağollaşmışdım. Gizlətmirəm, elə sağollaşan kimi də 
gözümün yaşını sıxmışdım. Sonra bir siqaret yandırıb həzin, kədərli mahnılar dinləməkdən başqa 
əlacım qalmamışdı. Bir də Humayı xatırlamışdım, Humayı!!! Yeniyetməliyimin sevgi dağını!!!  
 
* * *  
 
Telefon zəngindən diksindim. Leylanın adını displeydə oxuyanda xəfif bir sevinc doldu ürəyimə.  
- İşlər necədir? 
- Pisdir, çox pisdir... 
- Bir hadisə olmayıb ki, - Səsi titrədi, elə bil quyu dibindən qırıq-qırıq eşidilirdi - Özün yaxşısan? 
- Neçə gündür yoxsan, heç olmasa telefonunu açıq saxla!  
- Darıxmısan?! - Güldü. Cin vurdu beynimə. Belə axmaq, duzsuz zarafatın yeri idi?  
- Rayondayam. Anam bir az naxoşdur, yaxşılaşsın, iki-üç günə gələcəm. Bankdan zəng 
vurmuşdular. Mədəni şəkildə, nəzakətlə dedilər ki, maşını qaytar, yoxsa işi məhkəməyə 
göndərəcəyik. Nə isə, fikir eləmə, düzələr. Romanın işləri necədir? Yazırsan?  
- Nə roman, roman vaxtıdır? - Çəmkirdim.  
- Nə olub sənə, niyə əsəbisən? 
- Elçin sənə zəng vurmayıb ki? Restoranda oturduğumuz gündən sonra danışmısan onunla?  
- Elçin... Elçinlə? Yo-ox, nə olub, niyə soruşdun?  
Yüngül köks ötürüb nəfəs dərdim. O gündən bəri başıma nə gəlmişdisə bittə-bittə danışdım. 
Evimin yağmalanması, hədə-qorxu, Əsmərə verilən şəkillər, qızın məndən üz döndərməsi, yox-
yox, cəmdəyimə tüpürməsi... Hər şeyi ovcuna qoydum. Səsi titrədi. Nigaran, kədərli bir tonda 
üzrxahlıq elədi ki, mənə görə özünü nahaq qurban verirsən. Açığı, Elçin söhbətinin üstündən 
keçməsi şəstimə toxundu; bilməmişdik, onun dostunun ətəyində namaz qılmaq azmış, hələ 
nəfəsiylə dəstəmaz da almaq olarmış! Mənim dil-dil ötüb şübhələri uc-uca calamağım könlünə 
dəydi. Guya, “Miraj” restoranına gedəndə başımız söhbətə qarışıb, qoyunu qurda vermişik. Pah, 
atonan!!! Əzvaylığımız ucbatından qara “Pajero”nun rəddimizi basmasını ağlımıza 
yerləşdirməmişik, vəssalam. Dedi, dediyindən dönmədi:  
- Milli Bankın yanında bizi ötən “Pajero” bilirmiş ki, “Miraj”a gedirik. Bir də ki, bunu bilməyə 
nə var: bu restoran ancaq müğənnilərə işləyir.  
Üstünə getmədim, amma xoş-naxoş razı saldım: Elçinə zəng vur, hal-əhvaldan sonra yumşaq-
yumşaq başa sal ki, iş nə yerdədir. Üçcə dəqiqə sonra səsi əsə-əsə “Elçinin telefonu bağlıdır” 
dedi. Ardınca içini çəkə-çəkə ağladı. Məncə, anasının duyuq düşməsindən qorxurdu, yoxsa 
hönkürtüsü ərşə qalxardı.  
Əclaf! Alçaq! Nacins! Bir dəqiqə, bir dəqiqə. Axı, Elçin biz oturandan xeyli sonra gəldi. Əlbəttə, 
kameranı otağa yerləşdirmək onun işi deyildi, bu, əvvəlcədən qurulan pusquydu, amma başımı 
edam kötüyünə qoyaram ki, onun bu işdən xəbəri olub! Axı, isti dostluğu, məhrəm münasibəti 
tapdamaq Elçinin nəyinə lazımdır? Bu işdə ağlım kəsən bircə şey var: O adam Leylanın yaxın 
çevrəsini satın alıb qızı güvəndiyi dostlarının əli ilə aradan götürmək istəyir, vəssalam! Bilmək 
olmaz, bəlkə günü sabah mənim də başımı bişirmək üçün yanıma adam göndərdilər...  
 
Miyana, azğın, alaçiy... 
 
“İnsan susuzluğa bir, aclığa iki həftə dözər;  
illər boyunca küçədə qalar, amma tək  
yaşamağa tab gətirməz. Təklik işgəncə və  
iztirabların ən dəhşətlisidir” . 
Paulo Koelyo, “On bir dəqiqə” 
romanından 
 
Bu da 28 oktyabr. Düz on gündür Əsmərdən xəbər-ətər yoxdur. E-mailinə yazdığım məktubların 
birinə də cavab gəlməyib. Axşam yuxumu qarışdırmışam. Dörd gün dalbadal 28 may 
metrosunun çıxışında var-gəl edib adamları birbəbir incələdim: intizar, üzüntü, nigarançılıq 
içində ora-bura vurnuxdum. Özümü söyürdüm, vəhşi ehtirasımın üzünə tüpürməyə hazırıydım, 
nakişiliyin ağırlığını içimə sığışdıra bilmirdim. Çörəyimin tamını, suyumun sərinliyini itirmişdim 
elə bil. Metronun çıxışında mazaqlaşan taksi sürücülərinin şit zarafatları, limon satan arvadları 
gözüqıpıq edən nainsaf polislərin düyünlü qaşları ürəyimə qucaq-qucaq əsəb, qəzəb, zəhər-
zəqqum yığmışdı. Hardansa bir mahnı səslənirdi:  
 
Göydə ulduz doğulmursa,  
Canım evə yığılmırsa, 
Telefonum dağılmırsa 
Demək, yoxsan bu səhərdə. 
 
Şəhərə divan tutan azğın küləyin vahiməsindən iti Musiqi Akademiyasının qarşısında 
bağlasaydın, kəndir gəmirib qaçardı; mən yarpaq-yarpaq ağlayan ağacların dalına çəkilib siqareti 
siqaretə calayırdım. Akademiya binasını künc-bucağındakı naxışlarınacan öyrənmişdim, 
pilləkənlərini saymaq lap zəhləmi tökmüşdü. Tərslikdən, Sevincin də qanı qaynamırdı mənə, 
soruşuram, hardadır bu qız, dilini sürüyür, deyir, tələsirəm, başqa vaxt. Sevinc, Allah xətrinə, 
bağrımın başını sökmə, mənə bir xəbər gətir. Niyə işə çıxmır, mobil nömrəsi heç, ev 
telefonlarına niyə düşmək olmur? Niyə, niyə, niyə Sevinc? Uşağın naxoşdur, Allah şəfa versin, 
qardaşının nişanıdır, yarıyanlardan olsun, axı, məni nəyə görə başından edirsən? O gün hər şeyi 
ovcuma qoydun, sağ ol, razıyam, bəs bu çimçəşə-çimçəşə danışmaq, yavan bəhanələr uydurmaq 
nəyə lazımdır? Yoxsa, tapşırıb ki, mənimlə kəlmə kəsmə, hə?!  
Tab gətirmədim, birbaş yollandım evlərinə. Yox, lap düzü, əvvəlcə üçüncü mikrorayondakı 
beşmərtəbələrin yan-yörəsində vurnuxdum. Sonra ev telefonlarına bir də zəng vurdum, nə xeyri? 
Bu dəfə blokun ağzını kəsdirib pəncərələrinə göz zillədim. Bəlkə pərdə tərpənə, güllərinə su 
verəndə üzünü görəm; bircə yol, bircə yol üzünü. Birinci mərtəbəni qalxıb ikincinin pillələrini 
yarılayanda, ayaq saxladım. Evlərinə getməyim yaxşı düşməz, haqqımda nə fikirləşərlər? 
Məsələn, anası elə qapıdaca üzümə deyər: nə həyasız, gönüqalın adamsan! Uşağımın hissləri ilə 
oynadın, mənliyini alçaltdın, hələ utanmaz-utanmaz qapıma da gəlirsən? Sənə görə illərdi səbr 
edir, özgələr bir yana, özümüzkülərin yanında yerini pis edib. Bacım öz balasına istədi, 
gizlətmirəm, mən razıydım, getmədi, əziz xətrim yanında naxoş oldu. Qaynım arvadı üç kərə 
sifariş göndərdi ki, qız bizimdir, Əsmər arvadın abrını ətəyinə bükdü. Hələ Səməd müəllimin 
arvadı... Gül kimi ailələri var. Oğlu ağıllı-başlı, tərbiyəli uşaqdı, evi-eşiyi, işi-gücü, maşını da 
altında. Qızın qəlbini oğurlayıb gözünü necə bağlayıbsansa, heç birinin adını eşitmək istəmədi. 
Allah bilir, hansı yuvanın quşusan, heç ağıllı-başlı tanımıram da səni. Qəzetdə-filanda bir-iki 
məqaləni oxumuşam, ağzına gələni yazırsan, naqqallıqla məşğulsan.  
“- Ooffff!!! Bəsdi, bəsdi!!! - Sınıq-salxaq sürahiyə əlimi necə çırpdımsa, ağrıdan alışıb yandı. - 
Bacın da, qaynın arvadı da, Səməd müəllim də, oğlu da - hamısı, hamısı lənətə gəlsin, lənətə! 
Niyə məni öz gözümdə bu qədər aşağılayırsınız, niyə?! Niyə öz-özümə nifrət etdirirsiniz? Bəlkə 
nişan üzüyümə pul düzəldə bilmədiyimi başıma vurursunuz, hə?! Cəhənnəmə ki, Səməd müəllim 
oğluna ev-eşik, maşın alıb. Mənim başımda bit də yoxdur, başa düşdün arvad, bit... bit də yoxx-
durr!  
Siqaret yandırdım. Təzədən blokun ağzına düşüb sağa-sola vurnuxmağa başladım. Gözlərim 
yenə dördüncü mərtəbədəki bəyaz pərdəli pəncərəyə dikildi. Boğazımı qəhər, bəbəyimi yaş 
tutdu. Siqaretin kötüyünü əzib pəsdən bayatı oxudum.  
 
Yara bağlar, 
Yar meylin yara bağlar.  
Yaramı yar bağlasın, 
Yar yaxşı yara bağlar.  
 
Aha, uzaqdan şirin qızcığaz gəlir. Bir suyu bizim balaca Ayselə oxşayır: boyu bəstə, çəlimsiz, 
qoşa hörükləri kəndir kimi uzanır. Əlindəki torbada bircə zavod çörəyi var, vəssalam. Əyni də 
yuxadır, üzümə baxa-baxa özünü bloka tez salmaq istəyir.  
- Qızım...  
- Bəli!  
- Neçənci mərtəbədə olursan?  
- Üçdə... 
- Əsmər bacını gözləyirəm, gəlib çıxmadı. Bəlkə qapılarını döyüb deyəsən, bir az tez olsun?  
- Əsmər bacını... - Uşaq duruxdu. Qəlbim uçundu. 
- Hə, hə Əsməri. Tanımırsan?  
- Tanıyıram, tanıyıram. Əsmər evdə yoxdur axı, gedib. 
- Hardadır, hara gedib?  
- Bilmirəm, amma yaxşı deyildi. Çoxdan gedib. Yəqin anam bilər, soruşum?  
- Yox, yox, lazım deyil. Çox sağ ol!  
Qızcığazın addım səsləri pilləkəndən kəsiləndə özümə gəldim.  
“Əsmər evdə yoxdur... Əsmər evdə yoxdur, Əsmər evdə yoxdur?! Necə yəni yoxdur, hara gedib 
bəs? Necə, necə? Çoxdan gedib? Ey, qızcığaz, deyəsən, dəli olubsan! Necə yəni çoxdan... 
çoxdan gedib! O, məndən xəbərsiz heç yerə gedə bilməz, başa düşdün? İndi mən bu dəqiqə 
qalxacam yuxarı, qapını döyüb deyəcəm ki, bağışla, vəssalam! Burda nə var? Hə, nə var axı 
burda?! He-he-he! İnanmırsan? İstəyirsən mərc gələk. Bax-bax, bu birinci pillə... bu ikinci, bu 
üçüncü... he-he... birinci mərtəbə arxada qaldı. Dayan-dayan, qoy bir siqaret yandırım. Bəh-bəh, 
tüstünün ləzzətinə bax, elə bil sinəmə sərin su səpirlər. Tələsmə, qoy axırıncı qullabı da vurum, 
içim yanır. Bax, belə; oldu əntiqə. Görüm, cibimdə saqqızım varsa, atım ağzıma, siqaretin 
qoxusunu öldürsün. Arvad deyər, boy-buxununa bax, yaramaz it iyi verir. Ya Allah, yolçu yolda 
gərək. Dizlərimdən taqət, ayaqlarımdan qüvvət çəkilməsin. Əladır, özümü quş kimi yüngül hiss 
edirəm. Dayan, dayan, bu kimdir yuxarıdan düşür? Dikdabanın səsi adamın əsəblərini oynadır. 
Bahoo, bu boyda qadın olar? Xalis atmaralıdır ki! Gözucu mənə baxıb qaşqabağını sallayır. 
Deməli, nəzakət xətrinə gözləməliyəm, birinci o keçsin. Həm də, bu boyda adamla laqqataraq 
pilləkənə yerləşmək müşkül məsələdir. Gərək yanpörtü - çəpinə keçəm. Olmaz, qəti olmaz! 
Döşləri elə yekədir, südü olsa, üç buzov doyuzdurar. Üzünü yana tutub ikinci pilləkənə 
burulanda ədəbsizcəsinə arxasınca baxdım. Dalı şişək quyruğu kimi yırğalanır, sağa-sola 
yellənirdi. Tfu, bu əxlaqsızlığa harda yoluxdum, yaman tərbiyəsiz olmuşam! Qadını yaddan 
çıxarıb pillələri birbəbir saymağa girişdim. Bir, iki, üç, beş, səkkiz, on iki, iyirmi altı... Hooop, 
bu da Əsmərgilin qapısı. Ürəyim, ürəyim quş kimi çırpınır İlahi, quş kimi. Əvvəllər Əsməri 
evlərinə tez-tez ötürərdim. Eeeh, o qədər yollarda qalmışam...! Pəncərələrini bircə yol nişan 
vermişdi: ağ boyaqlı çiçəkli pəncərə. Yaddaşım pis deyil, qapılarını şifahi tanıtsa da, yaxşı 
xatırlayıram: sağdakı zoğalı qapı.  
Zəngin düyməsini basmağa əlim qalxmır. Birtəhər özümü toplayıram. Ciyərli olmaq lazımdır. 
Qapının zəngi səslənəndə diksinirəm. Bu nə ağılsız, axmaq işdir tutdum?! Yuxarı çıxanda 
dodaqaltı gic-gic şeylər pıçıldayırdım. Hələ utanmaz-utanmaz pilləkənləri saymağı demirəm. 
Birdən atası, qardaşı çıxsa qapıya, nə edəcəm?! Bəlkə üzüaşağı götürülüm? Ya da özümü 
dördüncü mərtəbədən atıb aradan çıxım? Kim deyə bilər ki, Əsmər məni bağışlamayacaq? 
Əlbəttə, hər zülmətin bir aydınlığı var! 
İçəridən qımıltı gəldi. Ardınca ev başmaqlarının şappıltısını eşitdim. Əsmərin anasının kədərli 
siması qapının ağzında görünəndə udqundum. Əynində özündəngüllü xələt vardı. Elə bil, 
Əsmərin mənə şəkildə göstərdiyi qadın deyildi, saçlarına sıx-sıx dən düşmüşdü. Çuxura düşən 
gözlərinin altında qat-qat qırış görünürdü. Üz-gözündəki nisgil, peşmançılıq sinəmin acısını 
körüklədi. Bədənimə hərarət gəldi, barmaqlarımın ucunacan qızardım. Elə bil, içimdə tonqal 
qalamışdılar. Salam vermək istədim, dişlərim kilidlənmişdi, açılmadı. Aradan bilmirəm nə qədər 
vaxt keçdi, biz nə qədər göz-gözə dayandıq. Məndən hərəkət görməyəndə xırıltılı səslə özü 
dilləndi: 
- Eşidirəm, bala! Niyə gəlmisən?  
Birtəhər başımı tərpədə bildim. Dişlərimin qıcı açıldı. 
- Salam... Bağış... layın. - Zingiltini xatırladan boğuq səslə dilləndim. 
 
- Eşidirəm... 
- Bilirəm, narahat elədim. Bəlkə... bəlkə gəlməyim yaxşı düşmədi, amma...  
- Bekara gəlmisən, bala. Bir də əziyyət çəkib bu qapını döymə.  
Bu, birinci zərbə!  
- Başa düşürəm sizi, əlbəttə, yaxşı düşmədi, yəqin... 
- Niyə gəlibsən, sözünü de, get, nə istəyirsən? - Arvadın aşkar qəddarlıq yağan üz-gözü əyildi.  
- Əsmər...dən, - udqundum - bir xəbər bilmək istədim. On gündən çoxdur danışa bilmirəm. 
Hardadır? Evdədirsə, bircə dəqiqəliyə çıxsın, sözüm var.  
- Əsmərə qarşı elədiyindən utanmırsan, hələ durub evimizə gəlmisən? - Bu dəfə mülayim səslə, 
hirs-hikkəsiz dedi - Səni görmək istəmir. Get, oğlum, get!  
Qapını bağlamaq istəyəndə özümü irəli atıb dəstəkdən yapışdım.  
- Bir dəqiqə, bir dəqiqə... Xahiş edirəm. Mənə qulaq asın, bu dəqiqə gedirəm.- Arvad gözlərini 
ağzıma zillədi. Hiss edirdim, səbrini basa bilmir, özünü güclə ələ alırdı.  
- Aşağıda balaca qız gördüm, dedi Əsmər harasa gedib. Xahiş edirəm, gizlətməyin, gizlətməyin.  
- Xəstələnmişdi. Özünü yaxşı hiss etmirdi, naxoşluğu çəkiləndən sonra xalası Gürcüstana 
çağırdı. Səndən çox danışmışdı mənə. Sevinc də xeyli yaxşı sözlər dedi. Sevincə inanıram, bəlkə 
pis uşaq deyilsən, amma bu alınmayacaq. Atasının da xəbəri var, hirslənmişdi. Qız Gürcüstandan 
qayıtsın, bacım oğluna nişanlayacam. Özü də istəyir. 
- Yo-x, heç vaxt o belə deməz. İnan... mıram.  
- Atasının gələn vaxtıdır. - Arvad üz-gözünü turşutdu. - Səni burda görməsin. Get, özünə gün-
güzəran qur, bala, Əsmərdən nigaran qalma. İnşallah, qarşına lap yaxşısı çıxar, xoşbəxt olarsan.  
Qapı üzümə bağlandı. Çiynimdə göylərin ağırlığını hiss edirdim. Ürəyim sıxıldı, darıxdım. 
İstədim, qapını bir də döyüm, Əsmərin anasından dönə-dönə xahiş edim ki, məni dinləsin. Əlimi 
yuxarı qaldırıb barmaqlarımı bir-birinə kip sıxdım. Yox, yoxx-x...!!! Qürurum yol vermədi, 
özümü zavallı, əzilmiş hiss etmək mənliyimi zədələyirdi. Ağır-ağır pilləkənləri düşüb təmiz 
havaya çıxdım. Başımı qaldırdım ki, çiçəkli pəncərəyə bir də baxıb təsəlli tapım; ürəyim rahat 
olsun, hisslərim toxtaq! O pəncərəyə ki, yağmurlu payız, günəşli bahar günlərində Əsmər 
çiçəklərin arxasından boylanıb gülümsünər, barmaqlarının ucunda mənə qucaq-qucaq öpüş 
göndərər, gözdən itincə pəncərənin qarşısından çəkilməzdi. İndi bu mikrorayon, hər tini-dalanı 
tanış küçə, üst-başından yorğunluq, qocalıq yağan bu bina, çılpaq ağaclar - hamısı, hamısı 
doğmalığını içinə çəkib mənim gözümdə yaddan yad, ögeydən ögey olmuşdular. Əsmərsiz bu 
həyətin səs-küyü, bu binanın məhrəmliyi, isti-ilıq hərarəti göylərə çəkilmişdi. O vaxt ağacların 
sıx yarpaqları Əsmərin saçları kimi dalğalanardı.  
Bir adam ki gün uzunu səsimi eşitməyəndə özünə yer tapa bilmirdi, indi gözdən-könüldən uzaq 
qürbət Gürcüstanda necə yaşayırdı, ilahi? Bəlkə anası mənim başımı piylədi? Özünü kübar 
göstərən qadının ürəyinin dərinliyindəki riyakarlığı görmək asan iş deyildi. Yəni Əsməri məndən 
ayırmaq üçün əlinə sərfəli fürsət keçmişdi? Bədxah taleyimin mükafatını özgələrə qıyarammı, 
qıymaram! Əsmər məndən özgə kimin qolları arasında uyuya, kimin üzünə qapı açıb bəxtəvər-
bəxtəvər gülümsəyə bilər? Heç kimin! Vallah-billah, heç kimin! İki dünya bir ola, yenə heç 
kimin! Hərdən belə lirik-sentimental fikirlərə qapılanda özümdən zəhləm gedir, di gəl, ürək 
yaman şeydir, ona qarşı çıxmaq olmur, ay əclaflar, vallah olmur!!!  
Avtobus dayanacaqda saxlayanda özümü içəri necə tələsik, fikirli atdımsa, sısqa bir oğlanla sinə-
döş oldum. Ayağını tapdayıb par-par parıldayan ayaqqabısını korlamağımdan yaman qəzəbləndi. 
Üzrxahlıq etdim, keçmədi. Üstümə kükrəyəndə cin vurdu beynimə. Onsuz da heç bir işim düz 
gətirmir. Qoy bu da olsun növbətisi, nolacaq! Gədənin yaxasından yapışmaqla sürüyüb 
avtobusdan salmağım bir oldu. Yaxşı ki araya girənlər tez tapıldı, sısqa da özünə görə deyilmiş, 
yumruğun birini əngimə ilişdirməyə macal tapdı, ikincisini atanda bəxti gətirmədi. İctimai 
Televiziyanın yanında avtobusdan düşüb evə sarı yorturdum. Küləkdən qorunmaq üçün çənəmi 
sinəmə sıxıb addımlarımı yeyinlətdim. Yolboyu düşündüyüm bircə şey vardı: internet klubda 
Əsmərin e-mail ünvanına məktub yazıb ürəyimi boşaltmaq! Nolar, qoy cavab gəlməsin, əsas 
odur, ürəyimi deşən sözlərdən yaxa qurtaracam. Sevgidə qürur gözləmək axmaq şeydir, 
hisslərimin cilovunu buraxacam, əclaflığımı etiraf edəcəm. Söz ki səmimilikdən düşdü, gəlin, 
kişiyana bir etiraf edim, kim nə fikirləşirsə vecimə deyil, cəhənnəmə ki: əzab, peşmançılıq 
çəkməyimə bənd olmayın, mən heç bir Allah bəndəsinin qarşısında öhdəlik götürə bilmərəm ki, 
qara ömrüm uzunu sənə sadiq olacam, heç kimə tamah salıb yolumu azmayacağam. Möhkəm 
ailə ənənəsinin tərəfdarı olan kimsə özünü ortalığa atıb bunu mənim mayamdan-mahiyyətimdən 
gələn naqislik bilirsə, tüpürüm onun üzünə, o nacinsi it sürütməsi edərəm, ürəyim soyumaz. 
Amma Quran haqqı, belə miyana, azğın, alaçiy hisslərin, yabanı düşüncələrin Əsmərə qəti dəxli 
yoxdur, yoxdur. Ona hava, su kimi ehtiyacım var! Bir kişi bir qadını nə qədər sevə, xoşbəxt edə 
bilirsə, bunun min qatının öhdəsindən gəlməsəm, kişi deyiləm, bilirəm axı, qüdrətim çatar. 
Məsələ təkcə Əsmərin ipək saçlarında, bəstə boyunda, gözəlliyində deyil, o mənim yolumda hər 
məhrumiyyətə dözüb: yolumu azıb sərgərdan günlər keçirmişəm - səbr edib, yoxumu var bilib, 
qayğı-ehtiyac içində çabalayanda təsəlli yerim olub; bilmişəm ki, kürək söykəməli, bel 
bağlayası, güvənə bildiyim qadınım var, qadınım!  
 
Romanımın adı Leyla 
 
Kitab yazmaq uzun çəkən iztirablı  
bir xəstəliklə çarpışmaq kimi dəhşətli, 
üzücü bir mübarizədir. 
Corc Oruel, “Mən nə üçün yazıram”  
essesindən  
 
9 noyabr, 2010-cı il 
 
Leyla nigarandı məndən. Tez-tez zəng vurur. Səsindən hiss edirəm, əhvalı yaxşı deyil. Ürək-
dirək, təsəlli verəndə görürəm səsi titrəyir, içini çəkir. Anasının vəziyyəti də ki... - təzyiqi 
düşmür, ayaqları tutulub. Deyir, maşından ötrü bankdan yenə zəng vurub məhkəmə ilə 
hədələyiblər. Dünən Əsməri soruşdu. “Gürcüstana gedib, xəbər tuta bilmirəm. Məktublarıma 
cavab vermir” dedim. Elə üst-üstən üzrxahlıq edir: hər şeyə səbəb mən oldum. Hər dəfə romanı 
soruşanda “xeyli yazmışam” deyər-deməz sevinir. Bilmirəm nəyinə lazımdır. Guya bir qotur 
romanla dağı dağ üstə qoyacam!  
Əsmərin məktubuma cavab verməməsi qəlbimi incitdi. Kitab oxumaqdan usanmışam, İsmayıl 
dayı ilə çənə döymək işə yaramır. Bu boşluğu ancaq yazmaqla doldura bilərəm, yazmaqla. 
Havalar bir az da soyuyub, bekarçılıq, payız nostaljisi üstümə qara-qara fikirlər çökdürüb, yaman 
darıxıram. Leylanın verdiyi yüz dollarlığı cibxərci edib tükətdim. İş tapmaqdan yana sən deyən 
maraqlı deyiləm. İçimdə dəhşətli bir yazmaq ehtirası baş qaldırıb. Dünən bütün gecəni romanı 
necə yazacağımı götür-qoy etmişəm. Saat dördün yarısında yorğanı üstümdən atıb qeyd 
dəftərimi yazıb doldurdum. İlham atımın (lap düzü, ilham yabımın) şahə qalxan vaxtında 
telefonuma sms gəldi: “Səninlə başqa cür danışacağıq deyəsən, küçük. Şəkillərdən dərs 
götürmədin? O qəhbənin zənglərinə cavab vermə!” Yarım saat sonra ikincisi gəldi: ”Sən pis 
oğlan deyilsən. Bu daşı tök ətəyindən. Ağıllı olub kənara çəkilsən, yaxşı olacaq. İnan bizə”. 
Vəssalam, gəl bundan sonra nəsə fikirləş. İstəyirəm vecimə almayım, olmur. Çalışıram 
qorxmayım, yenə olmur! Qorxuram, bərk qorxuram. Amma bu xarabanı başıma uçursalar da, 
tutduğumdan dönməyəcəm.  
Mütləq kompüter almalıyam. Vaxt öldürmək olmaz, dəli kimi yazmağa girişəcəm. Əsmərin 
nişan üzüyü üçün “Dəmirbank”a qoyduğum əmanət pulu götürməkdən savayı çarəm yoxdur. 
Düzdür, ağrılıdır, amma özgə nə edə bilərəm? Yaza çox var, Allah kərimdir!  
Təzə kompüter almağa gücüm çatmır, axtarıb az işlənmişini tapmalıyam. Şəhərdə bir-iki mağaza 
var, baş çəksəm, rast gələr. Əsmərin adıma toxuduğu köynəyi əynimə keçirib gödəkçəni 
üstündən çəkdim. “Sahil” metrosundan “Xaqani” ticarət mərkəzinəcən nə qədər kompüter 
mağazaları vardı, hamısını ələk-vələk elədim. Üz-gözündən kübarlıq yağan bir xanım brilyant 
daş-qaşla bəzədilmiş ağappaq kompüterin keyfiyyət üstünlüklərini həvəslə izah edəndə 
dözməyib qiymətini soruşdum: 8000 manat. Axı, insan nə qədər sadəlövh, adamtanımaz olar ki, 
yoxsulluğu nişan verən üst-başımı, üz-gözümdən ələnən ehtiyacı görməyib, bu cür bahalı mal 
haqqında ağız yormağın faydasızılığını anlamasın? Ağıllı-ağıllı başımı tərpədib izahat üçün ona 
təşəkkür etdim və üstəlik dedim ki, mənə yetimmalı, yazı yazmaq üçün yesir bir kompüter 
lazımdır. Qız dil boğaza qoymayıb məni mağazanın aşağı küncündəki “qəbiristanlığa” gətirdi. 
Nə qədər desən laqqa-taraqqa bilgisayarlar vardı. Pah atonan, xanım eyni şövqlə yenə üyüdüb-
tökürdü. Axır, 150 manatlıq bir “netbuk” bəyənib 20 manat beh verdim ki, bir saata gəlib 
götürəcəm. Birbaş “Dəmirbank”a yollandım.  
Qapını açıb burnuma dolan bənövşə ətrini içimə çəkəndə kövrəldim. Keçən ilin aprelində özümə 
əmanət hesabı açdırıb 100 manat pul qoymuşdum. Daha doğrusu, bu fikri qonşu redaksiyada 
korrektor işləyən bir qızdan oğurlamışdım. Həmin qız gəzdiyi oğlana ad günü hədiyyəsi almaq 
üçün hansısa banka qəpik-quruş yatırtmışdı və həvəslə danışırdı ki, elə bil pis günündə dadına 
çatacaq pulqabına manat-manat əskinas salırsan, vəssalam! Bankda işləyən suyuşirin qadının 
məhrəm, canıyanan danışığını görüb ürəyimi açmışdım ki, bahar bayramında nişanlanmaq 
istəyirəm, gərək üzük üçün indidən tədarük görəm. Mənə elə gəlmişdi, kağız-kuğuzu qollamaq 
üçün qabağıma tökəndə qadının gözlərinə qəribə, müəmmalı bir kədər çökmüşdü. Gözünü 
monitora zilləyib rəqəmləri yan-yana düzə-düzə xeyir-dua verib başımdan alqış tökməyi bir 
yana, əlaltdan demişdi, toy ərəfəsində çətinliyin olsa, çəkinmə, yaxınlaş, sənə sərfəli kredit 
düzüb-qoşaram, yavaş-yavaş ödəyərsən. Başa düşə bilmirdim, o nədən mənə bu qədər ürək 
qızdırır. Yan-yörəmə baxıb növbədə adam olmadığını görəndə, əlimi ləngidib qadını ustufca 
sorğu-suala tutmaq istəmişdim. Yaxasını ələ verməmişdi, üzünə saxta təbəssümün qonmasının 
ardınca yanaq dartıb gülümsəmişdi. Şəxsiyyət vəsiqəmin üzünü çıxarmaq üçün qonşu otağa 
keçəndə o qədər ləngidi ki, düz beş nəfər müştəri mənə yaxınlaşıb onu xəbər aldı. Dözməyib, 
aradakı şüşəbənddən ədəbsizcəsinə otağa boylanmışdım. Heç bir dəqiqə keçmədi qadın üzümə 
baxmadan, sakitcə keçib yerində oturdu. Nəmli kirpiklərini görəndə peşmanladım. Üstünü 
vurmayıb, bir-birinə tikilən kağız-kuğuzu götürüb yerimi başqa müştəriyə verdim.  
...İçəridə gur-gur gurlayan qələbəlikdən hürküb bir az gözləmək niyyətindəydim. Daş sütunun 
arxasına keçib şüşəbəndə sarı boylandım. İstəmirdim həmin qadınla üz-üzə gəlim, sorğu-suala 
tutacaqdı ki, Bahar bayramına hələ çox var, niyə tələsirsən? Amma çəkingənliyin mənası 
yoxuydu, üzbəsurət oturduğu ahıl kişini yola salan kimi yaxınlaşmalıydım. Bəxtimdən, kişi çox 
vaxt almadı, yığcam danışıb ayağa qalxdı. Bilmirəm, nədənsə qadın məni görəndə elə bil, dost-
doğma əzizilə rastlaşdı. Üstəlik, işvəkar bir ədayla gülümsəyib əyləşməyi işarə etdi. Ağzımı 
açmağa imkan vermədi: 
- Pul gətirmisən? - Gözlərini qıyıb cavab gözlədi.  
- Aparmağa gəlmişəm. 
Qaşlarını çatıb təəccübləndi.  
- Tez deyil?!  
- Bir az çətinliyim var. 150 manat götürmək istəyirəm. Çox vacibdi. 
- Həə-hə, əlbəttə-ə, bu dəqiqə!  
Deyəsən, qadın başını itirdi, kağız-kuğuzu eşələyəndə əlləri bir-birinə dolaşır, klaviaturanın 
düymələrini çıqqıldadanda barmaqları küt-küt atırdı. Çox zəhlətökənlik edib baş aparmaq 
istəmirəm, amma vallah-billah, ta axıracan kəsdirə bilmədim ki, məni özünə məhrəm bilən bu 
adamın ipisti sevgisini necə qazandım? Yoxsa əzəldən kəm-kəsir gələn taleyindəki boşluğu 
mənim xoşbəxtliyim hesabına doldurmaq istəyirdi? Kassadan pulu almaq üçün qəbzi uzadanda 
dodaqlarına narın təbəssüm qondu: 
- Möhkəm ol, nə çətinliyin olsa çəkinmə, yaxınlaş!  
Yol boyu elə hey bu qadını düşündüm. Həyatımdakı intəhasız qüssəni ovutmaq üçün bu ağbəniz 
xanımın təmənnasız sevgisi ürəyimə qucaq-qucaq təsəlli, ümid, inam doldurdu. Romanda bu 
qadın haqqında mütləq bir şey yazacaqdım. Avtobusun lap arxa oturacağında əlimi qoynumda 
cütləyib kədərli aqibətimi düşündüm. Əsmərin bu üzüdönüklüyü qəlbimi yaman incidirdi. 
Darıxırdım, pis darıxırdım. Öz aramızda qalsın, boğazımı qəhər tutdu. Anam sağ olsaydı, başımı 
dizinin üstünə qoyub sakitlik tapar, ürəyimi sıxan bu hüznü birtəhər ovudardım. Bir də onda 
ayıldım ki, oturacağın üzlüyünü yırtıb içini didik-didik etmişəm. Yaxşı ki, çöldonuzuna oxşar 
konduktor ortalıqda gəzib pulları yığanda bu vəhşi əməlimdən xəbər tutmadı. Kompüteri 
qoltuğuma vurub evə gələndə yolüstü internet kluba dəyib poçtumu yoxladım ki, bəlkə Əsmərin 
ürəyinə Allah sevgisi dola, tərsliyin daşını atıb bir-iki cümlə nəsə yaza. E-mailim mənasız 
firmaların reklam məktubları ilə doluydu. 
 
* * *  
 
“Möhkəm ol, Rəcəb! Özünü qəti darıxdırma. Eniş-yoxuşlu, əziyyətli günlər hamının həyatında 
olur. Səbrini basan, ümidini üzməyən adamlar sonacan mübarizə aparıb qələbə çalırlar. Əsas 
odur, tutduğun yoldan dönməyəsən, gücünü, iradəni səfərbər edib ayaq üstə dayanmağı 
bacarasan. Sonrası yaxşı olacaq, vallah yaxşı olacaq, inan! Hə, çəkinmə, elə bu dəqiqə bir tikə 
çörək ye, keç kompüterin başına. Yazacaqsan, istədiyini mütləq yazacaqsan. Onsuz da için 
doludur, ürəyini didib-parçalayan, düşüncələrinə rahatlıq verməyən nə varsa, boşalt bilgisayarın 
canına. Gör necə rahatlayacaqsan, üstündən elə bil dağ yükü götürüləcək. Bax ha, bir az möhkəm 
dayanmalısan, bu yolun min bir ağrı-acısı olur. Bilirsən, əzizim, gəl səninlə kişiyana söhbət 
edək. Mən istəmirəm sarsaq şeylərlə başını qatım, mənasız məsləhətlərimdən təngə gələsən. İndi 
elə vaxtdır, yazıçılıq-filan heç kimə lazım deyil. Kim sənə deyirsə: darıxma, belə getməyəcək, 
yaxşı olacaq; p...x yeyir, gözünün içinə qədər yalan danışır o əclaf. Bizim kimi balaca ölkələrdə 
kapitalizm ev-ev, küçə-küçə gəzib adamların ruhunu zəhərləyir, humanizmə meyilli nə varsa, 
hamısını şikəst edir. Bax, yazmaq elə humanizmin əsirinə çevrilmək, onun qarmağında 
çabalamaq deməkdir. Həssas, qəlbiyuxa, iradəsi zəif adam bir göz qırpımında bu qarmağa 
ilişdisə, ömrünün axırınacan çabalayır, zillət çəkir. Məsələn, sən soyuqdan tir-tir əsən pişiyi 
qucağına alıb tanımadağın adamlardan fen istəyirsənsə, deməli, artıq o qarmağa keçmisən. 
Deməli, sabah can verən bir küçüyü evinə gətirib ona şəfqət göstərə bilərsən. Bunun adı 
mərhəmət, sevgi, insanlıq ola bilər, amma bütün dövrlərdə bəh-bəhlə alqışlanan, bəyənilən bu 
dəyərlər sonda heç kimə xoşbəxtlik gətirməyib. Leylanı görəndə, bir az söhbət edəndə çoxdan 
öləziyən yazıçılıq qoru təzədən közərməyə başladı. Bilirsən niyə? Canından tam çıxmamışdı, 
beyninin bir küncündə qoruyub saxlamışdın. Elə bu vəziyyətə düşməyinin səbəbi içinə rahatlıq 
verməyən roman yazmaq eşqidir. Bəs necə, səni işdən qovduran, sevgilindən ayrı salan, evini 
yağmalatdıran, əslində, ədəbiyyatdır, ədəbiyyat! Bu peşə kütləvi bədbəxtlik silahıdır, bunu 
biləsən!  
Bilirsən, yaxşı şey yazmaq üçün bolluca təcrübə lazımdır. Təcrübələr isə həmişə yaxşı nəticə 
vermir. Misal, sən özün! Bilirəm, yırtıcı, zərərli düşüncələrdir və razılaşmaya bilərsən; bu, sənin 
halal haqqındır! İnan, qorxu-hürkü üçün demirəm bunları, nə də saxta şüarçılıqdan xoşlanmıram. 
Bunun bir adı var: həqiqət! Əgər altına girdiyin işin öhdəsindən peşəkarcasına gələcəksənsə, işıq 
ucu görünə bilər. Yox, hamının dediyini sən də hüdüləyib töksən, bəri başdan əl götür! O əyyaş, 
qumarbaz Dostoyevskinin sözünü tez-tez dodağının altında donquldanırsan: “İstedadsız yazıçı 
axsaq əsgər kimdir”. Di, ağzına bir tikə çörək sal, iş başına keç! Görək, ətəyindən sallaşdığın bu 
miskin peşə səni hara çıxaracaq zavallı tifil, bədbəxt yetim!!!” 
Yox, yox! Romana belə axmaq girişlə başlamaq olmaz. Qəti olmaz! Gülməlidir! He-he! Elə bil 
bəxti gətirməyən boşboğaz yazar ədəbiyyat kursuna gələn sütül uşaqlara başlanğıcda bir-iki 
sığallı cümlədən sonra içinin kir-pasını, zir-zibilini tökür. İndi bizdə belə uğursuz əbləhlər 
çoxdur. Adamı beşcə dəqiqə çənəsinin altına salmağı bəsdi ki, yazı-pozudan iyrənəsən. Belə 
qaragüruhlar cidd-cəhdlə sübut etməyə çalışırlar ki, roman yazmaq üçün mütləq 40 yaşı 
keçməlisən. Niyə, nəyə görə? Səbəb bu qədər sadədir: roman həyat təcübəsi deməkdi. (Pah 
atonnan!) Guya adam bu yaşacan hekayədən-filandan yazıb baş qatmalı, özünü mənən hazır 
biləndə romana girişməlidir. Düzdür, olur ki, adam belə şeylərin təsirinə uyub qorxu-hürkü 
keçirir, lakin öhdəsindən gələ biləcəyin işə günü bu gün başlamadınsa, deməli, iradəsiz, zəif və 
məğmun adamsan, vəssalam! Çox danışıb zəhlə tökmək istəməzdim, amma lütfən, elə şeylər var 
içimdə saxlaya bilmirəm, qəzəbliyəm. Məsələn, tədqiqatçılar Henri Ford, Tomas Edison, Con 
Rokfeller, Teodor Ruzvelt kimi dünyanın yüz ən məşhur adamının həyatını tədqiq edib belə 
nəticəyə gəliblər ki, müvəffəqiyyətin 10 prinsipi var: 
1) Özünü kəşf etmək. (Bu, mənim üçün keçilmiş mərhələdir)  
2) Xəyal qurmaq. (Xəyalsız bir günüm varmı?) 
3) Hədəf müəyyənləşdirmək. (Mənim hədəfim bəllidir; indiyəcən başıma  
gələnləri də gözünə qatıb, Leylanın həyatından roman yazmaq)  
4) İnanmaq və əzmlə çalışmaq. (Zatən, bundan savayı yolum yoxdur)  
 
5) Əngəllərlə mübarizə (Evimin yağmalanmasına, Əsmərdən uzaq  
düşməyimə tab gətirirəmsə, demək, çətinliklərin öhdəsindən gəlirəm)  
6) Gözəl görmək. (Nə yaxşı gələcəkdən ümidimi üzməmişəm. Hələ də  
inanıram ki, bir roman mənim həyatımı dəyişəcək)  
7) Fürsətləri qiymətləndirmək. (Başqa nə edə bilərəm?) 
8) Zamanı qiymətləndirmək. (Çalışacam) 
9) İnsanlarla uğurlu münasibət qurmaq. (Bu bir az şeytani məsələdir. Hər  
vaxt alınmır)  
10) İşi bitirmək. (İnşallah)  
Yaş məsələsindən qəti qorxum yoxdur. Düzünü bilmək istəyirsinizsə, vecimə deyil. Napoleon 
Bonapart İtaliyanı 27 yaşında işğal etmişdi. Uilyam Pitt 24 yaşında İngiltərənin baş naziri olub. 
Motsart ilk konsertini 6 yaşında verib. Bill Qeyts qarşısında böyük uğurlar açan şirkətini 
qurarkən 19 yaşındaydı. Kimsə bu müqayisələrə gülüb keçərsə, onun halına mən yalnız 
gülümsəyə bilərəm, vəssalam! Nə isə, çürük qoz qədər faydası olmayan üzüqara həqiqətə 
qahmar çıxmaqdan çənəm ağrıdı, zəhləm töküldü. Vızqırtsın hər şey! Acından mədəm sancır. 
Toyuq soyutmasını duzlayıb bir-iki tikə içəri ötürüm, sonra əməlli-başlı işə girişəcəm. İki ay 
evdən bayıra çıxmasam, roman nədir, epopeyanın kürəyini yerə vurmaq olar. Çətini birinci 
cümləni başlamaqdır. Məsələn, belə ola bilər: “Mən xeyli vaxtdır Yasamaldakı köhnə ət 
bazarının biraddımlığında yaşayıram…” Amma bu o qədər də vacib deyil. Əsas romanın hardan 
başlayıb necə qurtarmağındadır. Hər şeyi ölçüb-biçməyə ehtiyac var. Girişdə oxucuda ümumi 
təsəvvür yaransın deyə, Leylanın düşdüyü vəziyyəti təsvir etmək, İsmayıl dayının yanına gəldiyi 
gecəni qabartmaq lazımdır. Sonra oynaq, axıcı cümlələrlə Əsmərdən bəhs etmək vacibdi. (Bu 
həm də təzə-təzə eşqə düşən gənclərin zövqünə hesablanmalıdır). Leyla ilə tanışlıqdan sonrakı 
hadisələr bir-birini əvəz etdikcə həmin gecədəki əhvalatı yazmaq pis olmazdı. Hə, yeri 
gəlmişkən, həmin kədərli gecədəki əhvalatı yazmağın məqamıdır. Bu həm qeyd kimi işimi 
asanlaşdırar (yazıçıdan nə yazırsan soruşanda ədabaz görkəm alıb “romanın qeydlərini 
götürürəm” demədisə, ondan heç ortabab jurnalist də çıxmaz!) həm də romana girişməzdən əvvəl 
yüngülvarı məşq olar. Leylanın danışdığı hadisələr o qədər pərakəndə, dağınıqdı, boynuma 
alıram, onları ard-arda yazmaq çətindi. Amma indiyədək müsahibə götürdüyüm adamların içində 
beləsi ilə çox, lap çox qarşılaşmışam. Məsələn, uşaqlığından danışdığı yerdə, birdən üç il əvvəl 
barmağına dəyən çəkic haqqında hüdüləyib uzun-uzadı lazımsız şeylərdən danışırlar. Romanın 
adını da tapmışam: “Leyla”. 
 
“Süd qabın dibinə çöksə...” 
 
“Sən ey başqasını mühakimə edən hər kəs, sən də üzrsüzsən; çünki başqasını mühakimə etdikdə, 
özünü də məhkum edirsən; zira, başqasını mühakimə edərək, özün də onun kimi hərəkət edirsən.  
 
“İncil” (Əhdi Cədid) Müqəddəs  
Həvari Pavelin romalılara məktubu, birinci fəsil... 
 
“Zəminə bizi maşınacan ötürüb nəsə iş üçün içəri tələsdi. Gecənin sazağı sümüklərimi 
sızıldadırdı. Yol boyu bir kəlmə danışmadıq. Radioda simfonik musiqi səslənirdi. Hərəyə bir 
siqaret yandırıb tüstülətdik. Şəhərin üstünə çökmüş sükut darıxdırıcı, kədərliydi. Leyla maşını 
saxlayıb İsmayıl dayının daxmasına sarı boylandı. Qolundan tutdum ki, sakitcə qalxaq evə, kişi 
narahat olmasın. Pilləkəndə ayaq saxlayıb gözlərini üzümə zilləyəndə ürəyimə gəldi ki, yenə 
içmək istəyir. Zəif səslə, bir az çəkingən şəkildə niyyətini açıb-ağartdı: bir şüşə viski al! Açığı, 
qorxurdum ki, halı təzədən xarablaşsın, içki dilinə dəyər-dəyməz üstümə əsib-coşmağı bir yana, 
məni evdən qovmağından ehtiyat edirdim. Narazı görkəmim işə yaramadı, yalvarıb ürəyimi 
yumşaltdı. Marketin mürgü döyən satıcısı dik atılıb şişkin gözlərini üzümə zilləyəndə, elə bil, 
yuxusuna haram qatdığıma görə mənə acığı tutdu. Butulkanı qoltuğumun altında gizlədib 
pilləkənləri tələsik qaxdım. Deyəsən, aclığı vardı. Mən stolun üstünü yerbəyer edincə kartof, 
sosiska soyutması hazırlayıb qablara çəkdi. Viskini sağlıqsız-filansız içdik. Üstündən bir siqaret 
alışdırıb məhrəm təbəssümlə üzünü mənə tutdu. 
- Buyurun, cənab jurnalist! Eşidirəm sizi.  
- Mən suallarımı çoxdan vermişəm. Cavablar gərək bu qədər gecikməyəydi.  
- Nə danışım?  
- Elə uşaqlığından başlayaq...  
- Eh, uşaqlığım... uşaqlığım...  
Leyla filmlərin melonxonik qadın qəhrəmanları kimi dərindən bir köks ötürdü. Hələ üstəlik, 
əlində qədəh, pəncərənin ağzına keçməyə də ərinmədi.  
- Atam öləndə 11 yaşım vardı. Yazıq şikəst ayağı ilə özünü ora-bura vurub külfəti güclə 
dolandırırdı. Külfət deyəndə, biz çox deyildik, üç uşağın öhdəsindən gəlmək çətin olmazdı. 
Bibimin ailəsini dolandırmaq da atamın üstünə düşmüşdü. Əri atıb getmişdi bədbaxtı, dörd uşaq 
az deyil, hamısı asılmışdı yaxasından. Özü də naxoşdu, havanın üzü dönən kimi sümükləri sız-
sız sızıldayırdı. Atam əvvəl-əvvəl süd zavodunda gözətçi işləyirdi. Yadıma gəlir, o vaxt pis 
yaşamırdıq. Səhər açılanda anamın cehizlik balonu ağız dolu qapının ağzında olardı. Elə bilmə 
atam südü oğurlayırmış, yox, anam sonralar deyirdi, süd maşınını sürən adamlar kişinin xətrini 
əziz tuturmuşlar. Hər qapıdan çıxanda süd çəninin kranında qalan bir-iki stəkanı ona verməmiş, 
getməzmişlər. Hesabını götür, hər gün otuz-qırx maşın zavoddan çıxırmış, on beş-iyirmi litr 
eləyir. Yazıq anamın dincliyi yox idi, vaxt olurdu qatıq bankalarının əlindən darısqal evimizdə 
ayaq qoymağa yer tapmırdıq. Pendir tutanda sevinirdik (gülümsəyir): qursaqdan pendir 
çırpışdırmağın ləzzəti ayrıdır. Bir də gördün, bibimin oğlu Mehrab səhər tezdən qapımızda bitdi: 
qapı-qapı gəzib süd, qatıq, pendir... qışqırırdı. Həyət-bacamızdan toyuq-cücə əskik olmazdı. 
Anam hər bazar bir vedrə yumurta yığıb əlimə verirdi: apar Zəncəfil nənəyə! Zəncəfil nənə 
bazarın köhnə arvadlarından idi. Bir az xırdaçılığı vardı, bir də gördün sifariş göndərirdi: vedrədə 
iki yumurta kəm gəlir. Amma belə baxanda, pis adam demək olmazdı ona. Hər dəfə vedrəyə 
meyvədən, konfetdən atardı ki, evdə yeyərsiz. Məni “ağmaya” çağırırdı. Piştaxtanın yanından 
uzaqlaşanda arvadlara “bir az böyüsün, gör neçə oğlanın ağlını yerindən oynadacaq” dediyini 
dəfələrlə eşitmişdim. Günortaya yaxın Mehrab cibidolu pulla gələrdi, Zəncəfil nənə çox 
gecikdirməzdi haqq-hesabı. Bibimin xəstəliyi olmasaydı lap yaxşı güzəran keçirərdik, korluq 
çəkməzdik. Sonra atamı işdən çıxardılar. Heç nə, guya dövlətin malını oğurlayır. Müdir 
çağırmışdı ki, Allahına şükr elə səni dama basdırmıram, get, uşaqlarına qurban ol! Kişi yaman 
fikir çəkirdi, dost-düşmən qalmamışdı qapısına getməsin; mənə bir iş verin! Qonşumuzda Gülrux 
xala vardı, keçən il öldü, anam onu özünə simsar bilirdi. Əlinə imkan düşən kimi məni 
göndərərdi ki, Gülruxu çağır gəlsin. Saatlarla dərdləşirdilər. Bir dəfə gördüm, içi siqaret 
kötükləri ilə dolu olan külqabını Gülrux xalaya göstərir. İyirmi bir dənə saydı. Hamısı da atamın 
gecə çəkdikləriydi. Anamı heç vaxt belə ağlayan görməmişdim. Qollarımı boynuna dolayıb 
sakitləşdirmək əvəzinə, mən də ona qoşuldum. Bilirsən, Rəcəb, subay vaxtı anamın atama könlü 
yatmayıb. Güclə görüşdürüblər, döyə-döyə ərə veriblər. Amma evlənəndən sonra kişiyə elə 
bağlanmışdı, atamın yanından külək ötəndə, elə bil arvadın ətini kəsirdilər. Hərdən söz-
söhbətləri, umu-küsü olurdu, amma dolanışıq, güzəran qayğıları, çox çəkmirdi onları yenidən 
doğmalaşdırır, evimizdə əmin-amanlıq yaranırdı. Kişinin əli hər yerdən üzüləndə həyət-bacanı 
becərməyə girişdi. Anam özü istəmişdi: nişan üzüyümü sat inək al, südü bizi dolandırar. Üzük 
bəs eləmədi, boyunbağı da əldən çıxdı. Güzəranımız yenə əvvəlki axarına düşdü. Mehrab yenə 
həmişəki kimi səhər tezdən qapımızda bitir, iki dolu zənbillə küçə-küçə gəzib günortadan sonra 
yorğun-arğın qayıdırdı. Hamımız Mehrabın xətrini çox istəyirdik. Zəhmətkeş uşaqdı. Dördüncü 
sinifdə oxuyurdu, bir də gördün müəllimi xəbər göndərirdi ki, uşaq sinifdə yuxulayır, çox 
zəhmətə salmayın. 
Bir gün eşitdik, bibimin əri qayıdıb. Hələ də gözümün qabağındadır: atamın yanına gəlib 
üzrxahlıq etdi, başını sinəsinə əyib utana-utana peşman olduğunu dedi. Bibim zabitəli, qürurlu 
adamdı, Mehrab qundaqda olanda ev-eşiyini atan, uşaqlarını başlı-başına buraxan adamı 
dünyasında yaxın buraxmazdı. Anama deyəndə eşitmişdim: “Axşam ac-yalavac gəldi. Cır-cındır 
içindəydi. Yedizdirib-içizdirdim, üst-başını dəyişdim, yatdı”. Bibimdə günah yoxdur, doqquz il 
az vaxt deyil, o adam bir dəfə maraqlanmayıb ki, balalarımın, ailəmin aqibəti nə oldu, necə 
dolanırlar. Deyirdilər, Tümendə rus qızı ilə yaşayırmış, onu aldatdığına görə evdən qovulub. 
Atam bibimi birtəhər yola gətirdi: hər kimdi, uşaqlarının atasıdı, baş-başa verib yaşayın. İki ay 
dinc dolandılar. Bir dəfə bibim başılovlu özünü qapıdan içəri atdı. Rəngi qapqara qaralmışdı, dil-
dodağı əsirdi. Dedi, polis Mürsəli axtırır. Həmin gecə məhəllənin yuxarı başında ev 
soymuşdular. Sən demə, işdə Mürsəlin də əli varmış. Bir həftədən sonra Mingəçevirdən tutub 
gətirdilər. Məhkəmə günü atam infarkt keçirib yatağa düşdü. Ev-eşikdə pula gedən nə vardısa, 
satıb iynə-dərmana verdik, bircə inəyi saxladıq, dolanışığımız çıxsın. Kişinin vəziyyəti get-gedə 
pisləşirdi, həkim anama deyibmiş, hazırlıq görün, çox çəkməyəcək. Atam öləndən sonra çox 
əzab-əziyyətimiz oldu. Gözümə yuxu getmirdi, elə bilirdim, axşamlar evimizə oğru girib 
hamımızı öldürəcək. Öyrəşə bilmirdim onun yoxluğuna, anam səhərəcən ağlayır, gün uzunu 
havalı-havalı gəzirdi. Yavaş-yavaş təzə vərdiş tapdı: iş görəndə öz-özünə danışırdı.  
Beşinci sinifdə oxuyanda məktəbimizə musiqi müəlliməsi gəldi. Bəstəboy, istiqanlı qadındı, 
gözünün biri görmürdü. Birinci dərsdə özünü bizə sevdirdi. Elə ürəkdən, həvəslə danışırdı, bütün 
sinfimiz həftə boyu onun dərsini gözləyirdi. Hə, adını da xatırladım: Qərənfil müəllimə. Sinifdə 
uşaq mahnılarını oxudanda mənim səsimə heyran qaldı. Tənəffüsdə yanına çağırdı, bir də 
oxutdu, əzbərləmək üçün bir-iki mahnı verdi. Zeynəb Xanlarovanın “Leylam” mahnısı o vaxt 
çox məşhur idi. Sinifdə oxuyanda hamı necə ürəklə alqışladısa, direktorumuz qapını açıb özünü 
içəri atdı ki, nə hay-küydü? Sonra Qərənfil müəllimə mənə bir qramofon bağışladı. Hər gün evdə 
bir mahnı əzbərləyir, oxuyub-oynayırdım. Qonşu uşaqları dəstə-dəstə bizə gəlir, qaş qaralanacan 
evlərinə getmək istəmirdilər. Bir gün Qərənfil müəllimə mənə dedi, səni musiqi məktəbinə 
aparmaq istəyirəm. Anamdan çəkinirdim, özbaşıma razılıq verə bilməzdim. Müəllimə əlimdən 
tutub bizə gəldi, anamla danışıb icazəsini aldı. Düzdür, anam könülsüz razılıq verdi, bəlkə 
Qərənfil müəllimə gedəndən sonra üstümə çımxırıb deyəcəkdi, qohum-qonşu nə deyər? Bizi 
biabır eləmə! Amma nə yaxşı belə olmadı, istəyim gözümdə ölmədi. Mehrab o vaxt səkkizinci 
sinifdə oxuyurdu. Hiss edirdim məndən xoşu gəlir, hər gün dərsdən çıxanda məktəbin qabağında 
gözləyir, uzaqdan gəldiyimi görəndə qızarıb-pörtürdü. Məktəb yolunun üstündə bir söyüd ağacı 
vardı, hər gün onun altında dayanıb gözünü yoldan çəkmirdi. Özü də axır vaxtlar üst-başına fikir 
verməyə başlamışdı. Bir də gördün bir bəhanəylə gəldi bizə, həyət-bacada nə qədər kəm-kəsir 
işlər varsa, sahmana salırdı. Musiqi məktəbinə getdiyimi biləndə əvvəlcə üz bozardıb deyindi. 
Sonra gördü fikir vermirəm, dilini şirin saldı. Rəcəb, kaş biləydin, o vaxt musiqiyə olan sevgim 
nə qədər böyük idi. Əmim, bibim anama çox dedilər uşağı bu yola salma, eldən-obadan ayıbdı. 
Guya musiqi məktəbində oxumağım nəslimizin adına ləkə gətirəcəkdi. Heç kimin sözünü 
eşitmədim. 1989-cu ilin avqustunda anam sənədlərimi aparıb məktəbə verdi, sentyabrda dərslərə 
başladım. Birinci il rayon tədbirində diplom aldım, musiqi məktəbinin direktoru müəllimlərimin 
yanında məni təriflədi, xoş sözlər dedi. Dərsdən çıxanda Mehrab qarşılayırdı. Hiss edirdim, mən 
də yavaş-yavaş ona öyrəşməyə başlayıram. Get-gedə onu görəndə həyəcanlanırdım, istəyirdim 
ancaq mənimlə maraqlansın. Həmin il atası türmədən çıxdı. Evlərində dava-dalaş, qanqaraçılıq 
başlamışdı. Bibim od vurub özünü yandırmaq istəyəndə qonşular xəbər tutub qarşısını almışdılar. 
Bir-iki ay sonra Mürsəl yenə ailəsini atıb ilim-ilim itdi. Evin bütün çətinliyi Mehrabın 
üstündəydi. Günorta məktəbdən gələn kimi bir tikə çörək yeyib işə gedirdi. Səhv etmirəmsə, o 
vaxt daş sexində fəhlə işləyirdi.  
Atam öləndən sonra qohum-əqraba anama elə hey deyirdi ailə qur, ev-eşiyin başsız qalmasın. 
Xalamın nəzərində biri vardı, oturub-durub danışırdı: namaz qılan, Quran oxuyan halal adamdı, 
baş-başa verib yaşayarsız. Bir dəfə məktəbdən gəldim ki, evimizdə yad adamlar var. Məni 
qucaqlayıb öpdülər, əzizlədilər. Sonradan öyrəndim, həmin kişinin qohumlarıdı, anamı yola 
gətirmək üçün yığışıblar. Şəklini də gətirmişdilər. Orta yaşlı, saqqallı adamdı. Həmin axşam 
anam hər şeyi mənə danışdı, hiss edirdim, könlü var, yox demək istəmir. İki gün sonra həmin 
adamlar bir də gəldilər. Bu dəfə kişinin uşaqlarını da gətirmişdi. Hə, unutdum deməyi, iki qızı 
vardı, arvadı dəlixanada yatırmış. Bir dəfə ev-eşiyə od vurmaq istəyib, sonra qaşıq qızdırıb 
uşaqların bədəninə dağ basıb. Axır əlindən xəta çıxıb: qonşunun uşağını boğub öldürübmüş. Yad 
adamların evə gəlməyinə nə mənim, nə Gülüstanın, nə də qardaşımın könlü yoxuydu. Amma 
çarəmiz nədir, anamıza görə razılaşmalıydıq.  
Leyla doluxsundu. Siqaret yandırmaq istəyəndə əlləri titrədi. Bilirdim, boğazını qəhər tutmuşdu. 
Bircə şeydən qorxurdum: bu dəqiqə gözündən yaş şoralanacaq, danışığını yarımçıq qoyub başqa 
vaxta saxlayacaq. Əlini ovcuma alıb öpdüm, ürək-dirək verdim ki, möhkəm ol, istəyirsən bir çay 
hazırlayım.  
- Yoruldun? - Xırıltılı titrək səslə soruşdu.  
- Yox, yox... mənə xoşdu, özünü toplayıb danışsan, ürəyin rahatlaşar.  
- Kişinin adı Miqyas idi, - siqareti külqabının bağrına basıb söndürdü, dərindən nəfəs alıb davam 
elədi, - rayonda Məşhədi Miqyas çağırırdılar. Qorxunc siması vardı. Biz görmüşük dindar 
adamın üzündə nur olar, yox, bunda başqa cür idi. Xasiyyəti ondan da pis: ağır, əsəbi, 
tündməcaz. Əvvəl istəmişdi, evimizi satıb onun yanına köçək. Çox təkid etsə də, anam yox deyib 
durdu. Atamın ruhu gəzən yerdən arvad dünyasında çıxmazdı. Axırda evini satıb özü yanımıza 
köçdü. 1990-cı ildə ara qarışan vaxtlar idi, rayonumuzda mədrəsə tikdilər. Bilmirəm, deyirdilər 
iranlıların işidi, cavan uşaqların beynini pozurlar. Kişi tez-tez həmin mədrəsəyə gedib-gəlir, 
rayonda din dərslərini öyrənmək istəyənlərlə məşğul olurdu. Anamı məcbur etdi ki, başını 
bağlayıb namaz qılmalısan. Sonra bizim günümüzü göy əskiyə bükdü. Belə adamın yanında mən 
musiqi məktəbində oxuya bilərdim? İt oğlu, oturub-durub deyirdi, musiqi şeytan əməlidir, ona 
qulaq asanlar da, çalıb-oxuyanlar da cəhənnəm odunda yanacaqlar, inşallah. Bir dəfə anam 
mənim üstümdə onunla dilləşdi, elə bunu gördük: şillə açıldı, yazıq arvadı yerə yıxıb sürüyürdü. 
Gözüm qorxdu. Öz qızları artıq öyrəşmişdilər, hər gün beş dəfə namaz qılır, Quran 
höcətləyirdilər. Bir-birinə hədis danışmaqları da vardı. Get-gedə gözüm qorxdu. Ayağımı musiqi 
məktəbindən kəsmişdi. Anam sağ olsun, xəlvət gedib direktorla danışıbmış ki, məktəbdən xaric 
etməsinlər, bir müddət sonra qayıdacam. Həmin vaxtlar evimizdə çox pis vəziyyət yaranmışdı. 
Baş örtüyünə öyrəşə bilmirdim. Allaha acıq getməsin, gündə beş dəfə namaz qılmaq lap zəhləmi 
tökmüşdü. İstəyirdim hərdən ötürəm, qılmayam, baş tutmurdu. Qızlarının xəbərçiliyi vardı, evə 
gələn kimi ovcuna qoyurdular. Hərdən qramofonu qoşub oxudurdum, rahatlıq tapırdım, sonra 
onu da əlimdən aldı. Orucluqda lap yoruldum. Gün uzunu ac qala bilmirdim. Qorxmasaydım, 
səsimi çıxarar, birdəfəlik deyərdim ki, əl çək məndən. Hamının gözündən oğurlanıb bir küncə 
çəkilib ağlayırdım. Bir dəfə oxuyub-oynadığım yerdə gəlib otağa girdi. Birinci şilləsindən 
burnumdan qan açıldı. Həmin günü heç vaxt unutmaram. O qədər döymüşdü, ayağım yer 
tutmurdu, bütün bədənim sız-sız sızıldayırdı. Sonralar mənim pis işlərə qurşanmağımın səbəbi o 
vaxtlar aldığım zərbələr oldu. Bakıya gələndən sonra birdən-birə həmişə arzusunda olduğum 
sərbəstliyə düşdüm. Təsəvvür et, anam ondan ayrılmasaydı, məni səkkizinci sinifdə molla 
dostunun oğluna ərə vermək istəyirdi. Yaxşı ki, uşaqlarını da götürüb rədd olub getdi.  
Kor bağırsağımdan əməliyyat olmuşdum. Bir ay sonra sağalıb dərslərimə təzədən başladım. Hər 
şeyə yadırğamışdım, sağ olsun Qərənfil müəllimə, mənə çox köməkliyi dəydi. Bir dəfə Mehrab 
mənim üstümdə bir oğlanla dalaşmışdı. Oğlanın qolu sındığına görə işə polis qarışdı. Miqyas hər 
yerdə danışırmış, mən evdən çıxan kimi tərbiyələri pozuldu, Leyla oğlanların ikisi ilə də görüşür, 
camaatı barmağına dolayıb. Nə isə, bir müddət sonra alçağın özünü həbs etdilər. Mədrəsədə bir 
azyaşlı qız uşağını zorlayıbmış. Rayon yerində belə ləkədən yaxa qurtarmaq mümkün deyil. 
Bütün nəsil qıza tənə vurmuşdu, zavallı axır zəhər içib özünü öldürdü. 
Mehrab 1992-ci ildə Universitetə qəbul oldu. Həmin yay heç yadımdan çıxmaz. Eşitmişdi anam 
evdə yoxdur, qardaşım da futbola gedib. Bir də gördüm evimizin artırmasında peyda oldu. Elə 
həyəcanlı idi, salam verəndə hiss etdim dodaqları titrəyir. Uşaq yaman pərt olmuşdu. (Leyla 
içindəki əzgin hissləri atıb gülümsədi.) Ürəyimə dammışdı, sevgisini etiraf etməyə gəlib. Eh,... 
nə gözəl gün idi, yadıma düşəndə yenə həyəcanlanıram. Elə bil ürəyim parçalanıb ayağımın 
altına düşəcəkdi. Bizim oğlanın, Mehrabı deyirəm, belə işlərdə səriştəsi pis deyilmiş, bilmirəm, 
məndən gizlin neçəsinə sevirəm demişdi, amma yaman rahat danışırdı. Çox kitab oxuyurdu, 
yəqin ondandır. Mən “Yad qızı”nı, “İtkin gəlin”i o vaxt ondan alıb oxumuşdum. Lap axırda 
yaxınıma gəlib əlimdən tutdu, utanmaz, hələ üzümdən də öpdü. Dedi, söz verirəm, həmişə səni 
sevəcəm, məktəbi qurtar, toy edək. Mehrab gedəndən sonra darıxdım, istədim dalınca qaçıb 
deyəm, bir az da yanımda qal, evdə tək qorxuram. Bütün günü fikirli, dalğın gəzdim, anam 
soruşanda gizlətdim, başa düşmədi. Mehrab Bakıya gedənə qədər xəlvətə salıb üç-dörd dəfə 
görüşdük. Əvvəllər çox utanırdım, pis iş tutduğuma görə özümü günahkar sayırdım. Sonra 
alışdım, hər dəfə Mehrabın təsəlli, ümid, sevgi dolu sözlərini eşidəndə özümü dünyanın ən 
bəxtəvər adamı bilirdim. Sonuncu görüşümüzdə hisslərimi cilovlaya bilmədim, qollarını belimə 
dolayanda elə bildim ağlım başımdan çıxacaq, tir-tir əsirdim. Yanağımdan öpdü, boyun-
boğazıma nəfəsi dəyən kimi sinəm alışıb-yandı. Ogünkü kimi dadlı öpüşü həyatım boyu bir də 
heç vaxt yaşamadım. Gözlərimi yumub özümü Mehrabın ixtiyarına vermişdim. İstəyərdim, 
ömrüboyu onun qolları arasında yaşayım, qulağıma xoş sözlər pıçıldasın, dünyanın axırınacan 
nəfəs-nəfəsə yaşayaq. Bakıya getdiyi günü ağlamaqdan gözümün qarası getmişdi. Nə yaxşı anam 
evdə yox idi, uzaq qohumumuzun oğlu Qarabağda şəhid olmuşdu, onun yas yerindəydi. Çox 
darıxanda, yanıqlı-yanıqlı oxuyurdum. Musiqi məktəbində müəllimimiz bir dəfə dedi, səsində 
yanğı artıb, bir şey olmayıb ki? Pərt olduğumu görüb soruşmuşdu ki, bəlkə eşqə düşmüşəm? 
Mehrab bayram tətillərində rayona gəlirdi. Gözdən iraq bir yerə çəkilib doyunca söhbətləşərdik. 
Bakıdan ağız dolusu danışırdı: Qız qalası, bulvar, Şirvanşahlar sarayı mənim aləmimdə yuxu 
kimi idi. Söz vermişdi, Novruz bayramında məni Bakıya aparacaq. 1993-cü ilin qışında 
universiteti atıb könüllü müharibəyə getdi. Altı ay döyüşdü, bircə dəfə məktubunu aldıq. Yazda 
yaralanıb hospitala düşdü. Həkim cəbhəyə qayıtmağa icazə verməmişdi. Xəstə yatanda məni də 
aparmışdılar yanına. Ovaxtkı halı indiyəcən gözümün qabağındadır: yaman sınıxmışdı. Əvvəlki 
boy-buxunlu, əzələli Mehrabdan əsər-əlamət yoxuydu. Bir ay sonra universitetə bərpa olub 
dərslərinə davam elədi.  
 
Həmin vaxtlar musiqi məktəbində bir oğlan istəyirdi məni. Direktorun qohumuydu, yaxşı da tar 
çalmağı vardı, tez-tez toylara çağırırdılar. Musiqi məktəbindəki konsertlərdə bir-iki dəfə məni də 
müşayiət eləmişdi. Amma eşitmişdim, narkomandır. Əvvəl-əvvəl şirin sözlərlə könlümü almağa 
çalışdı. Bir dəfə sinifdə tək olanda məni qucaqlamaq istədi. Qışqıranda haya kamança müəllimi 
gəldi. Ondan sonra həmin oğlan mənimlə düşünüşdü. Hər gün qabağımı kəsib hədələyir, deyirdi, 
səni qaçıracam. Direktor xəbər tutub danlamışdı, xeyli vaxt dəyib-dolaşmadı mənə. Bilirsən, 
Rəcəb, etiraf edim ki, mən də az aşın duzu deyildim (bəxtəvər-bəxtəvər gülümsəyir). Mehrabdan 
sarı darıxsam, onun sevgisini ürəyimdə əziz tutsam da, istəyirdim məktəbdə hamı mənimlə 
maraqlansın, hər an diqqət mərkəzində olum. Elə həmin tarçalan oğlan da mənim şeytanlığımın 
qurbanı olmuşdu. Bir də görürdün, dərsdə uzun-uzadı baxışırdıq. O gözünü məndən çəkməyəndə 
mən də zillənirdim. Tək o olsa nə vardı? Saymışdım, tələbə- müəllim qarışıq düz on bir nəfərin 
məndə gözü vardı. Zəncəfil nənənin sözlərini tez-tez xatırlayırdım: “bir az böyüsün, gör neçə 
oğlanın ağlını yerindən oynadacaq”. Özü də, son vaxtlar yaman qəşəngləşib, totuq-motuq qız 
olmuşdum. Özümə əməlli-başlı fikir verirdim. Vaxt olurdu, bir saat güzgünün qabağından 
çəkilmirdim. Gödək geyəndə anam deyinirdi, hətta bir dəfə məni döydü, amma bilirdim ki, yolda 
mənə baxan neçə adamın gözü sevinəcək, məndən danışacaqdılar. Hələ müəllimlərimi görəydin: 
baldırlarıma baxanda udqunurdular. Bir dəfə İlyas adlı bir müəllimin ad günü idi. Dərsdən sonra 
müəllimlər elə sinifdəcə yeyib-içmək təşkil edib xudmani məclis qurmuşdular. Məni dəvət 
edəndə özümü naza qoydum, bir-iki ağız dil töküb yola gətirdilər. Hamısı keflənmişdi. Özü də 
hiss edirdim, hər biri mənim xoşuma gəlməyə çalışırdı. Sağlığıma içən bir deyil, iki deyil... İlk 
dəfə içkinin dadına o vaxt baxdım. Xoşuma gəlmişdi, onlar deyib-güləndə mən də qoşulurdum, 
çəkingənliyi tamam başımdan atmışdım. Evə gedəndə direktor məni maşınına dəvət etdi, evimizə 
yaxın yerə düşürəcəkdi. Maşını sakit yerdə saxlayıb əvvəlcə əlimdən tutdu, sonra qolunu 
boynuma dolayıb döşlərimi əllədi, boyun-boğazımdan öpdü. Rayondan kənarda bir restoran 
vardı - Gilənar, dedi gedək çay içək, söhbət edərik. Razılaşmadım, açığı, qorxurdum görən olar, 
anamın qulağına çatdırarlar. Amma nə gizlədim, ürəyimin dərinliyində istəyirdim, yaman 
ehtiraslanmışdım. Həm də bilirsən, direktorla yaxınlıq o deməkdi, mən hamı kimi 
olmayacaqdım, məktəbdə nə qədər qız vardısa, hörmətim hamısından bir boy artıq olacaqdı. Bu 
xəstə eqoizmi, adamlardan seçilmək ehtirasını ömrü boyu başımdan çıxara bilmədim.  
On birinci sinfi bitirib Mədəniyyət və İncəsənət Universitetinə qəbul oldum. Mehrab sonuncu 
kursdaydı. Bakıya gəlməyimə yaman sevinirdi. Qabağa düşüb Alatavada kirayə ev tapdı, 
bazarlıq eləyib iki dolu zənbillə gəldi. Sonra şəhəri gəzdik, mənə iki dəst paltar, bir cüt ayaqqabı 
aldı. Əvvəl-əvvəl Universitetə özü aparıb-gətirdi, sonra razı olmadım, çox əziyyət çəkirdi. 
Bakıda Mehrabla gözəl günlərimiz oldu. O qədər təmiz, saf, adamdı vaxtilə musiqi məktəbində 
etdiyim axmaq hərəkətlərə görə xəcalət çəkirdim. Amma səndən nə gizlədim, çox keçmirdi 
içimdəki şeytana aldanır, yolumu azırdım: dalımca oğlan gəzdirəndə öz-özümdən xoşlanırdım. 
Belə şeylərə görə Mehrabla aramızda tez-tez söz-söhbət düşürdü.  
Birinci kursdan özümü universitetdə tanıtdım. İstiqanlığım, dostcanlı olmağım hamının xoşuna 
gəlmişdi. Bütün müəllimlər hörmət edirdilər. İkinci kursun əvvəlində kinorejissorluqda oxuyan 
bir oğlanla tanış oldum. İxtisasını çox gözəl bilirdi. Onun hesabına yüzə yaxın ən məşhur filmə 
baxdım, aktyorları, rejissorları tanımağa, adlarını əzbərləməyə başladım. Tez-tez deyirdi, 
qısametrajlı film çəkmək istəyirəm, işlərim düz gətirsə, baş rolu sənə verəcəm. Əri müharibədə 
həlak olmuş, uşaqlarını saxlamaq üçün evindəki qiymətli əşyalarını, skripkasını satan musiqi 
müəlliməsi haqqında film idi. Satıcı oğlan rolunu Elçinə həvalə edəcəkdi. Nə isə, film alınmadı...  
Mehrabla mənim tez-tez dava-dalaşım olurdu. Elçini məndən xəlvət görüşə çağırıb döymüşdü. 
Açığı, onun belə hərəkətlərindən təngə gəlmişdim. Bir dəfə axşamüstü kirayə qaldığım evə gəldi, 
səs-küyümüzə ev yiyəsi çıxıb acıqlandı. Xəbərdarlıq etdi ki, bir də belə olsa, evdən qovacaq. O 
gündən sonra xeyli müddət danışmadıq. Həm də o vaxtlar mağazada - içki şöbəsində işləyirdim. 
Bu, Mehrabın xoşuna gəlmirdi. Gülgün haqqında sənə danışmışam, yaxın dost idik. Sonralar 
Gülgün məni “Bakı payızı” müsabiqəsinə apardı. Həmin müsabiqədə ikinci yer tutdum. Çox 
sevinirdim, anamın zəng edib ağlaya-ağlaya təbrik etməsini hələ də unutmamışam. Bütün 
uğurlarımda anamı fikirləşmişəm. Onun bircə təbəssümü, sevinci mənim üçün hər şey demək idi. 
Onsuz da itirdiyini itirmişdi, istəyirdim məndən yarısın, uğurlarımı eşidəndə hər yerdə fəxrlə 
danışsın. Bilirsən, anamın yanında günahlarım çox böyükdür. Sonralar onun adından istifadə 
edib efirdə çox yalanlar satmışam. “ANS”- də bir verilişə çağırmışdılar. Əslində, sağ olsunlar, 
mənə şans verirdilər ki, özümü təmizə çıxarım, insanların nəzərindəki əxlaqsız obrazım ömrü 
boyu əzab çəkən, zülm-zillətə sinə gərən qadınla əvəz olunsun. Həmin verilişdə yalanları ucuna 
calayıb üyüdüb-tökürdüm. Yəqin baxmamısan, guya uşaq vaxtı quru çörək yığıb ailəmizi 
dolandırırmışam. Kasıb olduğumuz üçün səhv addımlar atmışam. Hətta demişdim, qoy mənə 
pozğun desinlər, amma anam qulağında brilyant sırğa gəzdirsin. Bundan xeyli əvvəl bir qəzet 
yazmışdı ki, Leyla 7 aylığında ikən vaxtsız doğulub. Atam doğum evinə məni götürməyə belə 
gəlməyib, evə bibimin - Mehrabın anasının qucağında gəlmişəm. Xatırlayıram, o vaxt jurnalistə 
zəng vurub hədələmişdim. İki gün sonra mənim acığıma yalanı bir az da şişirtdi. Həmin qəzet 
evdə olmalıdır, tapmağa ərinirəm. Sən demə, ilk günlər acığından üzümü görmək istəməyən 
atamın bir dəfə ürəyi dözmür, beşiyə yaxınlaşıb məni görər-görməz həyəcan keçirir. Belə də 
yazmışdı: “Körpə Leylanın Böyük Vətən Müharibəsinə gedib-qayıtmayan qardaşına çox 
bənzədiyini görür... Həmin gündən atası balaca Leylanı “əlinin içində” saxlamağa başlayır, onun 
bütün istəklərini yerinə yetirir və ərköyün böyüdür” 
Mən universiteti bitirdiyim il şou-biznesin təzə-təzə işartıları görünürdü. Telekanallar musiqiyə, 
qalmaqallara səxavətlə qucaq açırdılar. Gülgünün dostu Ayazın restoranında oxuya-oxuya “Sən 
olmasan” mahnısına klip çəkdirdim. Pulun çoxunu Ayaz vermişdi. Onun tanışları vardı, 
telekanallara zəng vurdu, klipin təntənəli təqdimat mərasimi keçirildi. Həmin gün bütün 
kanalların maqazin verilişləri məndən danışdı, qəzetlər yazdı, radiolarda “Sən olmasan” mahnısı 
hitə çevrildi. Özümü bilirsən necə xoşbəxt hiss edirdim? Artıq şəhərdə tanınmağa başlamışdım. 
Mağazalara, gözəllik salonlarına gedəndə hamı məni barmaqla göstərirdi. Hətta avtoqraf alanlar 
da tapılırdı, hiss edirdim ki, insanlar mənimlə ayaqüstü söhbətlərindən, şəkil çəkdirdiklərindən 
məmnundurlar, özlərini xoşbəxt hiss edirdilər. Başa düşürsənmi, illər boyu həsrətində olduğum 
arzum çin olmuşdu. Mehrabla dava-dalaşım yenidən qızışdı, deyirdi, sənə görə dost-tanış 
yanında gözükölgəli olmuşam, mənə tənə vururlar. Hər şeyi sənə danışmağı söz vermişəmsə, 
gizlətməyəcəm. Bakirəliyimi həmin gün Ayazın yatağında itirdim. Özü də ayıq idim, içkinin 
təsiri-filan olmamışdı, sadəcə, bunu Ayazın yaxşılıqlarına bir mükafat etdim, vəssalam. Mehrab 
bunu biləndə mənə tüpürüb baş götürüb getdi Türkiyəyə. O-bu, bir də adımı tutmadı, axtarmadı, 
zəng vurmadı. Sonralar onun qəlbini qırdığıma, daha doğrusu, xəyanət etdiyimə görə peşman 
oldum, xəbər göndərdim ki, barışmaq istəyirəm, küsülü qalmayaq. Razılaşmadı, bibim də 
bizimlə əlaqəni kəsdi. Amma şükür edirəm ki, Allah Mehrabın ürəyinə görə bütün işlərini düzə 
çəkdi. Türkiyədə əziyyətli günləri çox olub, vağzallarda, parklarda gecələyib. Sonra bir dul 
arvada rast gəlib. Onun bişirdiyi peraşkiləri, qoğalları satıb qəpik-quruş qazanırmış. Bədbaxtın 
taleyi əvvəldən kəm gəlmişdi. Arvad öləndən sonra vağzalda qəzet, kitab satıb. Sonra 
nəşriyyatda fəhlədən icraçı direktora qədər yüksəldi. İndi Türkiyədə özünün nəşriyyatını qurub, 
yaxşı da yaşayır. Əslən Naxçıvandan olan türk qızı ilə evlənib, Mustafa adlı bir oğlu var.  
Vüqarla tanışlığımdan danışım sənə... - Leyla gözünü külqabının köksündə qaralan siqaret 
kötüklərinə zilləyib uzun-uzadı nəsə fikirləşdi. Mən dərindən nəfəs alıb yerimdə qurcalandım. 
Bədənimdən xoş bir yüngüllük keçdi.  
- Düzü, mağazada neçənci ildən işləməyim yadımdan çıxıb. Dolanışığım yox idi, anam pul 
göndərə bilmirdi. Bir gün otaq yoldaşımla iş axtarmağa yollandıq. Axır, Yasamalda bir mağaza 
sahibi insaflı çıxdı - uzun sual-cavabdan sonra məni içki, otaq yoldaşımı pal-paltar şöbəsinə 
satıcı götürdü. Üst-üstə il yarım çəkdi işləməyim. O vaxtlar Vüqar çox məşhur idi, hamının 
sevimlisinə çevrilmişdi. Tez-tez mənim işlədiyim marketə gəlib bazarlıq edirdi. Hər gün ədəb-
ərkanla salam verib hal-əhval tutur, kefinin kök vaxtında zarafatlaşmaqdan da qalmırdı. 
Mağazada görünən kimi özdöşümdən vitrinin üstünə bir şüşə viski qoyurdum. Bu jestim xoşuna 
gəlmişdi. Sənə deyim, viski içməyi sonralar ondan öyrəndim; tamını biləndən sonra, o-bu, başqa 
içkiləri meylim çəkmədi. Yanvarın ortaları - çovğunlu gün idi. Müdir tapşırmışdı, çox 
yubanmayım. O günlər Mehrabla dava-dalaşda olduğum vaxtlar idi. Havanın soyuqluğu çöl-
bayırdan əl-ayağı kəsmişdi. Büzüşüb səkidə avtobus gözləyirdim. Yanımda bir xarici maşın 
saxlayıb şüşəsini endirdi. Gördüm Vüqar sükanın arxasında gülümsəyir. Başı ilə işarə etdi ki, 
əyləşim. Neçə ilin tanışları kimi görüşdük. Hətta yadımdadır, əlimi öpdü. İçkiliydi, gözləri 
axırdı, danışanda sözləri qırıq-qırıq, rabitəsiz deyirdi. Açığı, peşman oldum - maşını yolun 
ortasında ora-bura çox oynadırdı. Qorxurdum, bir hadisə törədər. Hətta istədim yolda deyəm, 
saxla düşüm, nə isə, ürək eləmədim, çəkindim ki, içkilidir, xətrinə dəyər. O vaxt nə 
danışdığımızı unutmuşam, amma gərək ki, düşəndə mənə xeyli xoş söz dedi, gözəlliyimi 
təriflədi. Söz vermişdi axtaracam, görüşüb tanışlığımızı qeyd edərik. Razılaşmışdım. Bu mənə 
lazım idi, hətta arzulayırdım. Onunla bir yerdə olmağım qabağımda yaşıl işıq yandıra bilərdi - 
yaxşı başa düşürdüm. Sonralar nədənsə mağazaya gəlib-getmədi. Bir dəfə universitetdə gördüm. 
Yanında bir qız vardı, şirin-şirin danışıb gülürdülər. Məni görəndə gülümsəyib dilucu salam 
verdi. Sonra uzun müddət qarşılaşmadıq. Müsabiqədə qalib olandan sonra özü axtarıb tapdı. 
Klipdən sonra münasibətimiz bir az da istiləşdi. Açığı, o vaxt Ayazın işləri yaxşı getmirdi, 
deyəsən, şərik işlədiyi adam pulları götürüb qaçmışdı. Sonra özü narkotik alverinə görə ilişdi, 
nazirlikdəki qardaşı da kömək edə bilmədi, var-yoxunu əlindən aldılar. Öz evimi satıb ona 
kömək etmək istəsəm də, alınmadı.  
Həmin vaxtlar mənim qazancım yaxşı olurdu. Olimpin yanında kirələdiyimiz studiya yerini alıb 
öz adıma keçirdim. Daha doğrusu, bu, Vüqarın ideyası idi. Get-gedə bir-birimizi çox istəməyə 
başlamışdıq. Onun ailəsi, bir oğlu var idi, amma bu, görüşməyimiz, gələcək planlarımızı saf-
çürük etməyimiz üçün maneə deyildi. Hətta ad günümdə Vüqar təklif etdi ki, mənə maşın alaq. 
Xalası oğlu maşın biznesi ilə məşğul idi, bir həftəyə Almaniyadan mənim adıma “Mersedes” 
gətizdirdi. “Miraj” restoranı o vaxt təzə açılmışdı, bu gün oturduğumuz otaqda açarları mənə 
uzatdı ki, maşın sənə hədiyyədir. Bilirsən, Rəcəb, Vüqara isinişməyimdə çox şeyin təsiri oldu. 
Etiraf edirəm, gələcək işlərim üçün ondan istifadə etmək niyyətim var idi. Amma bizi birləşdirən 
başqa dəyərlər də get-gedə yarandı. Vüqar çox maraqlı, istedadlı adamdır. Bəzən saatlarla musiqi 
haqqında söhbət edirdi. Ədəbiyyatı, kinonu, rəssamlığı musiqidən az bilmirdi. Öz həyatını da 
mənə danışmışdı. Atası həbsdə idi, anası neft daşlarında işləyən fəhlələrə biş-düş edirmiş. Həmin 
vaxtlar Bayılda Afonya Bazarova adlı rus qarısı ilə rastlaşıb. Həmin arvaddan çox şey 
öyrənmişdi. Məni televiziyalarda tez-tez intellektual debatlara çağırırdılar. Verilişdən əvvəl 
Vüqar məni hazırlayırdı. Məsələn, söhbət ədəbiyyatdan olacaqdısa, yazıçıların, əsərlərin adını 
əzbərlətdirirdi. Yəqin sən tanıyarsan, həmin proqramlara bizi bəyənməyən, özlərini dartan gənc 
yazarları çağırırdılar. Vüqar həmişə deyirdi ki, belə yerdə “İtkin gəlin”dən danışanda adama 
gülürlər. Gərək Tolstoyun, Markesin, Dostoyevskinin adını çəkəsən. İki gün qabaqdan müasir 
məşhur yazarların beş-on kitabını gətizdirirdi, bir-iki saat vərəqləyib ordan-burdan oxuyurdum. 
Kinonu az-çox özüm bilirdim. Veriliş teatr, rəssamlıq barədə olurdusa, yenə Vüqar dadıma 
çatırdı. Belə olanda ciddi sənətlə məşğul olan insanların rəğbətini qazanırdım. Bu mənim imicim 
üçün lazım idi. Bir dəfə bir yazıçı-deputat zəng vurub xeyli xoş söz dedi. Hətta görüşüb söhbət 
edəndən sonra əlimi öpüb məni evinə dəvət etdi.  
Bilirdim, keçmişi ilə bağlı nələrisə məndən gizlədirdi, amma onu incitməmək üçün çox dərinə 
getmirdim. Bizim bir yerdə olmağımızı istəməyən adamlar məndən Vüqarı soruşanda: “Tayqulaq 
necədir?” - deyirdilər. Vüqar Asəf Zeynallıda oxuyanda axmaq, oğurluqla məşğul olan uşaqlara 
qoşulubmuş. (Mən Vüqarın keçmişini yaxşı bildiyim üçün Leylaya əlavə suallar vermirdim. 
Amma özümü o yerə qoymayıb diqqət kəsilmişdim). Dəstənin başçısı Qara Tərlan adlı bir 
nəfərmiş, Vüqar dəstədən uzaqlaşdığı üçün onun qulağını kəsib cəzalandırmışdı. (Əlbəttə, Vüqar 
işin nə yerdə olduğunu açıb-ağartmamışdı.) Yavaş-yavaş Vüqarı dəlicəsinə sevməyə başladım. 
Sol döşümün üstünə adını yazdırmağım həmin vaxtlardan qalıb. İçkili olub necə arzulamışdımsa, 
bu axmaq işi tutdum. İndi utanıram. Başa düşürsən, dəlicəsinə sevmək necə olur, Rəcəb? 
Bilmirəm bu nə hissdir, necə yaranır? Məktəbdə oxuyanda Mehraba qarşı da eyni sevgim 
yaranmışdı. Amma o vaxt ağlım kəsmirdi. Bu, yalançı hiss də ola bilərdi. Vüqara olan sevgim isə 
tamam başqaydı. Ailəsinin, uşağının yanına getməyinə razı olmurdum, belə şeylər üstündə dava-
dalaşımız düşürdü. Hətta onu ailəsindən soyutmaq üçün falçı yanına da getmişdim. Biri vardı, 
kərtənkələ quyruğu və tısbağa başı ilə cadu hazırlayıb satırdı. Həmin qadına on beş min dolları 
şəxsən özüm vermişdim. Sevgi gözümü necə kor etmişdisə, Vüqarın ailəsinin dağılmasının 
mənim üçün zərrə qədər ağrısı yox idi. Həmin vaxtlar anam məni danlayır, dönə-dönə “əyri 
yoldasan” deməkdən dilində tük bitmişdi. Arvad elə bil hiss eləmişdi ki, Vüqar mənə 
peşmançılıqdan başqa heç nə gətirməyəcək. Elə hey deyirdi ki, camaatı aldatmaqdan əl çək, öz 
ailən, uşağın olsun. Mənim də ürəyim rahat düşsün ki, yaxşı adamın qanadı altındasan, sabah 
səni əllərdə qoymayacaq. Bir dəfə mənim xətrimə efirdə yalan danışmağa məcbur olmuşdu: and-
aman eləmişdi ki, Vüqarı öz oğlu gözündə görür.  
Bizim bir yerdə olmağımız bütün şou əhlinin dilinə-dişinə düşmüşdü. Amma məclislərdə 
özümüzü elə aparırdıq, guya dostuq, bizi yalnız sənət birləşdirir. Heç unutmaram, bir prodüserim 
vardı, 2007-ci ildə “ATV”-yə müsahibə verib demişdi, Moskvada Leyla xanımın ayaqqabısı 
pilləkənə ilişib yerə yıxıldı, ayağında iz qalmışdı. Ondan sonra biz Gürcüstana getdik. Qarın 
üstündə Vüqar yıxıldı. Siz inanmazsınız, Leylanın ayağı hardan əzilmişdisə, onun da ayağı eyni 
yerdən zədələnmişdi. İkisinin də ayaqlarında həmin iz qalır. Bəzən Leylanın başı ağrıyır, onun 
yanında olmadığı vaxtlarda Vüqar zəng vururdu ki, özümü pis hiss edirəm, başım ağrıyır. 
Belə şey həqiqətən olub. Düzü, yadıma düşmürdü ki, bunu nə vaxtsa danışım. Verilişə baxanda 
necə xoşuma gəldisə, prodüserimi on günlük İspaniyaya istirahətə göndərdim. O vaxt çox 
adamın bostanına daş atırdım. Yəqin sən də xatırlayırsan, tez-tez aləmi bir-birinə vururdum. 
Hamıdan fərqlənmək, gündəmdə olmaq, daha çox sevilmək... uşaqlıqdan başımdan ata 
bilmədiyim eqoistliyim tüğyan edirdi. Baxıcılara ətək-ətək pul tökürdüm. O vaxt mənim nə 
qədər qazancım olduğunu ağlına gətirə bilməzsən. Bəzən günə təkcə toydan 20 min manat 
gəlirim olurdu. Romada, Londonda biznesləri olan iş adamları vardı, 50 min manatlıq brilyant 
üzüklər, qolbaqlar bağışlayırdılar. Onlarla yatdığımı Vüqar bilirdi, dava-dalaşımız olsa da, tez 
barışırdıq. Bir dəfə baxıcı-ekstrasenslərdən biri demişdi ki, “ən yazığım gələn insan Leyladır. 
Mən onun tədricən efirdən getməyini görürəm. O qızı efirdən uzaqlaşdırıb pis vəziyyətə 
salacaqlar. Demək olar, axır astanadadır. Amma Leyla çox ürəyi təmiz insandır. Onun halına çox 
acıyıram”.  
Açığı, bu sözlər məni yaman qorxutdu. Tanıdığım jurnalistlər vardı, pul verib özüm haqqında 
yazılar yazdırdım. Dilarə adlı bir qız vardı, yazmışdı, o, başına gələnlərlə “Həyat qadını” 
obrazını istəmədən “oynayan”, həyat zərbələrinin qarşısında mərd-mərdanə sinə gərən birisidir, 
o, Şərq qızıdır, o, Azərbaycanda şounu biznesə çevirən, şou-biznesin əsasını qoyanlardandır, o, 
ən cavan korifeyimizdir, o, “canlı əfsanəmiz”dir, o, sadəcə, adı gələndə hamının diqqətini 
yayındıran Leyladır. Belə şeyləri çox yazdırdım. Amma dayanmaq, gözləmək olmazdı. 
Telekanallara xəbər göndərirdim ki, filan gün internat məktəbinə, qocalar evinə yardım aparmaq 
istəyirəm. Hamısı çəkib bəh-bəhlə göstərirdilər. Adamın üstündə Allahı var, yetimlər evinə çox 
kömək etmişəm, pulsuz konsertlərim saya gəlməz. Bilirsən nəyə görə? Offf..., buna görə özümü 
bağışlaya bilmirəm. İnan, vicdanım ağrıyır.  
Xaricdən qonaqlarım gəlmişdi. Daha doğrusu, onların hesabına Parisdə səs-küylü bir layihəm ola 
bilərdi. Elə bir layihəydi ki, reallaşdıra bilsəydim, Türkiyə, Rusiya şou-biznesinə qatılmağım bir 
göz qırpımında baş tutardı. Bir uşaq evi vardı, oranın müdirəsi tanış idi. Rəcəb, istəyirsən bu 
əməlimə görə mənim üzümə tüpür, çıx get, amma danışacam, sinəm göynəyir. Nə isə, müdirə ilə 
razılaşdıq ki, on səkkiz yaşına çatan beş nəfər qızı işə düzəltmək adıyla mənim yanıma 
göndərsin. Təzə-tər, gözəl-göyçək qızlar idi. Uşaq evində çətinlikləri çox olmuşdu. Elə 
sevinirdilər. Onları əcnəbi qonaqlarıma təhvil verdim ki, bu sizə bakirə qız hədiyyəsi, necədir? 
(Leyla hönkürdü) Barda görüşdüyün Zəminə həmin qızlardan biridi. Amma həyatını zəhərləsəm 
də, Zəminə taleyi ilə barışıb mənim yanımdan ayrılmadı. İnsafən, mən də ona pis baxmırdım. 
İndi barda işləməyinə baxma, əvvəllər onun üçün gözəllik salonu açmışdım. Özünə ev aldı. İndi 
mənim vəziyyətim pisdir deyə, bara qayıdıb. Gör necə sədaqətlidir! Görən kimi atılıb boynumu 
qucaqladı. Nə isə, əməlimin üstü açıldı. Məktəbin müdirəsini həbs etdilər, mən pul-para ilə 
canımı qurtardım. Sonra qəzetlərdə şayiə buraxdılar ki, guya universiteti bitirdiyim il qiymət ala 
bilməyən tələbə qızlara müştəri tapırmışam, amma ağ yalandır, heç vaxt belə olmayıb.  
 
Sonralar Vüqarla münasibətlərimiz korlandı. Klara ilə görüşürdü.  
- Kiminləəə?!! - Elə bil məni ildırım vurdu. Diksinib gözlərimi üzünə bərəltdim.  
- Klara ilə... Niyə təəccübləndin?  
- Heç... heç... buyur, buyur, eşidirəm. - Udqundum. Qəzetdə Klara ilə bağlı yazılar gözümün 
qabağına gəldi. Bir cümləsi hələ də ilişib ağlımda qalmışdı: “Sonrakı illərdə atasının sürətli 
karyera uğurlarından doğan imkanları hesabına sözü hər yerdə keçən və “qəzəbli dişi canavar” 
adı ilə çağırılan Klara cavan musiqiçi ilə tanış olandan sonra, həyatında hər şey yoluna düşür”. 
Qorxudan bədənimə üşütmə gəlmişdi. Viski dolu qədəhi başıma çəkdim.  
- Klara haqqında bir azdan sənə danışaram. Bu yaxınlarda qəzetlər də yazdılar.  
- Oxu... oxumuşam. - Kəkələdim. - Bəlkə balkona çıxıb havamızı dəyişək?  
Payız küləyi üzümə vurduqca eynim açıldı. Deməli, belə! Klara, Klara... Dişi canavar, general 
qızı... Sənin adamlarındır mənim günümü-gündüzümü zəqquma döndərən... Bədənimə üşütmə 
gəldi. Leyla da tir-tir titrəyirdi. Evə keçdik.  
- Nədən danışırdım... - fikirləşdi. - Hə, Vüqarla tanış olandan sonra istəyirdim ondan uşağım 
olsun. Daha doğrusu, bu təkcə mənim istəyim deyildi, Vüqar da arzulayırdı. Amma arzulamağa 
nə verirlər? Bu həmin vaxtlar idi ki, Gülüstanın uşağının üstünə qaynar su tökülüb ölmüşdü. 
Sənə demişəm, əri atandan sonra bədbaxt havalandı, dəlixanaya düşdü. Uşaq sarıdan heç 
birimizin bəxtimiz gətirmədi. Onun altı il müalicədən, nəzir-niyazdan sonra doğulan uşağı öldü, 
mənim də getmədiyim xəstəxana, yalvarıb-yaxarmadığım həkim qalmamışdı. Sən demə, uşaq 
vaxtı kor bağırsaqda edilən əməliyyatda həkimin səhlənkarlığı, naşılığı ucbatından uşaqlıq 
borularım, yumurtalıq zədələnibmiş. Buna görə xeyli müalicə aldım. Həkimlər demişdi ümidini 
Allahdan üzmə, hamilə qalacaqsan. Həm Allahdan uşaq istəmək, həm də... murdar işlərlə məşğul 
olmaq... bir... bir yerə necə sığar? Elə bil ilahidən gözümü-könlümü bağlamışdılar, qəlbim daş 
idi, daş!  
Bir gün həkim sevincək muştuluq istədi: hamiləsən! İlahi, yerə-göyə sığmırdım. Qanad açıb 
uçmaq, hamını bağrıma basmaq, sevincimdən dəli kimi, hönkür-hönkür ağlamaq istəyirdim. 
Dünya gözümdə işığa, nura qərq olmuşdu. Hamiləliyin üç ayı tamam olanda, hətta oğlum, yoxsa 
qızım olacağını öyrənmək üçün xəstəxanaya getmədim. İstəyirdim hər şey təbii, sürprizli olsun. 
Bu böyük xoşbəxtlikdən sarı intizar çəkməyə dəyərdi. Xatırlayırsansa, belə vəziyyətdə rayonları 
gəzdim, on beş günə yaxın açıq havada konsertlərim oldu. Efirdə-ekranda bir-birinin dalınca 
sujetlər hazırlanırdı, suallar verirdilər ki, uşağın atası kimdi? Yaxşı bir yalan uydurmuşdum: 
guya ailə qurmuşam, amma belə şeylər haqqında danışmağı xoşlamıram.  
Dost-tanışlar, hətta anam da çox çalışdılar ki, UZİ-yə gedim, yenə razı olmadım. Rayona 
gedəndə bir qohumumuz bizə gəlmişdi. Köhnənin təcrübəli mamaçalarındandı. Xalq təbabətini, 
türkəçarəni də gözəl bilir. Özü də uşaqxasiyyət, macərapərəst adamdı. Axşam mənə dedi, oğlun 
olacaq. Yerimdə donub qaldım. Necə yəni oğlum olacaq, bu hardan bildi? İnanmadım, 
fikirləşdim yəqin ürəyimdən oğlan keçdiyini hiss edib, ona görə könlüm xoş olsun deyə, danışır. 
Hətta məndən muştuluq da istədi. Razılaşdıq ki, əgər oğlum olsa, ona arzuladığı hədiyyəni 
alaram. Sən demə, arvad səhər tezdən mənim bütün hərəkətlərimə göz qoyurmuş. Arvadın 
bicliyinə bax: demə, hamilə qadın bir şey götürmək istəyəndə sağ əlini uzadırsa, yaxud ayaq üstə 
dayanandan sonra birinci sağ ayağını atırsa, bu, oğlan doğmağın əlamətidir. Heyrətdən donub 
qaldım, amma yenə inanmadım. Arvad bunu hiss edəndə məni xəlvətə çəkdi: 
- Hamilə olandan sonra cinsi yaxınlığa meylin azalıb, düzdür?  
Doğrudan, əvvəlki halımdan əsər-əlamət qalmamışdı. Bəzən gecələr səhərəcən yatmır, Vüqarı 
çimir almağa qoymurdum. Gecəboyu beş-altı dəfə orqazm olur, həzzdən bayılırdım. Həmişə 
içimdə vəhşi bir ehtiras olub, düşünmüşəm, dünyanın heç bir kişisi məni doyuzdura, istədiyim 
ləzzəti yaşada bilməz. Əslində, Vüqara dəfələrlə xəyanət etməyimin səbəbi də bu olub. Demə, 
qadın cinsi yaxınlığa az meyil edirsə, bu, oğlan olmağın əlamətidir. Həmin ərəfədə sol döşümə 
nisbətən sağ döşüm böyüməyə, şişməyə başlamışdı. Arvad dedi bəs nə, bu o deməkdi, bətnində 
oğlan gəzdirirsən. Ürəyimin şübhəsi tam çəkilsin deyə, bir boşqab su gətirib qapını arxadan 
bağladı.  
- Döşünü çıxar, - pəsdən dilləndi. - Bilmirdim nə edim, bir az da acığım tutdu. Arvad əl çəkmədi, 
özü köynəyimin yaxasını açdı. Hardansa axmaq bir fikir gəldi ağlıma: bu arvadı illərdi 
tanımamışam; xalis lezbiyandı, belə şeydən xoşlanır, kef tutur. Nə düşündüyümü davranışımdan, 
baxışlarımdan hiss edib pərt oldu. Amma işindən qalmadı, döşümü əlinə alıb boşqabın içinə bir 
iki damcı süd sağdı.  
- Süd qabın dibinə çöksə, deməli, qızdır. Yox, suyun üzündə qalarsa... mən dediyimdi: oğlan...  
Heyrətə gəldim. Süd həqiqətən suyun üzündə qaldı.  
Maraq mənə güc gəldi. Bakıya qayıdandan sonra birbaş getdim xəstəxanaya. Gördüm, həkimin 
gözləri gülür: oğlun olacaq!  
Həmin vaxtlar dünyada məndən bəxtəvər adam yoxuydu, inanırsan? Bəzən saatlarla oğlumla 
söhbət etməkdən usanmırdım. Hərdən bətnimdə yüngül çırpıntılar, tərpəniş hiss edəndə 
sevincimdən ağlayırdım. Sənət də, səhnə də, dostlar da gözümdən düşmüşdü. Daha doğrusu, heç 
birini meylim çəkmirdi. Amma xəstə eqoistliyim yavaş-yavaş baş qaldırdı: hamiləliyim gündəmi 
tutmaq üçün əla fürsət idi. Axşam düşən kimi uşaq pal-paltarı satılan mağazaları gəzib ələk-
vələk edirdim. O qədər oyuncaq, körpə paltarları almışdım...  
Leyla barmaqlarının ucunu yanaqlarında gəzdirib göz yaşlarını sildi. Yenə nəsə demək istəyirdi, 
sözü dilində öldürdü. Boğazına yığılan qəhərdən boğuldu, sonra bir topa acı qəhər qaynar 
qurğuşun kimi sinəsinə yayılıb içini közlədi.  
- Vüqar get-gedə məndən soyumağa başladı. Əvvəl-əvvəl onu başa düşmürdüm. Əslində, hamilə 
qalandan sonra o məni daha çox sevməli, nazımı çəkməliydi. Sonradan öyrəndim ki, Klara ilə 
görüşür. Klaranın adını çoxdan eşitmişdim, amma kim olduğunu bilmirdim. Daha doğrusu, heç 
kim bu haqda danışmaq istəmirdi. Müğənnilər arasında bir yazılmamış qayda vardı: Kimliyindən 
asılı olmayaraq, onun bütün tapşırıqları sözsüz yerinə yetirilməliydi. Belə deyək, Klara bizim 
gözəgörünməz idarəçimiz idi. Eşitmişəm, təkcə şou-biznes yox, qəzetlər, televiziyalar da onun 
nəzarətindədir. Məsələn, o istəyəndə iki düşmən müğənni efirdə qucaqlaşıb öpüşməli, bir-birinə 
can deməliydilər. Düzdü, belə şeylər çox az-az olurdu, amma ona nə var, kefinə düşəndə 
istədiyini boğazımıza tıxamaqdan qalmırdı. Klaranın Türkiyədə, Rusiyada, Avropa ölkələrində 
böyük şirkətləri, bankları var. Nə bilim, hətta deyirlər, dünyanın böyük narkobaronları ilə dostuq 
edirmiş. Adı gələndə hamı nəfəsini içinə çəkib hürkürdü. Çox nadir hallarda tədbirlərə qatılır. 
Adətən, onun iştirak etdiyi məclislərdə çal-çağır, oxuyub-oynamaq olmazdı: rəsmi, quru, 
maraqsız çıxışlar, vəssalam... Televiziyada bir departament rəhbəri var, etibarlı, inandığım 
adamdı, işdən çıxardılar. Bir dəfə söz arası mənə demişdi ki, Klaranın psixoloji problemləri var, 
uşaqlıqda travma alıb. Bilmirəm, bu yaxınlarda qəzetdə yazılanları oxudun, ya yox?! Onunla 
mənim heç vaxt problemim olmayıb. Daha doğrusu, bilirsən, ola da bilməzdi axı, qorxurdum. 
Bir gün Vüqar hər şeyi özü danışdı. Sən demə, məndən əvvəl onunla bir yerdə olub. Sonra qız 
özü bundan uzaqlaşıb. Amma səbəbsiz-filansız. Deyib, lazım olanda, ürəyim istəyəndə 
çağıracam, birdəfəlik gələrsən.  
- Leyla... vallah..., düzünü deyim, inandırıcı gəlmir nəsə. Bəlkə nəyisə danışmırsan, ona görə... 
Klara haqqında lap çoxdan eşitmişəm, qəzetdə yazılanları da oxudum. Amma belə adamın 
Vüqara meyil salmağı... bəlkə ola bilər, nə bilim...  
- Başa düşürəm səni. Amma Vüqarı ələ keçirməkdən sarı çox qızlar çalışıblar. Klara da qadındır. 
Düzdür, o istəsəydi Vüqarı hər vaxt yanına çəkə bilərdi. Görünür, uzun ayrılıqdan sonra meyli 
indi çəkib. Şərt var-dövlətin az-çoxluğunda, hörmətdə, şan-şöhrətdə deyil, Vüqar hər dona 
məharətlə girib adamın gözünə kül üfürsə də, əclaflığını gizlətməyi bacarır. Sənə dedim axı, 
həddən artıq maraqlı adamdır. İnsanın qəlbini şeytan kimi oğurlamağı bacarır. Bir də, hansı 
qadın istəməz ki, yanında belə istedadlı bəstəkar olsun. Tanınır, sevilir, hər yerdə ehtiramla 
qarşılanır, yaraşıqlıdır... Mən heç vaxt bilməmişəm ki, o, əvvəllər Klara ilə görüşüb. Ətrafımda 
olan, Vüqarı məndən qabaq tanıyan adamlar da bunu hiss etdirməyiblər. Vüqara görə yox, 
Klaranın qorxusundan.  
2009-cu ilin mart ayı idi. Ağrılarım başlamışdı. Evə həkim çağırdım. Yoxladı, dedi, ciddi bir şey 
yoxdur, amma tez-tez sarsıntı keçirirsən, öz səhhətinə də, uşağa da yaxşı təsir etmir. Həmin 
vaxtlar Vüqarın ayağı evdən kəsilmişdi. Köməkçim zəng vurdu, vəziyyətin ciddiliyini öyrənib 
yanıma gəldi. Boynuna sarıldım ki, bətnimdə sənin körpəni gəzdirirəm, məni atıb getmə, tək 
qoyma, ehtiyacım var. İnanmazsan, Rəcəb, başını dizimə qoyub hönkür-hönkür ağladı, üzrxahlıq 
etdi. Boynuna aldı ki, Klara ilə yaxınlıq ona karyera üçün lazımdır. Mahnıları Türkiyə, Rusiya, 
Avropa sənətçiləri tərəfindən ifa olunacaqmış. Bilirsən, şou-biznesin bir yazılmamış qaydası var: 
böyük karyera üçün ən yaxın adamlarından, məsələn, ailəndən imtina edib başqası ilə yaşamaq 
ayıb sayılmır. Hələ bunun adı da var: böyük sənət üçün ailəni qurban vermək olar! Nə isə, Vüqar 
üç-dörd gün yanımdan heç yerə getmədi. Söz verdi, məni bir də tək qoymayacaq. İnandım. 
Oğlumuz üçün ad seçdik: Ayxan. İkimizin də ürəyimizcə oldu. Razılaşdıq ki, doğuşdan sonra 
səhnəyə yeni adla çıxım: Leyla Ayxan... 
2009-cu il aprelin 15-i Ayxan doğuldu. Doğuş ağır keçmişdi. Güclü qanaxmam yarandı, 
həkimlər əllərindən gələni etsələr də, indiyədək aldığım psixoloji travmalar, siqaret, alkoqol 
qanıma elə yerimişdi, fəsadları sonra çıxdı. Üç gün reanimasiya şöbəsində oldum. Ayxanı mənə 
göstərəndə sevincimdən bayıldım. Analıq hissinin nə olduğunu başa sala bilmərəm sənə. Özümə 
gələndə halsızlıqdan ayaqlarım yer tutmurdu, qollarımın qüvvəsi çəkilmişdi. İndiyədək etdiyim 
nə qədər pisliklər, murdarlıqlar vardısa, gəlib dururdu gözümün qabağında. Allaha yalvarırdım 
ki, günahlarımı körpəmə, onun məsumluğuna bağışlasın. Yazıq anam, kölgəsi gecə-gündüz 
başımın üstündən çəkilməzdi. Mənim dərdimə yanmaqdan bir dəri-bir sümük qalmışdı. Əlimi 
ovcuna alıb elə hey Allaha yalvarırdı, dodağının altında dua pıçıldayırdı.  
İki gün idi evə gəlmişdik. Get-gedə özümü yaxşı hiss etməyə başlamışdım. Həmin vaxtlar Vüqar 
da məni tək qoymurdu, az qala hər dəqiqəsi yanımda keçirdi.  
Birdən-birə uşağın qızdırması qalxdı, dayanmadan ağlayırdı. Həkimlər dava-dərman etdilər, 
babatlaşdı. İstəyirdim xəstəxanada yatım, gözləri üstümdə olsun. Məsləhət bilmədilər, hamısı bir 
ağızdan arxayın etdilər ki, qorxulu heç nə yoxdur, nigaran qalma. Ürəyimə dammışdı, nəsə 
olacaq. Anam da yaman narahat idi, üz-gözündən oxuyurdum. Səhəri gün Ayxanın halı yenə 
xarablaşdı, bədəni od tutub yanırdı. Bu dəfə xəstəxanada saxladılar bizi. Həkimlərin narahatlığını 
görürdüm: bir-biri ilə pıçıldaşır, dodaqaltı nəsə danışırdılar. Elə bil onlar da çaş-baş qalmışdılar. 
Ayxanda yaxşılığa doğru irəliləyiş görünmürdü, həkimlər açıq-açığına dedilər, möhkəm ol, uşağı 
itirə bilərsən. Elə də oldu! Aprelin 30-u Ayxan... öldü. Həmin gün dəli kimi bağırdım, başıma-
başıma döyüb hər şeyi, hamını lənətləyirdim. Onun üçün aldığım oyuncaqları, pal-paltarları 
dağıdıb-tökdüm, evdə hər şeyi bir-birinə vurmuşdum. Allahdan istədiyim bircə şey vardı: ölüm! 
İllərlə gözlədiyim uşaqdan sonra yaşamağın, nəfəs almağın nə mənası var idi, axı?!  
Başımı qatmağa heç nə kömək etmirdi. Evə qapılmışdım, hərdən Zəminə gəlib təsəlli verirdi, 
görürdüm, məndən gizlin anamla qucaqlaşıb xısın-xısın ağlayırlar. Axşamlar sayıqlayırdım, 
anam bəzən bütün gecəni dirigözlü açırdı. Üç dəfə özümü öldürməyə cəhd etdim: zəhər içmək, 
bütün ağrı-acılardan birdəfəlik can qurtarmaq istəyirdim. Anama yazığım gəldi, bircə anama... 
Yazıq arvadın ümidi, təsəllisi mən idim.  
Mayın 26-sı telefonuma zəng gəldi: “Leyla xanım, İyunun 1-i Uşaqların Beynəlxalq Müdafiəsi 
günü münasibəti ilə konsert olacaq. Bizə gələn siyahıda sizin də adınız var. İştirakınız vacibdir”. 
Adətən, bu cür dövlət səviyyəli tədbirlər olanda hansı müğənni dəvət olunursa, bəhanəsiz-
filansız iştirak etməlidir. Məsələn, xəstəm var, qonaq gedəcəm, ölkədə olmayacam, özümü yaxşı 
hiss etmirəm... Belə üzrxahlıqlar keçmir. Amma bir şeyi də deyim: içi mən qarışıq bütün 
müğənnilər bu tədbirlərdə iştirak etməyə can atır. Dövlət tədbiridir, bir jestim, sözüm yuxarıların 
xoşuna gələ bilər, dayağım, arxam möhkəmlənər... Bu niyyətlə hamı könüllü razılaşıb, hətta öz 
xahişləri ilə çıxış etmək istəyiblər. Amma bu dəfə vəziyyət başqa cür idi. Uşağım iki aydır ölüb, 
mənə də bu gündə mahnı oxutdurmaq istəyirlər? Vüqar biləndə, dəli oldu. Onu indiyəcən belə 
əsəbiləşən, özündən çıxan görməmişdim. Bircə kəlmə dedi: bu, o qəhbənin işidir- Klaranın! 
Açığı, arxamda dayandığına, mənə dayaq olduğuna görə ona sevgim min dəfə artdı, dönə-dönə 
qucaqlayıb bağrıma basdım: nə yaxşı sən varsan, həmişə yanımda ol! İkinci, üçüncü dəfə zəng 
etdilər, hədələdilər ki, tədbirdə iştirak etməsəm, mənim üçün pis olacaq, çox pis... Cəhənnəmə ki, 
nə edirlər etsinlər: öldürsünlər, sürgün etsinlər, ev dustağına çevirsinlər, dünyanı başıma 
uçursunlar; nə olacaqsa, qoy olsun. Tanışlar, dostlar zəng vurub başıma ağıl qoydular: heç 
yerdən başıma dərd açmayım, özümü bəlaya salmayım. Xeyirdə-şərdə yanımda olan adamlar evə 
gəldilər, “dərdinə şərik oluruq, körpəsi ölən ananın uşaq günündə oxumağı çətindir, çox çətindir, 
başa düşürük, amma sabahını, həyatını, gələcəyini, karyeranı fikirləş” deyirdilər. “Gələcəyin, 
daha böyük uğurların qarşıdadır. Gözü götürməyən adamlar sevinəcəklər, səni gözdən salmaq, 
ətini yemək üçün növbəyə duracaqlar”. - Başımı tutub divarın küncünə çökmüşdüm, hamı bir 
tərəfdən elə hey üstümə gəlirdi. Nə isə, əsəbiləşib hamısını qovdum. Belə də dedim: “Rədd olun, 
rədd olun... Cəhənnəm olun burdan... çıxın, cəhənnəm olun... tez, tezzz...” Bağırırdım, elə bil 
ağlım başımdan çıxmışdı.  
Dostlarım nə demişdisə, elə oldu. Əslində, onlara dost demək olmaz: hamısı yaramaz, axmaq 
adamlarmış. Bir-bir siçan deşiyində gizləndilər. Heç zənglərimə də cavab vermirdilər. Bilirsən, 
Rəcəb, hamısı tapşırıq almışdı ki, məndən kənar gəzsinlər, kəlmə kəsməsinlər. Bu o deməkdi ki, 
gün-gündən məhv olacam, bayquş kimi tək qalanda ağlım başıma gələcək. Onları da qınamıram, 
kim bilir, başqası bu vəziyyətə düşsəydi, yəqin mən də belə qəhbəlik edəcəkdim. Belə cındırlıq, 
əxlaqsızlıq manıs tayfasının boyuna biçilib. Klaranın adamlarından hər gün bir zərbə alırdım: efir 
üzümə bağlandı, heç bir restoran məni dəvət etmədi; özüm zəng edəndə min bəhanə ilə 
yaxalarını kənara çəkdilər. Sonra televiziyalarda gözdən salmağa başladılar. Hər şeyi danışdım 
axı sənə: keçmişimdə nə qədər alçaq, əskik, vicdansız əməllərim vardı, fürsət düşmüşkən, 
hamısını bir-bir efirə çıxardılar. Hələ Vüqarı demirəm... Əclaf, oğraş Vüqarı! Beşcə gün sonra 
atdı, yoxa çıxdı. Nə yanıma gəldi, nə axtardı! Rədd oldu onun yanına. Başqa cür ola bilməzdi. 
Nə bilim, bəlkə bu faciə elə Vüqarın planı olub!!! Belə oğraşlıq ancaq ondan çıxar. ( Leyla dəli 
kimi bağırdı. Əsəbdən boğazının damarları şişmişdi.)  
Mənim pis günlərimdə Vüqarın ulduzu parladı. Əclafın yaradıcılıq gününü keçirdilər, dəbdəbəli 
təqdimatı, reklamı, xaricə səfərləri oldu. O günlər dəhşətli günlər idi Rəcəb, boğulurdum, 
divarlar üstümə yeriyirdi. Pulu kağız bildiyim, göyə sovurduğum vaxtlarda bu evi almışdım. 
Daha doğrusu, bir nəfər borca aldığı pulun yerinə bu xarabanı mənə verdi. Otaqdakı uşaq 
oyuncaqları-filanı özüm gətirdim; Ayxan üçün almışdım, ürəyim gəlmədi atmağa. Hər şey 
əlimdən çıxmışdı, qalanım bir maşın, bir də bu ev oldu! Maşını da ki, demişəm, bank əlimdən 
almaq istəyir.  
Vüqar bilirsən niyə gəlmişdi bura?! Niyə məni döydü, təhqir elədi?! Yaradıcılıq yubileyinin 
qonaqlığına Klara da gəlmişdi. Çətin də olsa, gözdən yayınıb içəri girdim. Vüqarın, Klaranın 
adamları xəbər tutub məni bayıra atmaq istəyəndə məclisi bir-birinə vurdum, hamısını söyüb-
batırdım. Elə bilirdim, məni elə məclisdən tutub aparacaqlar, Allah bilir, başıma nə oyun 
açacaqdılar. Amma nədənsə, toxunmadılar. Elə bil, hələ çəkindikləri yer var. Deyəsən, Vüqara 
baha başa gəlib o qonaqlıq. Ona görə belə qəzəbli, öfkəliydi, görmədin?! Əclaf az qala 
öldürəcəkdi məni.  
Belə ürəkli, hikkəli danışığıma baxma, yaman qorxuram. Doğrudan, yaman qorxuram, vallah!  
 
 
* * *  
 
Hər gün yazmaq, yazmaq, yazmaq... Nəhayətsiz bir ehtiras, coşqu, gələcəyə min bir ümidlə, 
dəlicəsinə yazmaq nə gözəlmiş, Tanrım! Vallah, o günlər heç nə gözümə görünmürdü: Əsmər 
nədi, heç anamı da xatırlamırdım. Bir də gördün, ürəyimə dəhşətli bir nisgil çökürdü: əlim 
çatmayan dünənki xatirələr bağrımın başını sökürdü. Dodağımın altında bayatı pıçıldayırdım: 
 
Ürəyim arı şanı, 
Sellərin qovuşanı; 
Könlüm yaman arzular, 
O qəlbi pərişanı. 
 
Sakitləşən kimi yenə kompüterin başına keçirdim, yenə saatlarla yazmaq, düşünmək... gecənin 
bir aləmi gözlərimə dolan yuxunun zəhər-zəqqumunu çıxarmaq üçün üz-gözümə su vurub, bu 
balaca daxmanı yüz dəfə o baş-bu baş ölçürdüm. Bu da kara gəlməyəndə, bir şıdırğı oyun 
havasına qol götürüb oynamaq lap yerinə düşürdü. Leyla ilə sevişmə səhnələrini yazmaq başqa 
aləm idi: canımda vulkan kimi püskürən azğın ehtirasım bədənimdə qıvır-qıvır qıvrılırdı. Bir də 
gördün, gecənin bir aləmi bir yepyekə kartof, iki sosiskanı alaçiy bişirib içəri ötürdüm, toxluğun 
gətirdiyi nəşənin ləzzətindən allı-güllü, adamı vəcdə gətirən cümlələr peyda oldu! Oxuduğum 
romanlarda rast gəldiyim qəşəng cümlələr ki vardı, ərinməyib bir-bir altından xətt çəkmişdim. 
İndi həmin cümlələri çırpışdırıb dədəmin halal malı kimi romanıma pərçim edirdim. Məsələn, 
görün necədir: “ Yorğun düşmüş axşam günəşi təndir ağzı kimi alovlanırdı” Çingiz Aytmatovun 
“Əlvida, Gülsarı” povestindədir. Əvvəla, Aytmatov soyuq torpağın bətnində gözlərini əbədiyyətə 
çoxdan yumub, ikincisi də, lap sağdır, mənim yazdığımdan, varlığımdan hardan xəbər tutacaqdı? 
Belə çırpışdırmalar mənim kimi gənc yazarlara ancaq xeyir verə bilər, vəssalam! Məsələn, bir də 
gördün, dütdülü tənqidçinin biri, yaxud qoca-qaxsaq yazıçı hansısa müsahibəsinə romanımın 
rəvan, koloritli dilindən, bənzətmələrin uğurundan danışdı. Ondan sonra fısqırıq, get, kef elə! Elə 
ki, yaxşı cümlə yazdım, bahoo, sevincin biri bir qəpikdən: siqareti uc-uca calayıb fıshafıs içimi 
zəhərləyəndən sonra güzgünün qabağına keçib özümə təsəlli verirdim: “Rəcəb, bu uzun, qara 
gecənin gözəlliyinə and olsun, hər şey yaxşı olacaq! Bircə, möhkəm dayan, kişi ol! Yazıçı da 
olacaqsan, sevgilinə də qovuşacaqsan! Bax, səni evdə qaxıdıb oturdan, adamlardan, çöl-bayırdan 
məhrum edən bu roman bir səs-küy salsın ki, gəl görəsən! Sən Mirvarinin goru, bircə kişi ol!”  
On beş gün çörəkdən ötrü mağazadan savayı heç yerə getməmək nə deməkdir, bilirsinizmi? 
Evdə hər şeyim var: Məsələn, 10 kilo kartof-soğan alıb ehtiyatımı görmüşəm. Yağ, çay, qənd, 
sabun, ət, mer-meyvə... nəyim yoxdur?! On altıncı gün dözmədim. İstədim şəhəri bir az gəzəm, 
gözüm-könlüm sevinsin. Yox-yox, mağazadan yüzcə metr aralaşmışdım ki, ayağımı yerə 
mıxlayıb, dəli bir hiddətlə əngimə taraz yumruq ilişdirdim. Çənəm yerindən oynadı, beynim 
silkələndi. “Qayıt, əclaf, qaxıl yazını yaz! Pox yemə, yorulub eləməyibsən! Səndəki qatır 
inadkarlığı ki var, yerindən dağ oynadar!” 
Axsaq yabıya oxşayan bir qoca (tfu şərəfimə) kənarda dayanıb mənə göz qoyurdu. Əngimə 
yumruq ilişdirməyim qocanın xoşuna gəldi, uşaq kimi sevinib güldü. Gördüm, çənəsinin altına 
salmaq, ya da qara qəpiyə dəyməyən öyüd-nəsihət vermək üçün üstümə gəlir, sivişib aradan 
çıxdım.  
 
Qubar, xiffət, öləziyən ümid...  
 
Ay sevinc aparan, ayaqyalın qaç, 
Ümid gözləyənin qapısını aç. 
Dərdə dərman olub, ağrıya əlac, 
Gedirəm bir qəlbi sevindirməyə. 
 
Zəlimxan Yaqub 
 
Günlərin birində telefonuma gələn zəngdən iliyiməcən sarsıldım. Dizlərimin taqəti çəkilmişdi, 
nigaranlığın acısı içimi didim-didim didirdi. Keçən günlər, ilıq xatirələr başımda dolaşdı, 
vücuduma ağırlıq çökdü. Heç nə, İlqar rayondan zəng vurdu ki, Humayın oğlunu Bakıya 
gətiriblər - Ağ ciyər institutuna... Uşaq xəstədir, ağır xəstədir.  
- Necə yəni xəstədir, nə vaxt belə olub?! 
- Ciyərlərində güclü soyuqlama var. Vəziyyəti yaxşı deyil. Dünən götürdülər. İstədim xəbərin 
olsun. Bax, imkanın olsa, baş çək, Humay özü də yaxşı deyil.  
- Yanında kim olur? Yoldaşı hardadır?  
- Mən də bilmirdim, indi öyrənmişəm ki..., yoldaşı Tümendədir, çoxdan bunları atıb gedib. Nə 
bilim, bəlkə eşidib qayıda. Dolanışıqları da ağırdır, dedilər, pulları yoxdur müalicəyə. Bax, 
Rəcəb, nə deyim... imkanın olsa...  
- Əlbəttə, əlbəttə... mütləq baş çəkəcəm. Çox sağ ol, İlqar, nigaran qalma.  
Ürəyim götürmür belə şeyləri. Əllərimi cibimə dürtüb evdə var-gəl edirdim. Humayı sevdiyim 
illərin havası yenə başımda dolaşırdı. İllərin o üzündə qalan bir sevdanın acısı çəkilməz olur, 
dözülməz olur, bilirsinizmi? O əllər, o gözlər, o baxışlar... Min bir arzumuz, istəyimiz, uşaqların 
oğrun-oğrun bizə göz qoyması, Humayın pul kimi qızaran yanaqları... İlahi, o illəri xatırlamaq 
necə dəhşətlidir. Dalbadal üç siqaret çəkdim, başım dumanlandı, ürəyim bulandı. Necə yəni, əri 
Humaygili atıb Tümenə gedib?! Bunu indiyəcən niyə bilmirdim, niyə? Allah bilir, buvaxtacan nə 
qədər əzab, məşəqqət çəkiblər. Təkbaşına dərdin, qayğının öhdəsindən necə gəlib Humay? 
Görəsən, məni görmək keçirmi ürəyindən?  
Gödəkcəmi geyib evdən çıxdım. Metroda yol boyu bircə şeyi düşünürdüm: Humay məni görəndə 
sevinəcəkmi?! Yox-yox, nə... nə sevinmək! Mənim də gicbəsərliyim tutub! İndi uşağının 
hayındadır, yəqin bət-bənizi soluxan balasının başı üstündə dayanıb, gözünün yaşını şoralayır.  
Qara Qarayev stansiyasında qatardan düşüb, bilmədim hansı tərəfdən çıxım. Tələsməliydim, 
nigarançılıqdan ürəyim köksümü parçalayırdı. Bələdçi qadına yaxınlaşıb, ağ ciyər... demişdim 
ki, sözümü ağzımda qoydu: “sola çıx, sonra sağa dön”. Dilucu təşəkkür edib, pilləkənlərə sarı 
götürüldüm.  
İstitutun qapısında dayanan şişman qadın sualları güllə kimi üstümə yağdırdı. Onu susdurmağın 
və istədiyim xəbəri almağın yolu bircə manatdan keçirdi. Pulu ovcuna basanda, sağ olsun, hər 
şeyi yerli-yataqlı izah elədi.  
Humayla qəfil qarşılaşsam, hansı vəziyyətə düşəcəyimi yaxşı təsəvvür edirəm. Yenə qızaracaq, 
bir-iki dəfə udqunub gözlərimi döşəməyə zilləyəndən sonra handan-hana özümə gələcəkdim. 
Kəkələmək köhnə adətimdir, dilim topuq vura-vura nıqqıldamaq da öz yerində! Dediyim başıma 
gəldi. Pilləkənin başında toplaşıb dərdli-dərdli nəyisə götür-qoy edən bir dəstə adamın arasından 
sivişib özümü uzun dəhlizə vurdum. Tini burulan kimi yerimdə mıxlandım. O, əlində qab-qaşıq, 
qabağımda dayanmışdı...  
Eheyy, necə sınıxmışdı! Allanan yanaqlara elə bil kömür basmışdılar. Hələ gözləri... Bircə dəfə 
üzümə baxmaq üçün alışıb yandığım gözləri! Kirpiklərini nəm tutmuşdu. Görən, səsi də 
dəyişibmi? Onu bağrıma basmaq, bərk-bərk özümə sıxıb saçlarının qoxusunu içimə çəkmək hissi 
doldu ürəyimə. Elə burdaca bir-birimizə sarılıb ağlasaydıq, nə gözəl olardı, nə gözəl!  
Xəstəxananın hamamında şırıldayan suyun dalınca hansısa korafəhimin əlindən saldığı şüşə qab 
dəhlizdə dəhşətli gurultu qopardı. İkimiz də diksindik. Mən cəsarətli çıxdım:  
-Hu...may, uşaq... - Boğazım qurudu. O məndən betər haldaydı. Udqundum, fikrimi toplayıb 
davam etdim. - Uşaq necədir?  
Toxtaqlığım xoşuma gəldi. Humay baxışlarını döşəməyə zilləyib heykəl kimi dayanmışdı.  
- Humay, uşağa görə narahatam. Necədir? - Bu dəfə daha cəsarətli dilləndim.  
Çiynini çəkdi, nəsə demək istəyirdi, qəhər boğdu, danışa bilmədi. Əlləri əsirdi. Qorxdum, qab-
qaşıq yerə düşüb çiliklənər. Əlindən aldım, məhrəm bir ədayla qoluna toxunub ürək-dirək 
verdim.  
- Qorxma, əlimdən nə gəlir, kömək edəcəm. Özünü darıxdırma.  
- Kim sənə dedi?  
Səsi həmin o illərin - bəxtəvər çağlarımızın səsiydi - şirin, şipşirin...  
Kövrəlsəm də, özümü toxtaq tutmaqdan savayı yolum yox idi. Tələsik, bir az da həvəssiz, hər 
şeyi ona danışdım. Deyəsən, qırışığı açılmışdı. Yanımızdan keçən bir tibb bacısı diqqətlə məni 
süzüb kinli baxışlarla qəlbimi zəhərlədi. Yəqin, xəstə uşaq anasını foyenin qaranlıq küncünə 
“çəkməkdə” günahkar, daha doğrusu, əclaf gözündə görürdü məni. Fikirləşdim, onsuz da bura 
tez-tez gəlib gedəcəm, bir-iki manatla könlünü ələ alaram.  
- Atası bizi atıb gedəndən sonra... - Barmaqlarının ucunu nəmli yanaqlarına toxundurdu, - çətin 
oldu. Keçən qış xəstələnmişdi. Həkimlər dedilər, sətəlcəmdir. Rayonda müalicə yazdılar, sağaldı.  
- Birdən-birə belə oldu? Həkimlər nə deyir?  
- Keçən ay tərli-tərli soyuq su içmişdi, özünü küləyə verib...Daha doğrusu, bilirsən, ... - susdu. 
- Danış, çəkinmə... 
- Bazarda satmaq üçün həyətdə göy-göyərti əkirdik. Uşaq mənə kömək eləyirdi. Həmin gün 
işimiz çox oldu, özünü soyuğa vermişdi. Bir də ... bir də evimiz nəmişlikdi, soyuq olur...  
Yüngülcə köks ötürdüm.  
- Rəcəb, sən get, get... Gəldin... sağ ol, yaxşı olar, get...  
- Bircə, özünü darıxdırma.  
Onu qollarımın arasına alıb bərk-bərk özümə sıxmaq istədim. Seyrək addımlarla palataya sarı 
addımladıq. Öyrəndim ki, anası uşağın yanında qalır, Humayı tək qoymur. 
- Anama nə deyəcəksən? Bilmirəm, necə olacaq... birdən... 
- Narahat olma, deyəcəm bir tanışım uşağını burda yatırır, ona baş çəkməyə gəlmişdim, 
təsadüfən rastlaşdıq.  
Qapının dəstəyinə əl atanda lap pəsdən dilləndim: 
- Yəqin olanları çoxdan unudar... 
Humayın anası ilə göz-gözə gəlməkdən çəkinirdim. Düzü, əlacım olsaydı, qırmızı-qırmızı arvada 
deyərdim ki, haydı, köçünü yığ, birbaş rayona! Marş!!! Uşağın yanında özüm gecələyərəm! 
Humayın özgə ocağa düşməsində bu qadının da əli vardı. (Ya mən bəxtikəməm, ya da qız anaları 
qansızdırlar! Əsmərin anası belə, bu da ondan betər!)  
Palata kəsif dərman qoxuyurdu. Geniş otağın yuxarı başındakı çarpayının ayağında oturan 
başışallı, kök qadın qəti dəyişməmişdi - elə o illərin adamıydı: valideynlər iclasında qızının 
tərifindən gözlərində xoşbəxt-xürrəm ifadələr parıldayan qadın.... Salamlaşıb hal-əhval tutdum. 
Gözlərini qıyanda bildim: tanıdı! Humayla necə razılaşmışdıqsa, eləcə yalan uydurdum. 
İnanmadı!  
Humayın oğlu çarpayıda mışıl-mışıl yatırdı, çəlimsiz uşağın alnını purçum-purçum tər tutmuşdu. 
Onu öpüb başına sığal çəkəndə qımıldandı. Balaca yumruqlarını gözlərinə sıxıb ovuşdurdu, 
əsnədi, dərindən nəfəs alanda elə bil, harasısa ağrıdı. Üz-gözünü bürüşdürüb narahat-narahat 
qurcanan kimi Humay özünü qabağa verib uşağın üz-gözünü oxşadı, anası əl-ayağa düşüb 
dolabın siyirməsindəki dərmanları saf-çürük etməyə başladı. Bəxtim onda gətirdi ki, arvadın 
telefonu zəng çaldı və deyəsən, bizi baş-başa buraxmaq üçün fürsət bilib, özünü tələsik bayıra 
atdı.  
Uşağın adını öyrəndim: Rəşad. Hardansa ürəyimə doldu ki, illər əvvəl Humayla yollarımız 
ayrılmayıb, vağzalı çaldırıb bir dam altında şad-xürrəm yaşamışıq, Rəşadın atası mənəm. Uşaq 
gözlərini açıb donuq nəzərlərini üzümə zillədi. Baxışları kədərliydi, qayğı deyilən nədisə, uşağın 
gözlərinə həkk olunmuşdu.  
- Sən kimsən? - xırıltılı səslə soruşdu.  
- Mən sənin dostunam, gəldim ki, kömək edim, tez sağalasan.  
Uşaq fərəhləndi, dirçəldi. 
- Mən səni tanımıram axı, dostum olsaydın...  
- İndi tanış olarıq... 
- Bəs, indiyəcən harda idin?  
Bilmədim uşağa nə cavab verim.  
- Sən atamı tanıyırsan?! - Rəşad əlacsızlıq tökülən baxışlarını üzümə zilləyəndə nədənsə mənə 
elə gəldi ki, bircə “hə, tanıyıram, tez gələcək” müjdəsinin intizarındaydı.  
- Atanı...?! - Dilimi sürüdüm. - Darıxma, gələcək!  
- Atamı istəyirəm, o heç vaxt bizi tək qoymamışdı. Anam da axşamlar ağlayır.  
Uşağın dodaqlarından qan çəkildi, əsim-əsim əsdi. Humay üzünü yana tutub ağlayırdı. Ortadakı 
ağır, qanqaraldıcı ab-havanı yüngülləşdirmək üçün özümü axmaqlığa qoydum: təlxəklik, düşük-
dəmşək hərəkətlər... Məzhəkə avaragorlarını yamsılayıb balaca dostumun başını qatmaq, ürəyinə 
yol tapmaq istəyirdim. Bacardım! Bəli, bəli lap yaxşıca bacardım! Humay balasının 
dirçəlməyindən xoşhal oldu, gözləri güldü. Rəşadın rəngi-rufu duruldu, gözlərində xoşbəxt 
ifadələr parıldayırdı. 
İlahi, məni zəlil et, razıyam; amma qəlbimin dərinliyindəki bu möhtəşəm sevgi və mərhəmət 
hissini söndürmə - aşıb-daşsın, körüklənsin, nacins Adəm övladları bu kövrək qəlbdən fışqıran 
sevda selində boğulsunlar! (Romanımda hisslərimi cilovlamayıb belə axmaq cümlələr yazsam, 
vay... vay halıma. El-aləmdə rəzil olaram!)  
Rəşad mənə yaman isinişdi. Çəlimsiz qılçalarını çarpayıdan salladı, üz-üzə oturduq, anasının 
verdiyi yeməyi iştahla içəri ötürdü, üstəlik, bir alma da yedi. Bə nə, vaxt tapıb Humayla 
xosunlaşa da bildik. İlqar düz deyirdi, pul-paraları yoxuydu. İstəmirdim təzədən qanını qaraldam, 
amma əlüstü yoldaşı haqqında danışdı. Heç nə, deyir, əvvəllər güzaranımız yaxşı keçirdi, 
evimizdən əmin-amanlıq, xoşbəxtlik əskik olmurdu. Xoşuma gəldi Humayın etirafı: Rəcəb, 
düzdür, əvvəl-əvvəl səni unutmaq çətin idi, amma ərimə öyrəşəndən, uşaqlar doğulandan sonra 
heç yadıma düşmürdün. Bircə şəkillərə baxanda, ya sinif yoldaşlarımızla rastlaşanda 
xatırlayırdım səni. Amma sonralar hər şey tərsinə oldu: əlacsızlıq, bədbəxtlik boğazıma 
dirənəndə, səndən başqa adından təsəlli umduğum ikinci bir adam olmurdu. Elə bilirdim, bu 
dəqiqə yanımda bitib hər qayğımı unutduracaqsan.  
- İşləri düz gətirmirdi. Alverə qurşanıb müflis oldu. Olan-olmazdan əlimizi üzdük. Sonra bir-iki 
avaraya qoşulub evdən uzaq düşdü. Bir belə, iki belə... Bir ara Dağıstana dadandı. Gəlib açıq-
açığına deyirdi ki, orda rus qızı saxlayır. Hər gün içmək, dava-dalaş salmaq azarına tutulmuşdu. 
Dözə bilmirdim. Uşaqları da götürüb tez-tez gedirdim atamgilə. Bibimin ailəsiylə düşmən olduq. 
Tümenə baş götürüb gedəndən sonra uşaqları da yanıma alıb evə qayıtdım. Atamın da əli 
üstümüzdəydi. Həyət-bacanı becərirdim. Qışda çətin olurdu, yandırmağa odun-odunacaq 
tapmayanda uşaqlar da, özüm də də tir-tir titrəyirdik. Evdən nəmişlik əskik olmurdu. Həyət-
bacanın əkin-əkinəcəyi, toyuq-cücə saxlamaq kələyimi kəsmişdi. Bilmirdim, hansını çatdırım. 
Uşaq da elə bunun badına getdi. Nə bilim, yoldaşım eşidib bəlkə qayıda! Atam da xəstədi. Gələ 
bilmədi... - Humay özünü saxlaya bilməyib hönkürdü. - Onun da iynə-dərmanı...  
Bir az da danışa bilərdik. Olmadı! Anası gəldi ki, həkim indicə uşağı yoluxmağa gələcək. 
Gözlədik. Foyedə yoğun kişi səsi eşidiləndə özümü bayıra atıb ağ xalatlı tösmərək həkimə 
yaxınlaşdım.  
- Bu uşaq sənin nəyindi? - Həkim üst-başımı zəndlə gözdən keçirib xəbər aldı?  
- Qohumumdu, - dedim, - lap yaxın adamımdı.  
- Hə, - həkim qaşlarını qaldırıb alnını qırışdırdı. - Nə əcəb gec gəlmisən? Yəqin gec eşitmisən, 
hə?.  
Bu istehzasına görə onun çənəsinə məmnuniyyətlə taraz bir yumruq tutuzdurardım.  
- Həkim, uşaq indi necədir? Qorxulu bir şey yoxdur ki?!  
- Yoox, - dilini sürüdü. - Qorxulu olmasa da, vəziyyət kifayət qədər ciddidir.  
- Ciddi yəni necə? Böyüyəndə fəsadı ola bilərmi?  
- İndi yaxşı müalicə götürsə, xəstəliklə birdəfəlik üzülüşər. Amma soyuqdan, nəmişlikdən 
qorumaq lazımdır. 
Əlqərəz! Xəstəxananın foyesini də gəzişəndə, sonra onun isti, rahat otağındakı söhbətlərlə 
zəhlətökənlik etmək istəmirəm. Həkim dedi, güclü dərmanlarla müalicə etdirmək daha yaxşı 
olar, imkanın varsa, birdəfəlik dava-dərman edək, uşaq sonralar əziyyət çəkməsin. Razılaşdım: 
nə məsləhətdirsə, onu edin. Dərmanların bahalı olduğunu bəri başdan “muştuluqladı”. Nə 
lazımdırsa edəcəm, - ötkəm-ötkəm dillənmişdim. Resepti dörd qatlayıb döş cibimə qoydum, 
otaqdan çıxmaq istəyəndə tösmərəyin səsini kürəyimdə hiss etdim.  
- Gec qayıdarsan?  
- Yəqin iki saat çəkər. Evdən pul götürməliyəm.  
- Çalış, mən evə gedənəcən çatdır. Dərmanlara özüm baxım.  
Humayı foyedə fikirli-fikirli gəzişən gördüm. Gülümsədim ki, könlü açılsın, ürəyini qübar 
tutmasın. İşin nə yerdə olduğunu öyrənəndə ar elədi, yanaqları lalə olub allandı. Təsəlliyə tutdum 
qızı, dedim, uşaqdan muğayat ol, ikicə saata gəlirəm. Ayrıldıq.  
Bağrımın başı qüssədən köz-köz olmuşdu. Yolboyu elə hey dodaqaltı vird edir, hardan pul 
tapacağımı bilmirdim. Tutalım, Bankdakı 150 manatı götürdüm, bəs sonra? Necə yəni sonra?! 
Kompüterimi, kitablarımı sataram. Düşük yazıçılıq sevdam da, bayağı romanım da qurban olsun 
bu ağrılar içində qıvrılan körpənin telinə! Lap belə, işəsinlər mənim yazmaq istədiyim romanın 
allı-güllü cümlələrinə, hərflərinə... Ədəbiyyat bu çəlimsiz zavallının pülüyünə dəyməz, Quran 
haqqı! Təki Humayın o şan-şan olan könlü gülsün, gözlərində bəxtəvər sevdalar sayrışsın. Belə 
vaxtda bu əlacsız insanları tösmərək həkimin umuduna qoymaq oğraşlıq olar! İçimə, vicdanıma, 
uşaqlığıma, o illərin sevdasına xəyənətmi edim, indi?!  
Dayan-dayan, görəsən, reseptdəki dərmanların cəmi nə qədər edər?! Aptek lap yaxındadır, 
yolumu ordan salıb öyrənməyə nə var? Üzügülər qız əyri-üyrü xətlə yazılan dərman adlarını 
oxuyar-oxumaz darısqal yerdə ora-bura vurnuxdu, hesablayıcının düymələrini döyəcləyib axırda 
dilləndi: Cəmi, 230 manat. Aha, deməli, 230 manat! Qıza təşəkkür edib ayrıldım. Birbaşa banka 
gəlib 150 manatı istədim. “Əsmərin nişan üzüyünü payıza doğru alaram” - fikrimdən keçdi.  
Həmin gün bir başqa gündü. Tanrıya şükür, nəfəsini üstümdən nə vaxt əskik edib ki? Qovğalı 
gün-güzəran, min bir zillət içində yaşamaq alnıma yazılıb, bu heç; amma şikayət içində 
çabalamaq şakərimi həmişə cilovlamağa çalışmışam. Bəzən yoldan sarpıb üzüdönüklük, 
nacinslik etdiyim olur, neynim, çiy süd əmmişəm, gərək O, belə şeyləri hesaba salmasın. Kimin 
ağlına gələrdi ki, dayandığım yerdəcə taykeş sırğa tapım! Hər şeyi qısaca danışmasam, rahat 
olmaram. Bağışlayın, bütün yazıçılar zəvzək və boşboğaz olurlar.  
 
Beləcə: Bankdan çıxan kimi birbaş evə gedib kompüteri qoltuğuma vurmaq, dəyər-dəyməzinə 
satıb dərmanpulunun kəm-kəsirini düzəltmək istəyirdim. Kişiyana danışsaq, bəxtimə-taleyimə 
lənət yağdırırdım ki, harda bəd işlər var, gərək axtarıb mənim yaxamı tapa, ətəyimdən sallaşa. 
Humayı da qınadığım oldu, üstəlik, İlqarı da! Kompüteri satmaq, roman yazmağın daşını atmaq 
yaman ağrılı gəlirdi mənə. Boğazıma qəhər tıxanmazdımı, tıxanardı, üstəlik içimi də yandırardı. 
Avtobus dayanacağında soyuqdan sitildəyə-sitildəyə ağlımdan nələr keçmirdi! Elə hey öz-özümə 
mızıldanırdım ki, mən çox yazığam, İlahi! Bu əsnada yaxınlıqdakı disko-barda bir hay-küy, 
qovğa düşdü ki, gəl görəsən! Barın qabağına özümü verəndə bir dəstə qızın saçyoldusuna çıxıb 
şivən saldığının şahidi oldum. Ətəyigödək qızlardan ikisi dəstədən ayrılıb özlərini yanında 
dayandığım BMV “X6”-nın soğanı salonuna saldılar. Bu adamların vücudundan, gözlərindən 
bircə cümlə aydın oxunurdu: “Biz fahişəyik, gəlin təpələşək!” Qızların arxasınca ikisi də gəldi və 
maşın yerindən tərpənəndə gözüm tuflimin ucuna sataşdı: ohoo, sırğa! Blondin sürücünün 
qulağındakı sırğa taykeş idi. Görəsən, qızıldır?! Həyəcanlandım. Tfu, elə bu andaca tərslikdən iki 
polis nəfəri maşına yaxınlaşıb qızlara bozardı. İkicə dəqiqəlik ayaqüstü söhbətdən sonra blondin 
hikkə ilə maşını nərildədib gözdən itdi. Polislərdən sütül, şüvərəyi gözümün içinə zillənib 
ürəyimə xof saldı. 
- Bunlar çoxdan burdadırlar?  
- Bilmirəm, indicə gəldim, - şax-şax dilləndim. Gəgə mızıldayıb, rədd oldu.  
Bircə qalır, nəsə bəhanəylə ehmalca əyilib sırğanı yerdən götürmək və birbaş qızıl emalı 
sexlərindən birinə fitilləmək! Bəli, bəli!!! Pəncəmin altındakı bu metal parçası qızıldırsa, deməli, 
qaraçuxama alqış deməliydim. Ya bəxt!!! Ətraf hələlik tünlükdü. Bir də gördün, səs-küy təzədən 
qalxdı. Ona görə, ehtiyatlı olmalıydım. Mənə də Rəcəb deyərlər, əlimi cibimə dürtüb fəncən 
telefonumun arxasını çıxardım, ovcumun içində sıxıb yerə atmaq istəyəndə diksindim. Özümü o 
ki var qınadım, söydüm. “Ə, debil, nə eləmək istəyirsən? İndi dəmir arxalıq yerə düşən kimi bir 
səs salacaq, rusvay olacaqsan. İt də gedəcək, ip də!” Bədənimə hərarət gəldi. Özümdə cəsarət 
tapıb göz qırpımında əyildim ki, guya ayaqqabımın ipini düzəldirəm. Hoop, bu da sırğa... 
ovcumda!!! Bir ins-cinsi göz ardına almayıb birbaşa metroya fitillədim. Moskva 
univermağınacan - yol boyu bircə şeyi düşünürdüm: xudavəndi-aləm, bu metal qırığı qızıl olsun! 
Mənə yox, xəstəxana divarları arasında ağrıdan qıvrılan o körpəyə, üzüntüdən dərisi sümüyünə 
keçmiş o zavallı anaya rəhmin gəlsin! Univermaqda qızıl sexləri çox olur. Əsmərlə nişan 
üzüklərinə baxmağa gedəndə çox rastlaşmışıq.  
Qoca bir kişiyə yaxınlaşıb utana-utana dedim, taykeş sırğa var, götürərsiniz? Kişi əlini uzatdı: 
ver! Ürəyimi yedim: birdən qızıl olmadı, bəs onda? Kişi deməz ki, tərbiyəsiz, kimi aldadırsan? 
Ya bəlkə yaxamı nacins bir polisin əlinə verdi, onda?! Qoca sırğanın orasına-burasına baxıb 
uzun-uzadı sorğu-sual elədi: Kimindir, nə vaxt almısınız, niyə taykeşdir, oğurluq deyil ki?! 
Zəhlən tökülsün, kişi!  
- Bilirsən bacıoğlu, brilyantı pis deyil. Yəni təmiz maldır, amma...  
Ohoo, nə-əə..., brilyant?! Bəxtinə alqış, qaraçuxana əhsən, Rəcəb! Min yaşa!!!  
- Bu sırğanı nə vaxt almısınız?!  
- Çoxdan... Gərək ki, 7-8 il olsun. O biri tayını çoxdan itirmişik. İndi ehtiyacımız var... Yoxsa, 
satmazdıq, yadigardır.  
- Başa düşürəm. İndi qiymətini de görüm. 
- Mənim belə şeydən başım çıxmır. (İki daşın arasında qızılın qramla satıldığını çək-çevir etmək 
hayında deyildim.) Özün yaxşı bilərsən. Əvəzi nə edirsə, ver gedim.  
- 550 manat.  
- Allah insaf versin, kişi! - Mərifətsizcəsinə xoruzlandım. - Sırğanı qaytar, aparım başqa yerə!  
- Dayan-dayan, - kişi əl-ayağa düşdü. - Al görüm, bu 600 manatı.  
Razılaşmadım. Sırğanı alıb univermağın dərinliyindəki sexlərə üz tutdum. Uzun çənə-boğazdan 
sonra yaşıddaşım olan bir nəfərlə sövdələşdim: 700 manat! Qanadım olsaydı, uçardım. Çox 
sevinirdim, çox. Amma naqolay bir fikir canımı çulğadı, kefimə soğan doğradı. Beynimdə elə 
hey bir fikir dolaşırdı: kül başına, Rəcəb, gör nə günə qalıbsan ki, qəlbinə məhrəm bir qadının 
ciyərparasını bar fahişəsindən oğurladığın sırğanın pulu ilə müalicə etdirəcəksən!  
Məndə ağıla bax e, gör nəyin dərdini çəkirəm!  
Metronun yaxınlığındakı köşkdən siqaret alıb içimi zəhərlədim. İlahi, bu oğurluğu dərgahında 
harama yazacaqsansa, cəhənnəm atəşində yanmağa, qəzəbinə tuş olmağa qara başım hazırdı. 
Günahımı bağışlamasan, babalı boynumdan sovuşdu. Özün bil!!!  
... İki saat sonra torbadolusu dərmanla şad-xürrəm Humayın yanına qayıtdım. Xoşbəxtlikdən, 
həkim ordaydı, dərmanları incələdi, yerli-yerində olmağından razılığını bildirdi. Humay, əli 
qoynunda, bəxtəvər təbəssümlə gülümsəyirdi. Həkimlə təklikdə qalanda bir həftəlik müalicə 
haqqını eşitdirdi. Bu tösmərək kişi ləyaqət hissindən məhrum qaniçənə oxşayırdı. Cümləsinin 
əvvəli də, axırı da məndən yaxşıca pul qoparmaq işarəsiydi. Cinləndim. Bir ağlımdan keçdi 
üstünə çəmkirib deyəm ki, vızqırd, yaramaz, amma çarpayıda ağrıdan qıvrılan uşağın xətrinə 
hisslərimi cilovladım, çarəm nədir, hikkəmi uddum; içimi qaynar qurğuşun kimi közlədi. Tibb 
bacısı guya çəkinə-utana bir həftəlik müalicə üçün həkimə 200 manat zəhməthaqqı istədi. Boyun 
oldum! Xəstəxanadan çıxanda Humayın ovcuna 100 manat basdım ki, ehtiyacın olsa, əl qısma, 
özünü də qəti, qəti darıxdırma. Humay kövrəldi, dodaqları titrəyə-titrəyə razılıq etdi. Sonra... 
sonra başını sinəmə qoyub köksümə qısıldı, ağladı. Elə mən də!  
 
* * *  
 
Evə təzəcə çatıb toxtaqlıq tapmışdım ki, qapı döyüldü. Aysel idi, balaca, şirin qızcığaz. Büzüşüb 
qapının ağzında bitmişdi.  
- Salam... 
- Gəl içəri... 
- Yox, sağ olun, gəldim deyəm ki, Şahnaz xala sizi soruşurdu.  
- Şahnaz xala?... - Ürəyim qopdu. O, ev sahibəsidir. Zəhləm gedir bu arvaddan. Hər ayın başında 
pis sifətini sallaya-sallaya kirəhaqqına gəlir. Hikkəli, hökmlü danışığına görə bu qarını qanına 
qəltan edib cəmdəyinə Balaxanı zibilliyində od vuraram! Öz aramızda qalsın, mən də az aşın 
duzu deyiləm ha, arvadı həmişə bekara yerə cırnadıram. Əlimə süpürgə almağa, qab-qaşıq 
yumağa ərinmək çoxdankı vərdişimdi. Vaxt olub, iti bağlasan bu xarabada dayanmaz, amma 
bəndəniz... Dar-düdük otağı ərəb şeyxlərinin zər-zibalı mülklərindən əskik bilmirəm; çətini yatıb 
səhərə çıxmaqdır.  
- Hə, gəlmişdi. Dedi, Rəcəb mənə zəng etsin.  
- Nə deyirdi? Yenə sifətini sallamışdı?  
Aysel xoşhallandı, gözləri güləndə yanaqları çuxura düşdü.  
- Yox, yox. Hirsli deyildi.  
Qıza razılığımı bildirib evə keçdim. Qəfil ürəyimə gəldi ki, gərək Ayselə pul verəydim, bəlkə 
ehtiyacları var? Özümü tələsik bayıra atıb arxasınca çağırdım: 
- Aysel, Aysel...  
- Ay can...  
Gülümsədim. Dilinə qurban!  
- Gəl, səninlə işim var.  
Qız sual dolu nəzərlərini üzümə zillədi. Bəlkə yaxşıca bazarlıq edib evlərinə verim? Hə, bu daha 
yaxşıdır. Qapının qıfılını keçirib məhrəm bir ədayla qolumu Ayselin boynuna saldım.  
- Gedək mənimlə.  
Qalır Şahnaz arvada zəng etmək... Nömrəsini yığıb telefonu qulağıma sıxdım. Lap zəhləm 
töküldü, dilxor oldum. Arvad qırmızı-qırmızı dedi hazırlaş, evdən çıxırsan! Niyə, nədən yana? 
Boğazım qurudu, içimə od düşdü. İkicə cümlə ilə hər şeyi başa saldı: Qızım boşanıb, qalmağa 
yeri yoxdur. Hələlik uşaqları ilə orda yaşayacaq, vəssalam! İkicə gün vaxtım var idi. İnşaatçılar 
metrosunun yan-yörəsində əsəbi-əsəbi vurnuxandan sonra qanıqara evə qayıtdım. Təzəcə 
uzanmışdım, qapı döyüldü. Anası Aysellə aş göndərmişdi. Qızın gözləri gülürdü. Alnından 
öpdüm, sevincək evə qayıtdı. İçi şabalıdlı aşdan bir-iki qaşıqdan artıq yeyə bilmədim. İştahım 
küsmüşdü.  
Dalağım sancdı: bəs, tapança? İlahi, necə edəcəm? Evin ortasında var-gəl edib andıra qalmış bu 
vahiməli dəmir parçasına yer-yurd fikirləşirdim. Qapının kilidini keçirib tapançanı əlimə aldım, 
bir ürəyimdən keçdi ki, hikkə ilə yerə çaxıb başımdan rədd edəm. Axmaqlıq etmək olmazdı, 
kiçik bir ehtiyatsızlıqdan yaxamı ələ verə bilərdim. Müvəqqəti sakitliyə bənd olmaq ağılsızlıqdır, 
hadisələrin gedişatını gözləmək lazımıydı. Gecəni bu xarabada keçirib sabah mütləq özümə 
daldanacaq tapmalıydım. Amma harda? Bəxtim onda gətirdi ki, səhəri Ənvər zəng vurub hal-
əhval tutdu. Dərdimi açıb danışdım, sevincək məni yataqxanaya çağırdı. Hələ üstəlik dedi, 
komendanta 5-3 manat verərik, donquldanmaz. Yataqxanada yaşamaq toyuq hinində gecələmək 
kimi bir şeydir, ancaq nə etməli, əlac yoxdur, hələlik günümü keçirə bilərdim. Kitablarımı 
qutuya yığdım, pal-paltarımı yerbəyer edib evdən çıxdım. Humaydan narahat idim, axşam hal-
əhval tutmaq tamam yadımdan çıxmışdı. Görən, Rəşad necə idi? Xəstəxanaya çatanda Humayı 
kefikök gördüm. Qonşu palatadakı gəlinlə söhbətləşirdi. Uşaqdan yana nigarançılığım keçdi, 
əməlli-başlı dirçəlmişdi. Fikirli olmağım Humayın nəzərindən yayınmadı. Utana-utana, çəkingən 
səslə soruşdu ki:  
- Rəcəb, dünən pulu hardan tapdın? Borc almadın ki?  
Söhbəti çox uzatmaq istəmədim. Bəhanə etdim ki, işə getməliyəm, tələsirəm. Ləngitmədi, oğlu 
üçün tələsik üyüdüb-tökdüyüm tapşırıqları başını tərpədə-tərpədə dinləyib lap axırda - qapıdan 
çıxanda xəbər aldı:  
- Bir şey soruşum...  
Gözlərimi ona zillədim.  
- ... - susdu, gözlərindən oxudum hər şeyi.  
- Var, Humay, sevgilim var.  
- Toy nə vaxt olacaq?  
- Bilmirəm, hələ o vaxta çox qalıb, görək...  
- Gətirərsən bura?  
- Nəyə görə? - Qaşlarımı düyünlədim.  
Acıqlanmağımdan ürəyi uçundu, ürkək nəzərlərini əvvəlcə gözümün içinə, sonra yerə zillədi. 
(Əlacım olsaydı, qızı bağrıma basardım.)  
- Uşaqdan muğayat ol! - dedim. - Sabah gələcəm, nə ehtiyacınız olsa, çəkinmə, zəng et!  
 
* * *  
 
Ənvər gələnəcən hər şeyi yerbəyer etmişdim. Səs-küylə girdi evə, qanımı qara görüb təlxəkliyə 
başladı. Sonra taksi dalınca cumub köhnə-kürüş bir “04”ü qapının ağzında saxlatdı. Tapançanı 
axşamdan altdan-üstdən yaxşıca büküb kitab yeşiyinin altına soxmuşdum. Yataqxanaya çatan 
kimi bu zibili başımdan rədd etməliydim. Ev bomboş oldu, elə bil, bu daxmaya illərdi ins-cins 
nəfəsi dəyməmişdi. Şahnaz arvada zəng edib hər şeyi hikkə və qəzəblə məruzə etdim. Qapını 
bağlayanda Ayseli uzaqdan məzlum-məzlum baxan gördüm. Gözlərindəki “hara gedirsən?” 
sualına cavab verməliydim. Dedim, tezliklə qayıdacam, lap tezliklə... Dedim və bağrıma basdım.  
- İsmayıl baba yaxşı deyil, səni istədi... - uşaq doluxsundu.  
- Xəstədir?  
- ... - başını yellətdi. - Bizim evdədir. Həkim çağırmışdıq, baxdı, iynə-dərman yazdı.  
- Nə oldu birdən-birə?  
- Axşam yıxılıb... - udqundu - ayağını sındırıb...  
Maşının yanında siqaret tüstülədən taksi sürücüsünün narahatlığını sezib Ənvərə “sən get, 
gələcəm” dedim. Sonra fikrimdən daşındım, tapança... Kitabları eşələyib görə bilərdi. Sürücünün 
pulunu artıq ödədim, razılıqla başını tərpədəndə İsmayıl kişinin yanına tələsdim. Bu görüş çox 
ağrılı oldu, uzun-uzadı danışmaq halında deyiləm. Kişi kasıb və miskin evin yuxarı başında 
yorğan-döşəkdə uzanıb zarıyırdı. Məni görəndə göz yaşlarını saxlaya bilmədi. Təsəlliyə tutan 
sözlərin xeyri yox idi, yalvardı ki, sağalan kimi onu qocalar evinə aparım. “Bəs qızların...” 
deyəndə barmağını dodağına toxundurdu ki, onları narahat etməyim, hərəsi bir rayonda günlərini 
güclə keçirirlər. Həkimin yazdığı resepti Ayselin anasından istədim. Sən deyən xərc tutmadı: 42 
manat 30 qəpik...  
Evdən çıxdığımı İsmayıl dayıdan gizlətdim. Tezliklə qayıdacağıma söz verib, sağollaşdım.  
Yataqxana. Kədərli və uzun gecələr. Əsmərsizlik. Ağırdır, çox ağır... Bir də, yataqxananın 
zirzəmisindəki daş qalağının altında gizlətdiyim tapançanın içimi gəmirən dəhşətli xofu, 
narahatlığı... Darıxanda boz sərçələrə boyat çörək ovub başımı qatıram.  
Leyla ilim-ilim itib, zəng çatmır. Telekanallarda bədbəxti gözdən salmaq üçün arvadağız 
müğənnilər növbəyə dayanıblar. Hərdən darıxıram onun üçün. Yəqin gələn kimi romanı yazıb-
yazmadığımı xəbər alacaq. Axır vaxtlar heç həvəsim yoxdur yazmağa, oğul deyərəm, qayğılar 
məngənəsinə tab gətir; adamı oyum-oyum oyur, üzür... Yataqxanada yazmaq it zülmüymüş, 
bilməmişəm. Peşman oldum gəlməyimə. Tualetin, mətbəxin murdar qoxusu... Tfu!!! Sınıq-
salxaq pəncərədən uğultuyla içəri dolan payız küləyi adamın bağırsaqlarını sızıldadır, üşüdür. Ay 
yazdın haa, qotur cümlə də gəlmir adamın içindən. Burda özümü, yazıçı nədir, heç adam kimi də 
hiss etmirəm. Köhnə-kürüş pal-paltarı ayağıma sarıyıb altdan-üstdən bürünəndən sonra birtəhər 
kompüterin arxasına keçirəm. Bir cümləni axıracan yazmamış bir də gördün budu ha, Ənvər 
yorğan-döşəkdə qurcalandı, bərkdən içərini üfunətə bürüdü. Hərdən fikirləşirəm: onun özündən 
xəbərsiz bu yelburaxması mənim roman yazmaq sevdama ən təbii və səmimi vətəndaş 
münasibətidir.  
Dünən Humayı rayona yola saldım. Bayırda külək qıyya çəkir, ağaclar bir-birinin üstünə 
dartınırdı. Rəşadın pal-paltarını bürmələyib torbaya yığdı, qab-qaşığı yerbəyer etdi. Elə bil qızın 
əli işə yatmırdı: ləng tərpənirdi, gözgörəti ərincəkliyi hər hərəkətindən bilinirdi. Nənəsi Rəşadı 
tualetə aparanda Humayla tək qaldıq. Beləcə: qız xısın-xısın ağladı, mən onu sakitləşdirmək 
üçün bildiyim ən dəyərli sözləri qulağına pıçıldadım (Əsmərə dediklərimdən beş qat artığını), 
köksümə sıxdım. Bilirdim, o ... o mənimlə öpüşmək istəyirdi. Elə mən də! 
Mən də!  
Mən də!  
Mən də!  
Amma... amma dişimi-dişimə sıxıb azğın hisslərimi cilovlaya bildim. Vaxtilə sevgisindən divanə 
düşdüyüm bu pak uşaqlıq sevdamı kirlədə, alçalda, adiləşdirə bilməzdim! Humayın gözlərində 
bir dünya qüssə vardı o gün. Mənim bağrımda ovuc-ovuc qubar, xiffət, öləziyən ümid... 
Gurultuyla uzaqlaşan avtobusdan mənə qalan göz dolusu nəmli baxışlar oldu. Bir də cavabsız 
qalan sual: Humay, o uzun hörükləri neynədin?!...  
 
Bir körpə boyu qədər...  
 
Otağıma gül qoymuşam: 
"sabahın xeyir" deməyə bir şey olsun. 
 
Hər gecə işığı Hüseyn Kərbala düzündə  
çırağı söndürdüyü kimi söndürürəm. 
Fərid Hüseyn 
 
Üst-üstə bağrımın başını sökən məhrumiyyətlərə sinə gərməkdən savayı yolummu var?! 
Deyəsən, tez-tez ağlayıb-sıtqayıram, hər şeydən şikayətlənmək mənə yaraşmaz, zəhləmi tökür 
belə şeylər, fəqət, bu ağrı-acı girdabında çabalayan zavallını anlamaq, gərək sizlərdən yana 
başadüşülən olsun. O kədərli günlərdə şad xəbər eşitmək nə deməkdir, bilirsinizmi? Adamın iliyi 
sevinir, damarlarında qanı coşur. Ümidsiz saatlarda faydasızlığını başa düşə-düşə Sevincin 
telefon nömrəsini yığıb hal-əhval tutursan və çəkingən səslə deyir ki, məndən eşitməmisən, 
Əsmər... Bakıdadır. Bu xəbərdən sonra dayanmaqmı olar, durmaqmı olar?! Xəyalım o çiçəkli 
pəncərəyə uçdu, ta uzaqlaşıb gözdən itənəcən məni ötürən o baxışlardan yana ciyərlərim susadı. 
Üst-başıma əl gəzdirib Musiqi Akademiyasının qarşısında yenə boyun bükürəm, yenə boz-
bulanıq havasatdan ürəyimə qüssə dolur. Elə bu vaxt daha bir zəng gəlir: Leyla. Xəbər alır: 
Necəsən, bekaram, vaxt tapsan gəl görüşək, sözüm var. Üzrxahlıq edirəm: Vacib işlərim var, 
axşamüstü görüşsək olarmı? Razılaşırıq.  
Əsmərin bu halını görməz olardım! Vaxt vardı, pilləkənlərin başından qanad açıb üstümə uçan 
qız, indi yumağa dönüb addımlarını ağır-ağır yerə basırdı. Üz-gözü soluxmuşdu, elə bil, əkində 
yağış-külək döyən müqəvva idi zalım balası. Sinədolusu köks ötürdüm, ayaqlarımı yerdən 
qoparıb ona yaxınlaşmaq istədim. Belə şeyi hiss eləməyə nə var: uzaqdan görər-görməz, əvvəl 
diksindi, sonra özünü o yerə qoymayıb etinasız addımlarla yolundan qalmadı. Dizlərim əsirdi. 
Aramız lap az qalmışdı: bir körpə boyu qədər... Məhrəm bir ədayla qolundan yapışdım. Göz-
gözə, nəfəs-nəfəsə dayandıq. Mən udqundum, Əsmər ox kimi tənəli baxışlarını əvvəl mənə, 
sonra yerə dikdi. “Nə yaxşı gəldin!” demək istəyirdim, qəfil qolunu çəkdi, əsəbdən sifətinin 
əzaları gərildi. Baxışlarında nifrət, yox, çimçəşik bir ifadə gördüm. Ağrıtdı məni, əlim-qolum 
qırılıb yanıma düşdü. Dilimin ucundan qaytardığım söz köksümdən səda kimi qopdu:  
 
- Nə yaxşı gəldin, Əsmər!  
Yolundan qalmadı, addımları get-gedə yeyinləşdi. Belə şeylər heç xoşuma gəlmir, kənardan 
adama axmaq kimi baxırlar. Bir də, istədim ayaq saxlasın, kəlmə kəsək, bəlkə hər şey yaxşı 
olacaqdı, kim nə bilir?!  
- Danışmalıyıq, Əsmər...  
Yolu keçib ara küçəyə burulur. Kənardakı adamların istehzalı baxışlarını üstümdə hiss edirəm. 
Heysiyyətimi alçaldır belə şeylər. Bu dəfə kobud-kobud dillənirəm:  
- Əsmər, kənardan bizə baxırlar, lazım deyil belə şeylər...  
- Adamlar baxırlar,... rədd ol çıx get!!! Niyə əl çəkmirsən?!  
Bu nə hikkə, nə qəzəbdir? Tapança kimi açıldı. Gözləri dolmuşdu, məhrəm adamı olsaydı başını 
çiyninə söykəyib o ki var, ağlayardı.  
- Səbrli ol, kənara çəkilib danışaq. Sözüm var sənə, başa düş... Sonra nə istəsən, necə istəsən, elə 
olsun. 
Sakitləşdi. Amma bu sakitliyə bənd olmaq yaramazdı, hiss olunurdu ki, içində təlatüm var, bircə 
sözə özündən çıxıb hisslərinə hakim kəsilə bilməz.  
- Rəcəb, inan... - baxışlarını gözlərimə zillədi. - Səninlə nəinki danışmaq, adını belə eşitmək 
istəmirəm. Çıx get, bir də məni narahat eləmə. Sən... Sən alçaq adamsan, vicdanın yoxdur... - 
Ağladı.  
- Hər şeyi başa salacam, darıxma. İndiyəcən...  
- Nəyi başa salacaqsan, hə?! Hələ danışmağa, gözümə görünməyə üzün də var?! Hər şeyimi 
qurban verməyə dəyməzmiş, buna yanıram... - O, hönkürdü.  
- İndiyəcən olanların səbəbi var, Əsmər. Mən böyük bir oyun içindəyəm, başa düş.  
- Sən də cəhənnəm ol, içinə girdiyin oyun da! Heç nə istəmirəm səndən, sadəcə, gözüm görmək 
istəmir, nifrət eləyirəm sənə, xahiş edirəm, yalvarıram, rahat burax məni, rahat burax. Ailəmin 
yanında yerə vurdun, ümidlərim alt-üst oldu. Bundan sonra heç nə alınmayacaq, aramızda olan 
hər şey öldü... İndiyəcən adını deyib durmuşdum, nəfəsinə söykənib səbr edirdim, Rəcəb... Nə 
oldu, hə? Nə olduu, nə?  
Bilmirdim onun içimi oyum-oyum edən suallarına nə cavab verim?! Ancaq susmaq... 
Susmaqdan və onu dinləməkdən savayı yolum yox idi.  
- Hələ utanmayıb evimizə də gəlmisən. Bu nə tərbiyəsizlikdir?!  
- Əsmər... - Üz bozartdım.  
- Əsmər...  
- Əsmər...  
- Əsmər...  
- Əsmər...  
- Nə Əsmər, hə, nə Əsmər... Səndən soruşuram: Hansı üzlə anamın yanına gedibsən? Adamın 
əxlaqı, tərbiyəsi olar?!  
- ...  
İllərdir başıma dolanan bu qıza qarşı içimdə dəhşətli bir ikrah yarandı. Nə vaxt dəyişdi bu, 
Pərvərdigara?! Yəni onun dilindən “əxlaqsız” kəlməsi qopa bilərmi?! İldırım vuran palıd kimi 
içim-içimdən yanıb kül oldum. 
Heç beşcə metr uzaqlaşmamışdı, arxasınca dəli bir bağırmaq keçdi könlümdən:  
- Rədd ol, ... !  
Nə yaxşı, o vaxt dilimin ucundaca öldürə bilmişdim bu murdar kəlməni. Sonralar içimi yeyən, 
vicdanımı ağrıdan bu nakişiliyə görə it peşmançılığı çəkəcəkdim.  
Getdi. Üzümə baxmadan, bir xoş söz, təsəlli üçün tapına biləcəyim kəlmə söyləmədən. İçini 
çəkdi, hönkürdü və görünməz oldu.  
O gündən sonra mənim, hə mənim - tərbiyəsiz, əxlaqsız, əclaf Rəcəbin əyyaş, tüfeyli günləri 
başladı. Bir də itirib-axtarmadım Əsməri. Qəlbim incik düşdü. Gərək o məni başa düşəydi, 
vallah, gərək axıracan dinləyəydi...  
Həmin axşam Leyla ilə görüşdüm. Sözü-filanı yoxdu, eləcə, dərdləşmək, fikri-qayğını başından 
atmaq üçün təsəlliyə ehtiyacı var idi. Yenə ağladı, siqaret çəkdi. Özümü ələ almağa çalışsam da, 
olmurdu: güclə dartılan yanaqlarımdan, ovqatımın təlxliyindən, ağzımdan çıxan hər sözü çeynə-
tüpür etməkdən əhvalımı başa düşdü. Hər şeyi yerli-yerində danışdım, kövrəldim. O gecə bizi 
yalnız içki ovundura bilərdi: doyunca içdik, öpüşdük, qaragöz gecəni diksindirən iniltilər qopdu 
çarpayımızdan...  
İçki, əyyaşlıq... O günlər Əsmərin qayğısını başımdan atmaq üçün nələr etmirdim, nələr. Köhnə 
boşboğaz tanışları tez-tez itirib-axtarırdım, bir kafe küncünə çəkilib elə hey qədəh toqquşdurur, 
bir-birimizin boğazına bayağı təriflər dürtürdük. Arağa mehr saldığım o zavallı vaxtlarımda 
özümə qıymaqdan belə çəkinməmişdim. Bilmirdim kafedən gecənin hansı saatı çıxmışdım, 
yataqxananın zirzəmisinə girib tapançanı gicgahıma sıxmağımdan xəbərim olmamışdı. Bircə o 
hafizəmdə qalıb ki, əl boyda daş parçasını köksümə sıxıb doyunca ağlamışdım. O axmaq intihar 
fikrindən necə daşınmağım da xatirimdə deyil. Hə, bir də anamın şən vaxtlarının siması 
xəyalımda dolaşmışdı, mənə təsəlli olmuşdu. Başqa heç nə... Tapançanı yenə daşların altında 
gizlədib səntirləyə-səntirləyə, ayaqlarımı arxamca sürüyə-sürüyə yuxarı qalxmışdım. O 
çağlardan qalan bir qazancım oldu: yazmaq. Romanın kürəyini hər gün səhifə-səhifə yerə 
vururdum. Dəli bir ehtiras çulğamışdı canımı. Bir də gördün, gələcək kitabımın səhifələrinin 
sayını bilmək üçün sətirləri bitdə-bitdə sayırdım, hərflərin hesabını aparırdım. İlahi, yazmaq necə 
gözəldir, bu təsəlli yerini mənə çox görmə!!! Başıma nə gəlmişdisə, yazırdım. Heç nəyi 
gizlətmədən, kişiyana, comərdcəsinə...  
 
* * *  
 
Dekabrın ortalarında havanın üzü qəfil döndü. Səhər yataqxananın pəncərəsindən boylananda 
ağacların budaqlarında narın, seyrək qar gördüm. Otaq soyuq idi, uşaqlar dağılışan kimi yorğanı 
başıma çəkib yatmaq istədim. Keçən gecə əməllicə coşmuşdum: klaviaturanı taqqıldatdıqca 
həvəsə gəlirdim, bir oturuma dipdiri fəsili tamamlayıb yastığa baş atmışdım. Təzəcə 
yuxulamışdım, telefonun zırhazır səsindən diksindim. Naməlum nömrə idi, əvvəlcə cavab 
verməyə ehtiyat etdim. Xəttin o başındakı adama gərəkliyəmsə, iki kərə, üç kərə zəng çalmaqdan 
qalmayacaq. Ürəyimə dammışdı: bu nataraz zəng xeyir xəbər gətirməyəcək. Bu aralar lap başımı 
itirmişəm: yanımdan quş uçanda üşənirəm. Arağın kefliliyindən başımı itirib yataqxananın 
zirzəmisinə intihar niyyətilə soxulduğum günün səhəri, qol qoyduğum axmaqlığın həyatıma nə 
boyda bəla gətirəcəyini ağlımdan keçirəndə, tüklərim biz-biz olmuşdu. O-bu, sümüklərimə 
hakim kəsilən xofun, qorxunun təsirindən yaxa qurtara bilmirəm. Bəzən adam içində olanda 
mülki geyimli polislərin məni izlədiyini, ya da qara “Pajero”dakı adamların addımbaaddım 
rəddimi güddüklərini ağlımdan çıxara bilmirəm. Düzdür, nə hikmətdisə, axır vaxtlar sakitlikdir, 
görünür, ortada bir səbəb var, ya da, bu əclaflar məni siçovul balası kimi əzməkdən yana fürsət 
gözləyirlər. Kim bilir, bəlkə bu müvəqqəti dincliyin arxasında başqa səbəb gizlənir, başları ayrı 
işlərə, fitnələrə qarışıb?!  
Bu dəfə səbrimi basa bilmədim: telefona acıqlı bir “aalooo” dedim. O başdakı həyəcanlı kişi 
səsini dərhal tanıdım: İsmayıl dayı idi. Tərslikdən, bu dəfə şəbəkədə nasazlıq yarandı, səs itdi, 
getdi gəlmədi. Kişinin qırıq-qırıq danışığından heç nə başa düşmədim - bircə Rəcəb, Rəcəb 
deməyindən savayı. Vallah-billah, bu bəd xəbərdir, yalan deyirəmsə, küçük olub zingildəyərəm. 
Əlimi hirslə divara çırpdım, telefonu söndürüb-yandırdım ki, bəlkə özünə gələ. Səbrimi basa 
bilməyib, özüm zəng vurdum. 
- Rəcəb, İsmayıl dayındı, başına dönüm...  
İsmayıl kişinin həyəcanla dediklərindən sümüyüməcən sarsıldım, zəhrim yarıldı. Leyladan xəbər 
tutmaq üçün İsmayıl dayı ilə sağollaşıb başımdan etmək istəyirdim. Kişi əl çəkmirdi, dönə-dönə 
tapşırdı ki, nigaranam, mənə xəbər vermək yaddan çıxmasın. Leylaya zəng çatmayanda ildırım 
sürətilə hazırlaşıb evdən çıxdım.  
İsmayıl dayının telefonda dedikləri dönə-dönə başımda dolaşdı: 
- Gördüm, həyəcanla, ağlaya-ağlaya həyətə düşdü. Soruşdum, dedi, rayonda evimiz yanıb. 
Anam, anam deyirdi... Öz maşını ilə getmədi, daha doğrusu, mən qoymadım, başına dönüm. 
Rəngi ağappaqdı, danışa bilmirdi. Taksi saxlatdırdım, danışdılar, birbaş rayona getdi. Arxasınca 
elə soruşdum ki, nolub anana... demədi, üstümə acıqlandı. Daha artıq şey soruşa bilmədim.  
Yataqxananın qarşısında girinc-giriftar vurnuxub, bilmirdim hara gedim, nədən başlayım. 
Leylaya dönə-dönə zəng vurmaq yenə bir işə yaramadı. Birbaş avtovağzala yollandım. Ağlımdan 
min cür fikir keçdi, yenə güman, şübhə içimə rahatlıq vermirdi. Bu iş özbaşına ola bilməzdi - hə, 
Leylaya tutulan bu divanda Klaranın adamlarının əli vardı. Qorxu içində yaşayan insan hər 
şeydən şübhələnir, nagüman qalır, nə bilim, bəlkə bu evin yanmağı adi bir səhlənkarlıq 
hadisəsiydi, amma niyə məhz bu vaxt?! Niyə uzun sürən sakitlikdən sonra? Etiraf edirəm, əvvəl 
istədim bu fikrimdən daşınım. Qorxurdum, hadisələrin gedişatını gözləmək lazım idi?! Nə vaxta 
qədər?! Çıxhaçıxda olan avtobusa atılıb yola düşdüm. Avtobusdan düşən kimi taksi sürücüsü ilə 
çənə yormayacaqdım.  
Taksiyə oturan kimi qarayanız cavan oğlana ünvanı dedim, əlini gözünə apardı: baş üstə, gedək! 
Gördüm, bu şüvərək gədənin hər kəlməsində mənim nabələdliyimə işarə var. Dözməyib soruşdu, 
mən də gizlətmədim, dedim Leylanın dostuyam; dostu nədi, lap can yoldaşı, könül sirdaşı. Əvvəl 
tutuldu, qaş-qabaq salladı, sonra guya qəmləndi, təəssüfləndi, lap axırda yalançı köks ötürüb 
dedi:  
- Anasının ayaqları xəstə idi, ev yananda bayıra çıxa bilməyib...  
Vayy!!! Tələsik soruşdum: 
- Nolub?  
- Öldü arvad...  
Sarsıldım. Bədənimdən gizilti keçdi. Aralıq küçəyə girəndə bir dəstə adamın ora-bura 
qaynaşdığını, vurnuxduğunu görəndə, gözlərim doldu, maşından düşdüm.  
Yolun ortasında dimdik dayanmışdım. Bilmirdim hara üz tutum, kimə yaxınlaşım. Ayaqlarım qıc 
olmuşdu, başımda dolaşan qarmaqarışıq fikirlər içimi yeyirdi. Ətrafda səs-küylə ora-bura 
vurnuxan adamlar əvvəlcə nabələd nəzərlərlə məni başdan-ayağacan süzdülər, sonra dəstələnib 
yaşılımtıl qapıdan içəri təpildilər. Çox keçmədi, içəridən qara-qışqırıq səsi ərşə qalxdı. “Görən, 
Leyla nə haldadır?” - içimdən axmaq bir fikir keçdi. Darvazanı adlamağa ürək etmirdim, daha 
doğrusu, ayaqlarımda zindan ağırlığı hiss edirdim. Ananı itirmək dəhşətli hissdir, bunu yaxşı 
bilirəm. Vay o gündən, yolunda gözünün yağını əridən qadına əcəl namərdlik etsin, bax beləcə, 
odun-yalonun içində əzabla canını tapşırsın. Ətim ürpəşdi. Bu vaxt qonşu həyətindən çıxan bir 
cüt erkək hind toyuğu qoşalaşıb qulağımın dibində bərkdən-bərkdən kökküldədilər. Ardınca 
yaxınlıqdakı evlərin hansındansa it hürdü.  
- Ay bala, ay oğlan... - Səs gələn səmtə boylandım. Yaşılımtıl darvazanın kandarında döşləri 
qurşağına çatan arvad cod səslə dedi: - Kimsən, orda dayanma, keç içəri.  
- Dostuyam... Leyla... nın.  
- Hmm. - Arvad başını tərpətdi.  
- Bu nə bəladı, başımıza gəldi. - Arvad doluxsunub gözünü sıxdı.  
- Ev axşam neçədə... yanıb? - Boğazımı arıtlamağa macal tapmadım, xar səslə dilləndim.  
- Elə bil, axşam ölüm yuxusuna getmişik. Gecə yarı, gecə yarı. Xəbər tutanda evə girmək 
olmurdu.  
Həyətin o başında kösöv kimi qaralan evin həndəvərində hay-küylə gəzişən adamlar deyəsən, 
külə dönmüş əşyaların içində salamat şeylər tapmağa ümid edirdilər. Alov yan-yörədəki ağzı 
çatan küknar, həmişəyaşıl ağacları sirinsitmişdi.  
- Leyla hardadır? Görə bilərəm?  
- Bizdədir, özündə deyil.  
Söz arvadın ağzından çıxar-çıxmaz tükürpədən fəryad yenidən eşidildi. Hə, Leyla idi, qapını 
taybatay çırpıb özünü artırmaya atdı, başına-gözünə döyüb yanıqlı qıyya çəkdi. Ardınca arvadlar 
tökülüşüb arxadan onu qamarladılar, təsəlliyə tutub evə aparmağa çalışsalar da, alınmırdı. Leyla 
onların qolları arasında çırpınıb özünü ora-bura vurur, rabitəsiz, qırıq-qırıq nələrsə deyirdi. 
Siqaret alışdırıb yanıqlı-yanıqlı sümürdüm, filtri dişlərimin arasında çeynək-çeynək etmişdim. 
Heç nədən çəkinmədim, birbaş qonşuya yollanıb artırmaya qalxdım. Bir dəstə qadının dörd 
olmuş gözləri mənə dikilmişdi. Pəsdən üzrxahlıq etdim, kədərli qadınlar sakit-sakit kənara 
çəkildilər. Leylanın gözləri qan çanağına dönmüşdü, halsız-hərəkətsiz artırmanın divarına 
söykənib uzun-uzadı key-key üzümə baxdı. Sonra ölü, qüssəli səslə xəbər aldı:  
- Nə vaxt gəldin, Rəcəb?  
- İndi... İndicə gəldim.  
Güzündən yaş selləndi. Bir göz qırpımında atılıb boynumu qucaqladı, qollarını bir-birinə kip 
sıxıb ağladı. Ona təsəlli vermək üçün bütün sözlər, cümlələr aciz və vecsiz gəlirdi mənə.  
- Yanındayam... həmişə! Səbrli ol!  
- Burda nə isə var, Rəcəb! Nə isə var... Bilirsən anam nə hala düşüb, bilir...sss... səənn... - 
Vahiməli səslə zarıdı, içim üşəndi bu iniltidən. Qollarını boynumdan açıb qapıya sarı səmt 
alanda səntirlədi, huşunu itirəndə mənimlə bərabər yan-yörədəki qadınlar da özlərini irəli atdılar: 
ikicə saniyə geciksəydik, tir-tap yerə səriləcəkdi. Aləm dəydi bir-birinə, hamı küyə düşüb başını 
itirmişdi: eləcə boş-boşuna ora-bura vurnuxurdu. Təcili yardım maşını gəldi, dava-dərmandan 
sonra zavallı babatlaşdı. 
Qohum-qonşu ilə əl-ələ verib həyət-bacanı sahmana saldıq, iki polis nəfəri gəlib zəhlətökən 
sualları ilə hadisə şahidlərindən izahat alıb getdilər. Cənazəni qəbiristanlığa götürəndə evdən 
tükürpədən fəryad yenidən qopdu. Leylanı... Leylanı tabutdan qoparmaq olmurdu. Saç yolur, 
yaxa cırıb, başına-başına döyürdü, özünə, bəxtinə lənətlər yağdırırdı.  
Axşamüstü Leylanın vəziyyəti lap xarablaşdı, hələ öz-özünə sayıqlamağını, rabitəsiz sözlər 
danışmağını demirəm. Həyətdən götürülüb ayaqyalın birbaş qəbiristanlığa getmək istəyəndə 
neçə kərə qarşısını aldıq, qoymadıq. Yenə təcili yardım maşını gəldi, həkim “ciddi əsəb 
pozuntusu, stress” diaqnozu qoyub, məsləhəti məsləhət dalıyca üyüdüb-tökdü.  
Səhəri dirigözlü açdım. Gecə yarı Leylanın Mehman adlı qohumuyla ərinməyib isti yorğan-
döşəkdən qalxıb, beş kərə həyətə düşdük, sazaqda sitildəyə-sitildəyə siqaret sümürdük, əng-əngə 
verib ordan-burdan danışdıq, dərdləşdik. Hər kəlməsindən başa düşürdüm ki, Leylanın aqibəti 
onlara yaman əsər edib, rayonda ağzıgöyçəklərin dilinə düyün düşmür, barmaqla göstərirlər 
onları.  
- Arvad axır vaxtlar xəstəhal idi, zavallını Leylanın dərdi yatağa salmışdı. Nə bilim, yəqin 
sobanın yan-yörəsində pal-paltar olub, kənara çəkməyi yadından çıxarıb.  
Dan yeri ağaran kimi mağar qurduq, əl-ələ verəndə iş-gücün öhdəsindən gəlmək o qədər də çətin 
olmurdu. Bircə arvad tayfasının dəqiqəbaşı ərşə qalxan fəryadı olmaya. Bağışlayın, küçük 
zingiltisi xatırladan bu zənən ciy-ciyləri adamın lap zəhləsini tökür. Bir-iki dəfə bu küyçü 
adamların səsindən təngə gəlib barmaqlarımı qulağıma tıxamışdım. İkibir-üçbir həyətə doluşan 
adamlar kədərli səslə bir-birinə başsağlığı verir, məzlum-məzlum kənara çəkilib lal-dinməz 
dayanırdılar.  
Günortadan sonra küçənin başında üç “Hunday” mikroavtobusu göründü. Ürəyimə damdı: gələn 
Leylanın manıs dostları idi. Bu səhnə haqqında danışmaq mənim üçün çox çətindir və bircə onu 
deyə bilərəm ki, onbeşcə dəqiqə sonra qiyamət qopdu. Hamı heyrətdən içini çəkib heykəl kimi 
bir-birinin üzünə tamaşa elədilər, sonra təəssüflə başlarını yırğalayıb dərindən köks ötürdülər. 
Elə ki, başsağlığına gələn müğənnilər maşından tökülüşdülər, kimsə göz qırpımında özünü 
Leylanın yanına verib xəbəri ovcuna qoydu. O səhnəni xatırlayanda hələ də bədənimdən gizilti 
keçir, tez-tez udqunuram. Leyla qapıda görünər-görünməz hamı pıçıltını kəsdi və görüşüb 
dərdinə şərik olmaq üçün onun qarşısında növbəyə dayandılar. Hiss edirdim, qızın içində fırtına 
qopub, əsəblərini cilovlamağa çalışsa da alınmır, gözlərində dəhşətli kin, nifrət qaynayır. Elə bu 
vaxt gələnlərdən kimsə hıçqırıb özünü canıyanar göstərmək istədi. Bircə bu bəsdi ki, Leylanın 
köksündən dəli bir bağırtı qopsun, coşsun, kükrəsin. Səsi çatan qədər bağırıb küçə söyüşləri 
söyməyə başladı. İlahi, qulağa dəyməyən söyüşləri, dişinin dibindən çıxan ən murdar kəlmələri 
ard-arda düzüb üzlərinə çırpırdı. İllah da Vüqarın... Yırtıcı qəzəblə maestronun üstünə hücüm 
çəkib lomba ilə üzünə tüpürdü, sifətindən babat şillə tutuzdurdu. İndi mənə elə gəlir ki, o vaxt 
hansısa filmə tamaşa edirdim, onun yalquzaq qəzəbi ekranın o üzündən içimi üşəndirirdi. İstədim 
yaxın durub sakitləşdirəm, amma cəsarətim çatmadı. Hə, qorxdum. Qorxdum ki, cınqırımı 
çıxaran kimi ağzımdan vurar, Vüqarın rusvayçı aqibətindən mənə də pay düşər. Hamı mənimtək 
ağciyər deyil ha, çox keçmədi qohumlarından ikisi qabağa çıxıb qızın üstünə acıqlandılar. 
Düzdür, paylarını qəşəngcə aldılar, amma görünür, belə şeyləri vecə almamağı yaxşı başa 
düşürdülər. Başsağlığına gələnlərin içində əvvəlcə pıçıltı başladı, sonra elə bil, qəfildəncə 
ortalığa ildırım düşdü. Maestro Vüqar təhqirləri boğazından keçirməyib bozardı, kükrədi. 
Gözümün qabağına Leylanın evinə soxulub qızı boğduğu səhnə gəldi. O vaxt nə yaxşı ağıllı 
tərpənib telefonu divardakı səbətin içinə qoymuşdum. Həmin dəhşətli səhnə hələ də telefonumun 
yaddaşında qalır: bilmək olmaz, bəlkə nə vaxtsa lazımım olacaqdı... 
 
Vüqara qarşı içimdə qəzəb oyandı, dişimi dişimə sıxıb üstünə atılmaq istədim. Leylanın rəngi 
bomboz bozarmışdı, əsəbdən əl-ayağı titrəyirdi. Qohumları qoluna girib evə aparmaq üçün dilə 
tutanda qız təzədən coşdu, ciy-ciy səslə hamısının üstünə lənət yağdırdı, Klaranın ardınca küçə 
söyüşlərini ard-arda düzdü. Adama elə gəlirdi ki, dartınıb yan-yörəsindəkilərin maneəsindən 
keçsə, qarşısına çıxanı boğar, parçalayar... Özündə güc tapıb bir də çırpındı, əynindəki köynəyi 
şırğalandı, köksündən boğuq inilti qopdu, əlacsız-əlacsız yerə çöküb zarıdı. Mənim gözüm 
doldu, istədim yaxınlaşıb onu təsəlliyə tutam, bir-iki xoş söz deyib içini rahatladam. “Yox, yeri 
deyildi, hələ yeri deyildi…” - özlüyümdə götür-qoy elədim. Amma ürəyim dözmədi, elə hey 
zarıyır, ürəyinin yağını əridirdi. Yaxınlaşdım, qoluna toxundum, xırıltılı səslə, pəsdən ürək-dirək 
verdim; verməz olardım, gərək mumlayar, dilimi qarnıma qoyub kirimişcə dayanardım. Qan 
çanağına dönən gözlərini üzümə zilləyib sərsəm bağırtıyla üstümə kükrədi.  
- Rədd ol, alçaq... İtil burdan, itil... O qəhbələrə qoşul, sən də rədd ol!  
Ayaq üstə öldüm. Udqunub bilmədim nə deyim, nə danışım. Bircə:  
- Leyla... - deyib az qala zarıdım.  
- Dedim, rədd oolll!!! Açıl başımdan, it oğlu...  
O vaxt dişim bağırsağımı kəssə də, müdrik tərpənib dillənməmişdim. Kirimişcə kənara çəkilib 
siqaret alışdırmışdım. Bu nə gün-güzərandı, ilahi? İllərlə yolunda gözünün yağını əridən zavallı 
bir qızı bədbəxt elə, özünü təhlükəyə at, işdən qovul, hədələn, atanı söydür... Axırda da 
adamların yanında əbləh vəziyyətinə düş, cındır yerinə qoyul...  
Bakıdan gələn müğənnilər donquldana-donquldana, kor-peşman maşınlara doluşub geri 
qayıtdılar. Ortalığa ölüm sükutu çökdü. Elə bil, bu rusvayçılığa görə hamı bir-birindən utanır, ar 
eləyirdi. Ar eləmək nədir, adamlar göz-gözə gəlməkdən qaçırdılar. Hazırlığımı görüb yola 
çıxanda qohumları utana-utana üzrxahlıq elədilər, hətta Mehman məni kənara çəkib xahişi xahiş 
üstündən gətirdi ki, getməyim. Əslində, küsüb mısmırıq sallamırdım, sadəcə, əhvalım qarışmışdı, 
özümü pərişan, narahat hiss edirdim. Bir sarsaq fikir də ürəyimə yol tapmışdı: Bakıya yetişən 
kimi rahat bir otel otağında çəkilib ölmək...  
Mən sağollaşıb çıxhaçıxda darvazanın kandarında taksi saxladı. Eynəkli, ağbəniz birisi sürücüyə 
bərkdən-bərkdən minnətdarlıq edib maşından düşdü. Üz-gözündən uzun illər ehtiyac 
məngənəsində çırpınan adama bənzəyirdi. Nədənsə, qaşqabaqlı idi, sifət cizgilərində əsəb 
nişanələri görünürdü, hiss olunurdu ki, təbiəti ağır adamdı.  
- Mehrabdı... - Mehman yavaşdan dilləndi.  
- Bibisi oğlu...  
- Hə, - başını tərpətdi - Türkiyədən gəlib.  
- Eşitmişəm!  
Leylanın uşaqlıq illəri ilə haqqında danışdıqları, internet klubdan götürdüyüm şəkillər yadıma 
düşdü. Mehrab haqqında nə demişdisə, hamısını birbəbir xatırladım. Küçələri dolaşıb süd 
satmağı, sonra Leylaya tüpürüb Türkiyəyə baş götürüb getməyi, orda çəkdiyi min bir məşəqqət - 
parklarda, vağzallarda gecələməyi, dul qadının bişirdiyi peraşkiləri satmağı, nəşriyyatda fəhlə 
kimi çalışmağı... hamısını, hamısını gözümün qabağında canlandırdım. Gərək ki, Leyla 
danışmışdı: Mehrab Türkiyədə nəşriyyat sahibidir, dolanışığı da lap yaxşıdır. Amma güzəranı 
xoş keçən adama oxşamırdı, elə bil, qayğısı-dərdi başından aşırdı.  
Mehman irəli durub qohumuyla qucaqlaşdı, bir-birinə sarılıb dərd ovudan ədayla kirimişcə xeyli 
beləcə dayandılar. Mənimlə əl tutdu, qonşu həyətdən arvadlar Mehrabı görər-görməz səslərini 
başlarına atdılar, dil deyib, fəryad qopardılar. Bu ağlaşma səhnəsinə tamaşa eləyib vaxt öldürmək 
niyyətində deyildim. Baş qarışmışkən ustufca əkildim. Küçənin başına çathaçatda təcili yardım 
maşınına rast gəldim, görünür, Leylanın halı yenidən pisləşib. Bu siqareti zəhrimara qalsın, birini 
də yandırdım. Belə ürəyi də lənətə gəlsin, yolayrıcında dayanıb bilmədim nə qərar verəm: rədd 
olub birbaş Bakıya gedim, yoxsa geri qayıdıb ağlını itirmiş bu zavallı bəndənin halından xəbər 
tutum? Yağış çisələyirdi, küçənin başında var-gəl edəndə tindən axsaq qoca köpək çıxıb fağır-
fağır üzümə tamaşa elədi. Ayağının biri ya vələddüzna məhlə uşaqlarının zavalına gəlmişdi, ya 
da hansısa yuxulu debil ağına-bozuna baxmayıb maşını itin üstünə sürmüşdü. Zavallının ayağı 
xıncım-xıncım idi. İstədim diz çöküb köpəyə qucaq açam ki, gəl ay yetim, gəl qucaqlaşıb 
kədərimizi ovudaq. Mən də sənin kimi it güzəranı keçirirəm.  
On dəqiqə sonra təcili yardım maşını küçənin o başında görünəndə rahatlaşdım - deməli, ciddi 
heç nə yoxuydu. Taksiyə əl edib avtovağzala gəldim. “Bakı, Bakı” deyib üstümə şığıyan 
sürücülərdən birinin maşınına oturub yola çıxmaq, ən yaxşısıydı.  
 
* * *  
 
Özümə kişiyana söz vermişdim: nə Əsməri, nə də Leylanı itirib-axtardı yoxdur. Miskin, kədərli 
yataqxana otağına çəkilib dəlicəsinə yazmaq ən gözəlidir. Bir həftə dayanmadan kompüterin 
klaviaturalarını döyəcləməkdən yorulmadım, uşaqlar evə gəlib gözlərimdə qızartı görəndə 
əvvəlcə başıma ağıl qoymağa çalışır, sonra bir-birinə göz basıb “şair, mirzə” deyə, bu boyda dahi 
yazıçı ilə məzələnirdilər. (İlahi, dahinə şükür!) Belə ələsalmalardan, bambılı yerinə qoyulmaqdan 
inciməzdimmi, inciyərdim! Əlimə keçəni qapıb üstlərinə vızıldatmaq bir yana, üstəlik, gecə 
yarıyacan donquldanırdım.  
Bir də gördün, yazmaqdan çimçəşirdim, kompüterə baxanda ürəyim qalxırdı. Ya kitab oxumaq, 
ya da köhnə iş yoldaşlarımdan simsarına zəng vurmaq eynimi açırdı. Tutalım, Narınla danışmaq 
adamın min illik yorğunluğunu canından çıxarır, həyat eşqini körükləyir. Roman yazdığımı 
eşidəndə qız əməllicə çaş-baş qaldı. Yox, əvvəl şaqqanaq çəkib güldü, elə bildi, yenə yazıçılarla 
məzələnirəm, bayağı əhvalatlar uydurmağın mənasızlığını qanmadıqlarına görə bu boşboğaz 
sürüsünə acı-acı gülürəm. Sonra ciddiliyimi başa düşəndə, səsindən hiss elədim: belə ağır işin 
öhdəsindən gələcəyimə şübhəsi var. Nədən, kimdən yazdığımı xəbər alanda səsimə cod ton verib 
təntənəli surətdə bəyan etdim ki, yazı haqqında danışmazlar, bəkarətini itirir. Sadəlövh Narın, 
uşaq saflığıyla inandı, şipşirin səslə dedi ki, “namuslu və bakirə” kitabımı oxumağı səbirsizliklə 
gözləyir.  
Leyladan, Əsmərdən yana qəzəbimi ürəyimin dərinliyində saxlamağıma bənd olmayın, hərdən 
zəng etmək, yollarına çıxmaqdan yana sinov gedirdim. İllah da Əsmər... Unutmaq olmur, olmur! 
Gecələr yuxularıma gəlib ürəyimi məşum kədərə çulğayırdı. Otaqdan çıxıb siqaret yandıranda, 
dekabr soyuğu bir yana, Əsmərin yoxluğunun sazağı içimi, qəlbimi üşüdürdü; qəhər boğanda 
üzü küləyə dayanıb yanağımın nəmini yellərə hopdururdum.  
O kədərgətirən axşamların birində foyenin başında qaraltı göründü. Qorxdum, dinşədim. İstədim 
özümü tələsik otağa salıb, qapını arxamca bağlayam. Elə bil, əlim-ayağım qurudu, yerimdən 
tərpənə bilmirdim. Yarıqaranlıq foyenin o başından bir kişi ağır-ağır üstümə gəlirdi. Bu gəlişin 
özündə vahimə, hürkü gizlənmişdi. Aramızda üç-dörd addım qalmış narahat-narahat 
qurcalandım, boğazımı arıtladım ki, sükutdan havalanmayım. Adam saqqallı, yekəpər birisiydi, 
qalın qaşlarının altındakı zəhmli baxışları canımı üşütdü. Yanımda lal-dinməz dayanıb 
pəncərədən bayıra boylandı.  
- Soyuqdu, hə? - Xırıltılı səslə soruşdu.  
- Soyuqdu...  
- Axşamın xeyir. 
- Hər vaxtın... xeyir. 
- Tələsmirsən?  
... Dinməzcə üzünə baxdım.  
- Dedim bir siqaret çəkib söhbət edərdik. - Zəndlə gözümün içinə baxdı. Sonra cibindən siqaret 
qutusunu çıxarıb mənə sarı uzatdı. - Götür, götür...  
- Sağ olun...  
- Bu yataqxanada çoxdan qalırsan?  
- Bir az olar...  
- Hmm...  
Yekəpər pəncərədən aşağı boylandı.  
- Adamı burdan yerə atsalar nə olar?  
- ...  
- Doğrudan, nə olar görəsən?  
- İstəyirsən, yoxlayaq. - Mən dedim.  
- Kimi?  
- Əlbəttə, səni...  
Vay-vay, qatıqladam, it peşmanlığının ardınca, qorxudan dizlərim əsməyə başladı.  
Qaranlıqda yekəpərin sifətini güclə seçirdim. Hiss elədim, qaşları düyünləndi, di gəl, özünü o 
yerə qoymayıb istehza ilə gülümsədi.  
- Noldu sənə?  
- Nə?!  
- Niyə titrəyirsən?  
Ay əclaf, qorxduğum gözündən qaçmamışdı.  
- Soyuqdandı.  
- Pis oğlana oxşamırsan...  
- Hm... Yaxşı, sağollaşaq, gecdi.  
- Hara? İstəyirsən, düşək bir araq içək. Hava soyuq, gecə uzun, yuxu da ki, ... belə... 
- Yox, qalsın başqa vaxta.  
- Aha, başqa vaxta... qalsın başqa vaxta. - O, dodağının altında mızıldandı. Siqaretin ikincisini 
yandırdı. - Heç soruşmursan, kiməm, nəçiyəm.  
- Lazım deyil, əsas odur ki, tanış olduq. - Həmin gün ötkəm-ötkəm danışığımı sonralar 
xatırlayanda üşənirdim.  
- Hərdən yolum bu yataqxanaya düşür. Elə-belə, gəzirəm özüm üçün.  
- ...  
- Di yaxşı, görürəm, tələsirsən. Get! Hə-hə, bir çətinliyin varsa, de! Puldan-paradan...  
- Yoo-ox, yox... - Kəkələdim.  
Ondan yaxa qurtardığıma sevinirdim. Özümü bu dəqiqə içəri atıb, yorğanın altında küçük kimi 
büzüşmək istəyirdim. Onsuz da gözümə yuxu getməyəcəkdi, bu heyvərənin kabus kimi qorxunc 
siması məni Allah bilir, neçə-neçə gecələr üşəndirəcəkdi. Qapını açhaaçda dəhlizin o başından 
qart səsi eşidildi.  
- Rəcəb...  
İlahi! Aa-a-adımı har-da-dan bilir, görəsən?  
Bayaqdan özümü təsəlliyə tuturam: yox, ola bilməz məni addım-addım izləsinlər, rəddimi 
güdsünlər. Heykəl kimi yerimdə quruyub qalmışdım. Ehmal addım səsləri eşidildi, mənə sarı 
yaxınlaşdı.  
- Binanın zirzəmisindəki daşların altına baxarsan, bəri başa... Bir torba var, götürərsən. Yaxşı?  
Tapança!!! Tfu! Hər şey bitdi, vəssalam! Bitdi, bitdi! Elə bil, ürəyimi dartıb boğazımdan 
çıxardılar. Dizlərim əsim-əsim əsirdi.  
Başımı birtəhər çevirib, yekəpərə sarı dəhşətlə baxdım.  
- Amma indi götürmə, sabah tezdən düşərsən, gözdən uzaq olsun.  
O, yüngülcə gülümsədi, mənə göz vurdu və yarıqaranlıq foyedə itəndə pilləkənlərdən eşidilən 
addım səslərinin hər biri başıma endirilən daş baltasının zərbəsindən betəriydi. Görəsən, 
tapançanın yerini hardan bilirdi? Bəlkə, bəlkə heç bu məsələ deyildi? Nə qədər uzaqlaşmamışdı, 
gedib yolundan saxlayım ki, onsuz da kim olduğunu bilirəm; məni nigaran qoyma, hər şeyi aç 
danış: niyə gəlibsən, istədiyin nədir, tapançanı harda gizlətmisən? Danış, danış ki, içimi alan 
dəhşət xofundan yaxamı qurtarım.  
Bu dəqiqə pilləkənlərə cumub aşağı şığımağa hazır idim. Bircə addım atmağa özümdə cəsarət 
tapa bilsəydim. Otağa keçib qapının ağzında çökdüm, yumaq kimi büzüşmüşdüm. Aradan nə 
qədər keçdi bilmədim, qapını açıb özümü pilləkənlərə vurdum. Yataqxananın kəsif yemək, yuxu 
qoxusundan mədəm bulandı, az qaldı öyüyəm. İki mərtəbə düşüb ayaq saxladım. Bəlkə lazım 
deyil, getməyim?! Bir də ayıldım, birinci mərtəbədəyəm, komendant şirin-şirin yatırdı. Qapını 
ehmalca açıb bayıra çıxdım. Külək yeri-göyü dağıdırdı. Ətrafı dinşədim, sakitlikdi. Demək, 
gedib. Əvvəl istədim, özümü zirzəmiyə vurub, tapançanı yoxlayam. Ağlıma gəldi ki, birdən o 
əclaf getməz, zirzəmidə oturub yolumu gözləyər. Yuxarı qalxıb pal-paltarlı yorğanın altında 
büzüşdüm. İlan vuran yatdı, mənim gözümü çimir almadı. Fikrimi min yerə azdırdım: uşaq vaxtı 
qonşunun toyuğunu öldürmüşdüm. Anamın qapazları, üz-gözümü şapartlaması gözümün 
qabağına gəldi. Sonra Ümidlə Aynişanın əhvalatını xatırladım, Humayı xəyalımda öpüb-
oxşadım, yüzəcən saydım, dodağımın altında mızıldandım, yo-ox ey, qardaş, alınmır, bu qorxu 
içimi oyum-oyum oyur. Təpəm tüstülənir bu saat, yorğanı üstümdən atıb şəstlə, kişiyana ayağa 
qalxdım. Döşəmə cırıldadı, siçanlar civildəşdi, Ənvər yuxulu-yuxulu, şərəfsizcəsinə 
donquldandı:  
- Ə, oğraş, yat də! İt kimi nə sülənirsən, öl də!  
Kirimişcə dayandım. Bu saat vəziyyətdən çıxmağın ən yaxşı yolu peysərə atıb mumlamaqdır. 
Ənvərin xorultusu eşidiləndə ehmalca qapıdan çıxıb özümü tualetə verdim. Guya bu 
murdarxanaya təpilməklə qırıq unitazlar, lüləyi ərimiş yesir aftafalar başıma ağıl qoyacaqdılar? 
Elə tualetdəcə əl-üzümə su vurdum, özümü toparlayıb zirzəmiyə - tapançadan ötrü düşməyi 
qətiləşdirdim.  
Çöl-bayırda ins-cins gözə dəymirdi. Gödəkcəmə bürünüb qıvraq addımlarla zirzəmiyə səmt 
aldım. Bu xaraba zirzəmi nağıllarda əjdahaların məskən saldığı qorxulu mağaraları xatırladırdı. 
Ətrafı bir də gözdən keçirdim, dekabrın bu qurd ulayan çağında kimin nə iti azmışdı bayırda? 
İşığı yandırıb hürkə-hürkə içəri girdim. Ürəyimdə min yol, milyon kərə Allaha yalvarmışdım ki, 
bircə məni tapança ilə sınağa çəkməsin. Qırın-qırtı daşların altında gizlətdiyim torbanı yerində 
görsəm, elə bil, on il qabağa düşərəm. Tezcənə işığı söndürdüm, çox da çöl-bayırdan əl-ayaq 
kəsilmişdi, şəhərin döyənək küçələrinə etibar etmək olmaz, bir də gördün, küçədə qalmış idbar 
fahişə, ucuzxanalarda gödənini doldurmuş kefli şair hardansa peyda olub burnunun altında bitdi; 
indi gəl, bir-birinə tən gələn bu süləngəc məxluqlardan yaxa qurtar. Zirzəminin dərinliyinə doğru 
bir-iki addım atmışdım ki, elə bil kürəyimdə kiminsə hənirini duydum. Bədənimdən gizilti keçdi, 
tüklərim biz-biz oldu. İşığı yandırıb içərini bir də yaxşı-yaxşı gözdən keçirmək, arxayın düşmək 
üçün özümdə cəsarət tapa bilmirdim. Ağlıma bircə o gəldi ki, bu dəqiqə başıma nəsə dəyəcək, 
səntirləyib huşdan gedəcəm. Udqunub kirimişcə dayandım. Yox, deyəsən sakitlikdir, xoflanmağa 
dəyməz. Özümü toxtaq tutub, iki addım da irəlilədim. Yekəpərin ayrılanda dediyi sözləri 
xatırladım: “Binanın zirzəmisindəki daşların altına baxarsan, bəri başa... Bir torba var, 
götürərsən. Yaxşı?” Bəlkə, o əclafın tapançadan-filandan xəbəri yoxdur, öz-özümdən üşənib, 
ağlıma min cür şey gətirirəm? Yox, bu... bu dəfə xışıltı, dalınca yenə hənirti-hərəkət səsi aldı 
qulağım. Qəfildən dəli kimi geri çevrildim, “kimsən, kim...sən səsini çıxa-rr!” demək istəyirdim 
ki, yerə tökülən su şırıltısının səsini eşitdim. Ardınca üz-gözümə su çiləndi, özümdən ixtiyarsız 
bağırdım:  
- Kimsəəə-nnn? - Qorxudan ağlımı itirmişdim.  
- Bilirdim, gələcəksən...  
Nə yaxşı həmin vaxt bağrımın başı yarılmamışdı. Ölüb eləcə zirzəmidə qalacaqdım. İşığı 
yekəpərin qart səsi eşidilən səmtə tutdum: küncdə arxayınca oturub yarım litrlik butulkanı 
ovucları arasında oynadırdı.  
- Qorxdun?  
- ... 
- Yaxşı-yaxşı, özünə gəl! Səninlə yüngülvarı zarafat eləmək istədim, deyəsən, yaxşı düşmədi. Nə 
yaxşı belə tez gəldin?  
- ...  
- Noldu, dilin tutuldu? - Bir az hikkəli xəbər aldı.  
 
Sonralar yaxasından yapışıb onu vurmaq istədiyimi xatırlayanda, öz-özümə gülməyim tuturdu. 
Tez-tez “alçaq, alçaq, öldürərəm səni” deməyim uşaq sadəlövhlüyündən başqa bir şey deyildi. 
Yalandan goplamaq nəyə lazımdır, bu heyvərə istəsəydi, məni ayağının altında salıb 
qabırğalarımı sındırar, şalvarımın balağından yapışıb nahamar zirzəmidə ora-bura sürüyərdi. 
Ancaq aram-aram, sakit səslə məni başa saldı ki, bəlkə zarafatım yerinə düşməyib, əgər 
belədirsə, üzr istəyir. Qollarım boşaldı, bir-birinə sıxılan dişlərimin kilidi açıldı.  
- Vaxtım azdır, söhbət etməliyik, - dilinə şirinlik qatdı. - Çox vacibdir!  
Hərəmiz kələ-kötür daşlardan birini altımıza çəkib oturduq. O, siqaret çıxarıb yandırdı. 
- Nə vaxta qədər Leylanın yanında olacaqsan? - Söhbətə girişsiz-filansız, birbaşa başladı. Onsuz 
buna ehtiyac da yoxuydu.  
- Bundan niyə narahatsan?  
- Rəcəb, qulaq as, bilirsən ki, mən bura özbaşına gəlməmişəm. Demək istəyirəm, hər şeydən 
xəbərin var.  
- Var!  
- Düzünü bilmək istəyirsənsə, mən Klaranın bu hikkəsini başa düşmürəm, daha doğrusu..., - 
Siqaretdən dərin bir qullab alıb nəsə fikirləşdi. - Bilirsən, Onun Leylaya olan bu intiqam hissinin 
mənasızlığı məni heyrətə gətirib. Axı, bu həngamə, səs-küy nəyə lazımdır?  
- Konsert...  
- Yox-yox, nə bilim, məncə, konsert-filan boş şeydir.  
- Leylanın anasını Klara yandırtdırıb?  
- Hə, onu demək istəyirdim axı...  
- Leylanın anasını o öldürtdürüb?  
- Səncə, bunu məndən soruşmağa ehtiyac var?  
- Sən qorxmursan ki, mən elə günü sabah bu görüşümüzü olduğu kimi yazdım?  
- Əlindən heç nə gəlməyəcək, sənə dəli kimi baxacaqlar.  
- Amma...  
- Rəcəb, sənə dost kimi deyirəm: onun yanından uzaqlaşmasan, sənə çətin olacaq. O qəhbənin 
başını burax, qoy rədd olsun! Səni də başa düşmürəm, nəyinə lazımdır axı onu müdafiə etmək, 
bundan nə qazanacaqsan? Onun indiyə qədər hansı əməllərdən çıxdığını bilsən, tüpürərsən 
üzünə. Başa düş, bu inadkarlıq sənə heç nə verməyəcək. Yalançı qəhrəmanlıq sənə çox baha başa 
gələ bilər. Bu xəbərdarlığı etmək mənim işimdir. Dediklərimi eşitsən, kənarda dayansan, bütün 
işlərin yağ kimi gedəcək, bil! Bircə xahişimiz olacaq, əvvəlki yazını təkzib etmək, vəssalam! Hə, 
bir də ssenari hazırlayarıq ki, Leyla uşaq evlərindən qız satmağı haqqında hər şeyi guya sənə 
etiraf edib. Narahat olma, o belə şeyləri onsuz da edib, sadəcə, işimizi bu cür qurmalıyıq. Hələ 
başqa məsələlər də var! Bilmirəm, bəlkə o uşaq evləri məsələsini sənə danışıb, hər halda, sabah 
bu haqda söhbət edərik. Yox, belə davam etsə... sənə pis bir sürpriz hazırlanıb. Dediklərimdən 
nəticə çıxarsan, sabah onda zəng vur, görüşək... Maşınla aran necədir?  
- ...  
- Üstündə pul da olacaq, narahat olma! - Güldü. 
Yekəpəri başımdan etmək üçün özümü yola gələn kimi göstərdim. O gedəndən sonra başa 
düşdüm: “daşların altındakı torba” məni zirzəmiyə düşürmək üçün lazımmış. Tapançanı yoxlayıb 
arxayın düşdüm, otağa qalxanda yerin içində başımı əllərimin arasına alıb oturdum. Birdən 
onların sözünü yerə salsaydım, görəsən, mənə sürprizləri nə olacaqdı?! Elə hey fikirləşirdim: 
bəlkə düz deyirlər, Leylanın yanında nə itim azıb, axı? Təkrar bayıra çıxdım, foyedə ora-bura 
vurnuxdum, sonra pallı-paltarlı yorğanın altına girdim, yerimdə qurcuxdum, köks ötürdüm. 
Deməli, Leylanın mənə etdiyi iyrənc etiraflardan hər kəsin xəbəri varmış. Dayan, dayan, demək 
onlar istəyirlər ki, öz ssenarilərində mənə əclaf, anasının əmcəyini kəsən qeyrətsiz obraz 
versinlər hə?! Demək, onlar istəyirlər ki, məni sındırıb yolumdan azdırmaq bir yana, hələ üstəlik, 
tüpürdüyümü də yalatdırsınlar?! Bəlkə, bəlkə bu... bu daha yaxşıdır?! Bu ölkədə salamat baş 
saxlamaq ən ağlabatanı deyilmi?!  
 
* * *  
 
Fikrimi dağıtmaqdan ötrü üç gün dəli kimi içdim. Telefon zənglərinə cavab vermirdim, gecədən-
gecəyə yataqxananın pilləkənlərini qalxıb əvvəl tualetdə qusur, içimi-içalatımı boşaldıb yorğan-
döşəyə baş atırdım. Tanımadığım nömrələrdən gələn zənglərin o başında bir nəfər dayanırdı: 
yekəpər! Qorxurdum, üşənirdim onun zənglərindən. Cavab versəydim, amiranə, hədələyici səslə 
bircə suala cavab istəyəcəkdi: “nə fikirləşdin?”.  
O günlərdə heç nə fikirləşmirdim, düşüncəmi salıb itirmişdim, bircə özümü təsəlliyə tutub 
inandırmağa çalışırdım ki, hər axşamın bir sabahı olur! Həmin günlərin birində bacımın 
hönkürtüsü telefonda içimə od saldı, əlim-qolum qırılıb yanıma düşdü. Sonra Humay yığdı, 
sonra Ənvərin, Orxanın xırıltılı səsindən canım üşüdü, gözüm doldu. Sonra yad bir nömrədən 
sms aldım: “indi ağlın başına gələr”. Səhəri qəzetlər yazdı, xəbər saytları sevincək düşdülər: 
jurnalistin məşhur müğənni ilə gizli görüntüsü yayıldı. Havalanmışdım! Canımı qoymağa yer 
tapmırdım! Əslində, bu təhlükəni gözləyirdim, hazır olmalıydım, amma rüsvayçılığı toxtaq 
qarşılamaq arsız adamların işidir! Humayın, bacımın hönkürtüsü indi də qulaqlarımdan 
çəkilməyib. Əsmərdən bir xəbər tutsaydım, görəsən, halı necəydi?  
“Lider” televiziyasında yayınlanan, sonra xüsusi yaradılan sayta yerləşdirilən həmin kadra 
ölkədə baxmayan qalmadı. Tenor səslə məni düşmən kimi qələmə verən adamın bir cümləsini 
uzun zaman xatirimdən çıxara bilmədim: “İllər boyu əxlaqsızlıq təbliğ edən müğənni və bu cür 
üzdəniraq adamın bəh-bəhlə müdafiəsinə qalxan dırnaqarası jurnalist gərək çoxdan başa düşəydi 
ki, onların tərbiyəsizliyi gec-tez xalqın qəzəbinə tuş gələcək, ləyaqətsizliklərini ört-basdır etmək 
xam xəyaldan başqa bir şey olmayacaqdı”. 
O kədərli günlərdə atamın səhhəti pisləşdi, bacım yenə telefonda hönkürdü, içimə od saldı. Elə 
bil hamının, hər kəsin yanında gözükölgəliydim. Xəcalət hissi adamların üzündən, küçələrdən, 
səkilərdən, işıqfor dirəyindən, körpələrin təbəssümündən arsız-arsız dişini ağardıb içimi qurd 
kimi yeyirdi. İndi yəqin mənə görə utanc yaşayan qohumların, tanış-bilişin yanında kədərli-
kədərli köks ötürüb udqunurdular.  
Həmin günlər dərdimi ovutmaq üçün araq almağa pulum da qalmamışdı. 53 nömrəli orta 
məktəblə üzbəüz marketdən bir şüşə araq çırpışdırdığımı yaxşı xatırlayıram. Səhər ayılanda bu 
murdar əməldən iliyiməcən utandım, amma bilirsinizmi, o günlərdə yalqızlığı, uğursuzluğu, 
talesizliyi unutduran bu zəhərli mayedən sarı, iraq olsun, bəlkə adam da öldürərdim. Təki 
beynim dumanlansın, bir küncə çəkilib için-için ağlamaq üçün qəlbimin kövrək simini tərpədən 
səbəb olsun! Kədərli dekabr axşamları sərxoş olub Bakının külək dolaşan tin-dalanlarını veyil-
veyil sülənməkdən savayı əlacmı vardı?! Yoxdu, yoxdu, yoxdu!!! Görüşünə getməyə utandığım 
üzüxəcalətli, naxoş atam üçün ağlayırdım!  
Borclu qalmalıydımmı? İslanmışın yağışdan nə qorxusu, maestronun Leylanı döydüyü səhnəni 
hansı gün üçün qoruyub saxlayırdım?! Birbaşa internet kluba yollanıb videonu “youtube”a 
yerləşdirdim. Öldü var, döndü yoxdur: içi Vüqar qarışıq, bu əclafların cavabını verməliydim. 
Videonun linkini xəbər saytlarının, qəzetlərin elektron ünvanına göndərdim. Qəribədir, çox 
qəribə: iki sayt, bir qəzet ürəkli çıxıb videonu səhifəyə çıxardılar. Bunun səs-küyü yaman qalxdı! 
Mat-məəttəl qalmazdımmı?! Hədə zəngləri gəlmədi, yalan-doğru, yazdılar ki, Vüqar gözdən-
könüldən uzaq bir yerə çəkilib, ilim-ilim itib. Bəlkə xanım Klaranın işləri yaş idi, quyruğu qapı 
arasında qalmışdı? Başqa cür ola bilməzdi! Yəni bu cüvəllağı redaktorlar havadan iy 
çəkmişdilər?  
 
* * *  
 
Dekabrın axırında qar yağdı. Havada uçuşan ulduz dənələr qəlbimi yerindən oynadırdı, hara 
baxırdımsa, Əsməri görürdüm, hər şey Əsməri xatırladırdı: aydın səma, torpaq, qar tutan 
budaqlar, ağaran yollar, şən uşaqlar... Dözmədim, Musiqi Akademiyasının qarşısına gedib 
Əsmərlə görüşmək, söhbət etmək üçün onu dilə tutmalıydım. Əslində, video ekrana yol tapandan 
sonra, çox güman ki, Əsmər üzümə baxmayacaq, yenə mənim əsəblərimlə oynayacaqdı. Amma 
nəyin bahasına olur-olsun, üzümə üz bağlayıb, onu qarşımda oturtmalı, hər şeyi başa 
salmalıydım. Başa salmalıydım ki, sənsiz çox çətindir, it balası, çox çətin!!!  
Sevincə zəng vurub ordan-burdan hüdülədim. Özümü elə aparırdım ki, guya ölkədə rüsvay olan, 
hamının tənəli baxışlarına, iynəli sözlərinə tuş olan başqasıydı. Kişiyana danışsaq, niyə rüsvay 
oluram ki, ağlım olsa, bunu heç vecimə də almaram. Qadının döşünü əmmək nə vaxtdan ayıb 
sayılıb?! Sevimli qadını olan kişilərin hər gecəki işi bu deyildimi?! Fərqimiz bu qədər sadədir: 
mən subayam, üstəgəl, Yanıq Kərəmlikdən əziyyət çəkirəm; bu bir, ikincisi də, bəxtim 
gətirməyib, qəzəbə tuş olmuşam, vəssalam! Ona görə də, belə axmaq şeyləri dərd eləmək 
ağılsızlıqdır.  
Sevincin dilindən qopartdığım bircə cümlə oldu: bu gün Konservatoriyada qış konserti var, 
tədbirdən sonra Novxanıda qonaqlıq olacaq! Saçıma-başıma düzən verdim, üst-başıma əl-
gəzdirib Əsməri görməyə tələsdim. Öz aramızda qalsın, canımın xofunu-hürküsünü hələ də ata 
bilmirəm, yolboyu elə bilirəm, bu dəqiqə kimsə qabağımı kəsib bağırsaqlarımı çölə tökəcək.  
Yola düşməzdən qabaq yaxşıca keflənmişdim, bu lənətə gəlmiş qorxu gödənimə tökdüyüm 
arağın işiydi. Sazaq dekabr axşamı Konservatoriyanın həndəvərində vurnuxmaqdan boğaza 
yığılıb özümü içəri atdım. Əsmər!!! Əlində çiçək dəstəsi, gözlərində bəxtəvər ifadə!!! Bir 
oğlanla şirin-şirin danışıb gülürdü. Bizimki lap bayağı sevgi hekayələrinə çəkilən filmlərə 
bənzəyirdi. Öz-özümdən utandım, yerə girdim. Adətən, dütdülü rejissorlar belə yerdə məğmun 
qəhrəmana bir bənd sentimental şeir oxudur, sonra tələb edir ki, üç dəfə udqun, dərindən köks 
ötür, gözlərin dolsun, məhəbbət tanrısına şikayət et, baxışlarından çarəsizlik ələnsin... (hərdən 
mən də bu cür sentimental debillik xəstəliyinə tutulub çərənləyirəm; məsələn, çiçəkli pəncərə, o 
illərin pak sevgisi, tez-tez lirik ricətlər, yekə-uzundraz duyğulu cümlələr...) Bağışlayın, mən öz 
filmimi özüm çəkməyi lap yaxşı bacarıram: ürəyimdən keçən tək arzu o manıs gədəni yerə yıxıb 
başına işəməkdi, vəssalam!  
Məni görəndə Əsmərin yanağı allandı. Yanındakı hələ də dişini ağardıb sırtıq-sırtıq danışır, 
yanlarından ora-bura keçən tanışları nəzakətlə salamlayırdılar. Hiss elədim ki, Əsmər mənə acıq 
verməkdən ötrü daha vəcdlə cilvələnir, dil-dil ötüb hüdüləyib tökürdü. Bircə o qalmışdı ki, 
nərmənazik, şüvərək oğlanın qoluna girib mənə yaxınlaşa və: 
- Sizi tanış etməkdən çox məmnunam: sevgilimdi - deyib, bəxtəvər-bəxtəvər gülümsəyə.  
Bu səhnəni uzun-uzadı çərənləmək niyyətindən uzağam. Çox da həyasızcasına hər şeyi zarafata 
salıram, ancaq içimdə sərxoşluğun gətirdiyi vəhşi bir qəzəb qaynayır, bu dəqiqəyə partlamağa, 
didib-dağıtmağa hazıram. Bayıra çıxıb siqaret alışdırdım. Qış gecəsi düşür, quşbaşı qar yağırdı. 
Yarım saat sonra içəridəki adamlar ikibir-üçbir qoşalaşıb çıxanda qaranlıq bir yerə çəkilib 
hamını bir-bir incələməyə başladım. Yenə bir yerdəydilər, qapının ağzına çıxanda bir anlıq ayaq 
saxladılar, qarın yağmağı deyəsən, hisslərini alovlandırmışdı. Bu dəfə lap ağ oldu: şüvərək gədə 
Əsmərin qolundan tutdu, bir az da keçsəydi... bir az da keçsəydi, bəlkə qolunu çiyninə 
salacaqdı?! Nə hisslər keçirdiyimi bir Allah bilirdi. Dəstələnib taksi saxladılar, hay-küylə 
oturdular, maşınlar yola düzələndə əsəbdən özümə yer tapa bilmirdim. Yolu keçib taksilərdən 
birini də mən əylədim, oturar-oturmaz gədənin getdiyi taksinin arxasınca sürməyi tapşırdım. 
Sürücü bir az çəkindi, məni sorğu-suala tutdu, amma onu arxayın saldım ki, bir yerdəyik, guya 
qonaqlığa gedirik. Beynimdə bayaqdan bəri qətiləşmiş fikri dilimin altında tez-tez 
təkrarlayırdım: onu təpikləyəcəkdim! 
Yolda Əsmərgilin oturduğu taksi gözdən itdi. Ora-bura qurcalanmağımı, tez-tez qabağa boylanıb 
döyükməyimi görəndə sürücü donquldandı ki, yolu tanıyır, narahat olmayım.  
- Sür onun dalınca! - Səsimi qaldırdım.  
- Qar yağır, yol sürüşkəndir, bir iş çıxar...  
- Dedim o maşına çat! Sür, o maşının arxasınca getməliyik.  
- Sən nə eləmək istəyirsən, qardaş?!  
- Sual vermə, sürr!!! - Onun yaxasından yapışdım. Biz Binəqədini keçib Mehdiabada gedən dörd 
yol ayrıcındaydıq. Sürücü elə bil qəsdən sürəti get-gedə azaldırdı. Əsmərgilin taksisi qabaqdakı 
döngəni çoxdan keçmişdilər. İndi yəqin Novxanı yolundaydılar. 
- Sür şərəfsiz, tez ol, tələsss!!! - Bir əlimlə onun yaxasından yapışdım, maşın yolun ortasında 
oynadı, arxadan gələn yük maşını xəbərdarlıq olaraq işıqlarını yandırıb-söndürdü, siqnalladı. 
Qəzəblənmiş sürücü Binəqədi mal-heyvan bazarının yanında maşını saxlayıb üstümə kükrədi:  
- Düş aşağı əə, düş, düş! Cəhənnəm ol maşından!  
İkiəlli onun yaxasından yapışıb silkələyəndə, o da borclu qalmadı. Maşının içində süpürləşməyə 
başladıq. Xatırlayıram ki, o əclaf mənim əngimə birini ilişdirməyi də bacardı. Əvəzində tutarlı 
bir kəllə yedi, di gəl, boynuma alıram: bir az keçsəydi, məni əzəcəkdi, bir-iki zərbə də yesəydim, 
üz-gözüm göyərəcəkdi. Birdən ayıldım: polis... Polis patrul maşınlarından biri böyürdən çıxsaydı 
ikimizi də maşına oturdub qoduqluğa apara bilərdi. Bu, mənim axırım deməkdi. Bu, mənim 
həyatımın qürub çağı olardı: əl-ayağını uzat, öl, zavallı taleyinlə barış! Qəfildən elə bil çiynimə 
ildırım düşdü, əlim-ayağım boşaldı, tez burdan uzaqlaşmalıydım. Sürücü qapını çırpıb düşdü. 
Deyəsən, fikri məni döyməkdi. Üstümə hücum çəkəndə əl-ayağımı sallayıb lal-dinməz üzünə 
baxdım, yumruğunu qaldırmağı ilə donquldana-donquldana aşağı salmağı çox çəkmədi. Pəsdən 
dilləndim:  
- Polis...  
Deyəsən, bu axmağın da gözünü mənim kimi qəzəb örtmüşdü. Polis sözünü eşidər-eşitməz 
gözləri dörd oldu, qorxaq nəzərlərlə ətrafı süzdü. Sakitliyin olmasından arxayın düşüb üstümə bir 
də kükrədi, amma, görünür, polisin xofu canına hopmuşdu, heç nədən bu qış gecəsi zibilə 
düşmək istəmirdi. Maşına oturub donquldana-donquldana uzaqlaşdı.  
Yolun ortasında uzun-uzadı dayanıb hara gedəcəyimi, nə edəcəyimi bilmədim. Nədənsə mənə 
elə gəlirdi, Əsməri başqa əllərə vermişdim, özgəsinin yatağına girməyinə göz yummuşdum. 
Tfu!!! Gözlərim doldu, içimdə qəzəb qığılcımları oynaşdı. Bilmirdim hara gedim: irəlimi, 
gerimi?! Tutalım, irəli getdim, Novxanıda hansı evdə qonaqlıqda olduqlarını hardan biləcəkdim? 
(Axmaqlar, bu havada da bağ evinə gedərlər?!)Yaddaşımı qurdalayanda xatırladım ki, bir dəfə 
Əsmər mənə bu haqda danışmışdı. Hansısa iş yoldaşının bağ eviydi, yanacaqdoldurma 
məntəqəsindən içəri burulanda yolun solundakı evlərdən birində olmalıydılar. On beş dəqiqəyə 
yaxın yolun kənarında dayanıb maşın gözlədim. Yalnız indi fikir verdim: Binəqədiyə sarı uzanan 
yolun kənarında dayanan maşının zəif işıqları közərirdi. Şübhələndim. Nə bilim, bəlkə hər 
şeydən şübhələnmək məndə artıq xəstəlik halını alıb, naxoşlamışam?! Amma nədənsə fəhmim 
mənə deyirdi, təhlükə var, təhlükə... Külək vıyıldayır, qarı üz-gözümə çırpırdı. Əllərimi cibimə 
dürtüb Novaxanıya sarı üz qoydum. Bu, yerimək yox, yortmaq idi, yorğalamaq idi. Bədənimin 
üşütməsini keçirmək üçün qaçmaq lazım idi. Yolu burulub xeyli gedəndən sonra bu havada 
upuzun yolu necə gedəcəyimin vəhşəti canımı bürüdü. Tfu, bu nədir, işıqları közərən maşın da 
indicə yerindən tərpəndi, yola çıxıb yavaş-yavaş irəlilədi. Yaxınlıqda kimsəsiz tikili vardı, gərək 
ki, yayda rayonlardan qarpız-yemiş gətirib yol kənarında satan adamlar günəşin istisindən 
qorunmaq üçün bu tikilidə daldalanırdılar. Ağlımdan keçdi, gözdən yayınıb tikintidə gizlənə 
bilərdim. Bir-iki addım atmışdım, fikrimdən daşındım. Niyə, nəyə görə, nədən yana?! Bu 
qorxaqlığa görə məndən daha çox şübhələnə bilərdilər. Külək qılınc kimi kəsirdi, canımı dişimə 
sıxıb addımlarımı sürətləndirdim. Ən yaxşısı qaçmaq idi: həm canım isinər, həm də ölməyib 
mənzil başına çata bilsəydim, yolu ayaqdan salardım. Qarşıdan gur işıq göründü, istədim yolu 
keçib əl edəm ki, məni də şəhərin bir yerində düşür, yoxsa bu kimsəsiz yerdə ölüb-itərəm. Qərar 
qəbul edə bilməmək ömrü boyu şikəst gəzməkdən daha dəhşətlidir. Bir tərəfdən də, Əsmərə yad 
nəzərlərin dikildiyini bilib, bunu kişiliyimə, qüruruma sığışdıra bilmirdim. Qısqanclıq, əsəb, 
qəzəb içimi yeyirdi. Yük maşını gurultuyla yanımdan keçdi. Ehtiyatla, gözucu arxaya baxdım: 
hə, o maşın dalımca gəlirdi, harda olsa bu dəqiqə saxlayıb məni aparacaqdılar. Maşının səsini lap 
yaxında eşitdim, ikicə addım atmışdım ki, yanımda bir “Niva” saxladı.  
- Gəl otur...  
İçəridən kiminsə zabitəli səsi eşidildi.  
- Yo-yox sağ ol..ol!  
- Dedim gəl otur ə, tez ol!  
Qabaqda oturan adam bağırdı, sözünü bitirər-bitirməz maşından düşüb yaxamdan yapışdı. 
Qorxudan boğazım qurumuşdu, əl-qol ata-ata nə isə demək istəyəndə boğazımdan zəif xırıltıdan 
savayı heç nə çıxmadı. Pəzəvənglə əlbəyaxa olanda ikinci adam özünü maşından bayıra atdı, 
qoşalaşıb məni yerə yıxdılar. Səsimi içimə yığıb bağırmaq, “kömək edin” demək istəyirdim ki, 
sifətimdən təpik zərbəsi yedim. Özümü itirsəm də, nə yaxşı tez ayıldım. Dal-dalı çəkilib 
yumruğumu sıxdım. Boşuna atdığım yumruqların faydası olmadı, dördü də üstümə tökülüşüb 
maşına basdılar, təpik, yumruq zərbələrindən əvvəl böyrəklərimdən sonra xayamdan sancılar 
başladı. Maşın yerindən tərpənəndə gücümü toplayıb silkindim, özümü bayıra atmağa cəhd 
etsəm də xeyri olmadı. “Niva” sağa burulub üzüyuxarı dırmaşdı. Bu yol gözdən uzaq, könüldən 
iraq yerə aparırdı: kimsəsizliyə...  
 
 
... (ardı: bax, jurnalın ötən sayının 61-64-cü səhifələrinə) 
 
... İçəridə çaxnaşma düşdü. Ardınca qapı açılar-açılmaz artırmada qaraltı göründü. Deyəsən, 
əlində nə isə tutmuşdu, əvvəl həndəvəri diqqətlə gözdən keçirib ehtiyatla irəlilədi. Sonra 
ətrafdakı sakitlikdən arxayın düşüb, addımlarını yeyinlətdi.  
- Kimsən!!!  
Cavab verməyə halım yox idi, eləcə boğuq-boğuq xırıldadım. Ayağının altında qar xırçıltısı 
kəsiləndə elə bildim, yaxınlaşmağa ürək eləmir. Birtəhər seçdim: yaşlı kişiydi.  
- Kimsən, nə istəyirsən?!  
Özümü toparlayıb birtəhər ayağa qalxmaq istədim. Bir dəfə, iki dəfə... Bacarmadım, dizlərimdə 
taqət qalmamışdı.  
- Oğruya oxşamır, kimsə nabələddi... - Kişi arxaya qanrıldı. Görünür, qapının ağzında dayanan 
adamlara hesabat verirdi. Sonra nə olduğu yadıma gəlmir; bircə, qolumu kişinin boynuna salıb 
iki addım atandan sonra huşumu itirib tir-tap yerə sərildiyimi dumanlı xatırlayıram. Kasıb, 
gününü güclə keçirsə də, o gecə mənə ürək yandıran ailənin xəcalətindən necə çıxacağımı uzun-
uzun həftələr, aylar başımdan çıxara bilmədim. Canımın ağrısı iki gündən sonra çəkildi, gözümə 
işıq gəldi. O iki günü tamam huşsuz qalmamışdım, əlbəttə, başımın üstündə söz-sovlarından 
qorxu-hürkü ələnən adamların danışıqlarını birtəhər xatırlayıram. Tərslikdənmi, ya 
xoşbəxtlikdənmi, bilmirəm, kişinin arvadı da xəstə yatırdı. Bir tərəfdən, onlara yük olmağın 
əzabını çəkirdim, amma bəxtim gətirmişdi ki, arvadı yoluxmağa gələn həkim mənə ürək-dirək 
verir, qorxulu bir şey olmadığına inandırırdı. Arada zəhləmi tökən sualları bir-birinə calayıb 
məni yorsalar da, qəlbigeniş, xeyirxah adamlar idilər. Bu adamlarda günah görmürdüm, 
oturduqları yerdə işə düşməkdən, polis qapısında avara qalmaqdan qorxurdular.  
İkinci gün axşam sağollaşıb onlardan ayrıldım. Açığı, huşsuzluğum ucbatından o astagəl, yastı-
yapalaq kişinin adını tamam unutmuşam, amma xatirimdən çıxmamış deyim ki, sonralar onların 
yaxşılığından artıqlaması ilə çıxdım. Şaxtalı yanvar günlərində sızıldayan sümüklərimin ağrısını 
kəsmək üçün bilmirdim canımı hara qoyum. Yaxşı ki, uşaqlar hərəsi bir tərəfə dağılışmışdılar: 
biri rayonda, o biri köhnə qız tanışının evində kef çəkirdi. Əclafların başını piyləmək asan 
olmadı, amma inandıra bildim: guya içib yazıçının ictimai mövqeyi, ədəbi vicdanı üstündə dava 
salmışam. Ənvər irişib qapıdan çıxhaçıxda nümayişkaranə şəkildə demişdi: ədəbi vicdanına 
nənəm işəsin!  
O əzablı günlərdə bacımın zəngi qanımı bir az da qaraltdı. Atamın vəziyyəti pisləşmişdi, 
dediyinə görə, yeyib-içməyindən də olub, bircə quru nəfəsi gedib-gəlir. Kişi anamın dərdinə tab 
gətirdi, yoxluğuna birtəhər öyrəşmişdi. Lap yaxşı bilirdim: onu mənim dərdim sındırdı. Min-min 
arzuyla, ümidlə oğlunu paytaxta yola salan atanın istəklərinin puç, başının aşağı olmasından 
dəhşətli nə var?! Görən, bu dərdli kişi qohum-qonşu üzünə necə baxır?!  
İki gün sonra hər şeyə - canımın ağrılarına, utanmaq hissinə, qohum-qonşu arasına çıxmağın 
acısına tüpürüb birbaş rayona getdim. Bacım məni bağrına basıb hönkürdü, mən alçaq qardaş 
olduğuma görə onun qarşısında xəcalət çəkdim. Atam bir dəri, bir sümük qalmışdı. Halsız, 
taqətsiz, çəlimsiz əllərini əlimə alıb ona təsəlli verdim. Təngnəfəs olmuşdu, ayaqları elə bil uşaq 
ayağıydı: yer tutmurdu. Hər şey gözlərindən oxunurdu: Məni sən yıxdın, nankor oğul! O gün 
anamın məzarı başına gedib doyunca ağladım. 
Səhəri əmilər, dayılar başıma ağıl qoymaqdan yorulmadılar. Bu əbləh yığını qarğa-quzğun kimi 
üstümə tökülüşmüşdülər. Dayaz ağılları, bayağı nəsihətləri ilə adamı lap iyrəndirirdilər. Hələ 
xalaları, bibiləri demirəm: bu arvad sürüsünün əlindən boğazıma ip keçirməyə hazırıydım. Üç-
dörd gün sonra atam özünə gəldi. Həkimin dediyinə görə, get-gedə hər şey yaxşı olacaq. 
Cibimdə pulum da yox idi ki, iynə-dərmanına köməklik edim. Yoxsulluğun acısı içimi köz-köz 
edirdi.  
Yazmaq, dayanmadan yazmaq istəyirdim o günlərdə. İçimi, ruhumu rahatlaşdırmağın savayı 
yolu yoxuydu. Humaya baş çəkmək üçün ürəyim atlanırdı, amma bu qüssəli ovqatıma Humayın 
kədərli gözlərindəki ağrı-acını qatmaq əhvalımı bir az da korlaya bilərdi. Xəbərsiz getdiyim 
kimi, səssiz-səmirsiz də qayıtdım. Heç kimə bir kəlmə demədim. Bibiheybəti keçəndə, bircə 
bacıma sms yazdım ki: “Qala bilmədim, məni bağışla! Bakıdayam.” 
 
Hər şey yaxşılığa doğru 
 
Fevral, 2011 
 
Pulsuzluqdan kitablarımı satmaq məcburiyyətilə üz-üzəydim. Ürəyim gəlmədi, Narına zəng 
vurub 50 manat borc istədim. Yazmaqdan savayı işim-gücüm yoxuydu. Bir həftə dayanmadan 
yazdım, rahatlaşdım, elə bil ruhuma rahatlıq çökdü. İki dəfə Əsmərin dalınca Musiqi 
Akademiyasına getmək üçün evdən çıxıb, küçələri yalqız-yalavac dolaşıb kor-peşman geri 
qayıtmışam. Bilirsinizmi, o gecəki hadisədən sonra içimdə Əsmərə qarşı ögeylik baş qaldırıb, elə 
bil, əvvəlki məhrəmliyini, müqəddəsliyini, paklığını itirib gözümdə. Görən, o əclaf... o əclaf 
qolunu Əsmərin boynuna dolamışdımı, İlahi?! 
“Rəcəb, hardasan?! Bu gün görüşək.” Leyla sms yazıb. Deməli, Bakıdadır, darıxıb. Hə, darıxıb, 
özü də möhkəmcə! Öz-özlüyümdə xeyli götür qoy-etdim. Görüşümmü?! Nə deyəcəkdi, vacib bir 
sözü varıydı, yoxsa vaxt öldürməkdən yana lazımıydım ona?! Görəsən, etdiklərinə görə 
peşmanıydımı?! Cavabı iki saat gecikdirdim. Çarpayıda uzanıb gözlərimi tavana zilləmişdim. 
Qəfil ayağa qalxıb əynimi dəyişdim, dilimin altında öz-özümə “get, get, get, get!” deyib təkrar 
edirdim. “İndiyəcən hər şeyə dözübsən, axıra qədər tab gətir, səbr elə! Hər qaranlıq gecənin bir 
aydın gündüzü olur. Olur, olur, olur!”  
Vədəsiz-filansız birbaş evinə yollandım. Qapını döydüm, açıb boynuma sarıldı, sakitcə ağladı. 
Əvvəlki Leyladan əsər-əlamət yoxuydu. Onun halını təsəvvür etmək üçün gərək adamın xəstə 
anası evdə diri-diri yansın. Dilini sürüyüb üzr istəməyə hazırlaşanda, əlimi ağzına qapadım, 
pəsdən “hər şey yaxşıdır” dedim. Mehrabdan, Maestrodan danışdı. Yayılmış video haqqında 
kəlmə kəsmədik. Handan-hana dilini sürüdü, dedi, Mehrabın mətbəəsi Türkiyədə iflas olub, 
varını-yoxunu satıb borclarını birtəhər ödəyib. Bir az da ordan-burdan danışandan sonra 
niyyətini açıb-ağartdı:  
- Mehrab məndən pul istədi, dedim, bir şərtlə sənə pul taparam... 
- Nə şərt?!  
- Dedim, Vüqardan intiqamımı al! Onu ayağıma gətirsə, Mehraba pul tapacam.  
- Hardan?  
- ...  
 
“... Ölüb, gəl”  
 
Mart, 2001 
 
Zənnim məni yanılda bilməzdi: ölkədə nə isə baş verirdi. Telefonuma zəng gəldi, baş redaktorun 
adını displeydə oxuyanda gözlərimə inanmadım. Telefon uzun-uzadı zəng çaldı, cavab 
vermədim. Ağlıma min cür fikir gəldi, bir-birini qovan düşüncələr arasında axmaq-avara 
qalmışdım. Beş dəqiqə keçmədi, Nəbi müəllimin adı ekranda peyda oldu, telefon elə bil, 
sevincək olmuşdu. Sakit, bir az da özündənrazı saslə cavab verdim.  
- Rəcəb, bir məsələ var, bu gün görüşək, söhbət etməliyik.  
Dilimi sürüdüm, özümü naza qoydum, bəhanə etdim ki, vacib işlərim var. Nəbi müəllim narazı, 
soyuq danışığımı görüb məsələni açıb-ağartdı:  
- Səni təzədən işə qaytarmaq istəyirik. Baş redaktor belə istəyir.  
On beş dəqiqəyə yaxın söhbət etdik. Elə hey təkid etdi ki, redaksiyaya gəlim görüşək, baş 
redaktorun sözü var, hər şey yaxşı olacaq. Bir az da üstünü vursaydı, razılaşacaqdım, açığı, 
maraq güc gəlmişdi, görən, nə məsələydi?! Amma nə yaxşı getmədim, iyrənmişdim o saqqallı 
əbləhdən. Gün uzunu ora-bura vurnuxdum, siqareti siqaretə calayıb hey düşünürdüm ki, işə 
qaytarılmağımın arxasında nə dayanır?! Zarafat deyildi, məni otağından qovan, işdən 
uzaqlaşdıran adam indi özü minnətçi düşmüşdü. Redaksiyada nələrin baş verdiyini öyrənmək 
üçün Narına zəng vurdum. Zalım balası, elə bil bu dünyanın adamı deyildi, and-aman elədi ki, 
heç nədən xəbərim yoxdu.  
Şaxtalı-sazaqlı qış günləri yaxamızı rahat buraxmışdı. Yaza nə qalıb ki... Bakı səmasında 
gülümsəyən ilıq mart günəşi şəhəri ağuşuna alıb oxşayır, əzizləyirdi. Bir axşam yuxumu 
qarışdım, gün uzunu narahat-nigaran ora-bura yumalandım, axır bəd xəbər gəldi, özünü çox 
gözlətmədi: Rəcəb, İsmayıl dayı ölüb, gəl! Leylanın bir cümləlik sms-i içimi odladı. İsmayıl 
dayı, İsmayıl dayı... Bədbəxt!!! Həmişə ürəyimdə bir ümid işığını sönməyə qoymurdum: əlimə 
pul keçən kimi İsmayıl dayıya təzə əyin-baş alacam, nə qayğısı, ehtiyacı vardısa, hamısını 
ödəyəcəm. Olmadı! Leylanın ağlamaqdan gözləri şişmişdi. İsmayıl kişinin qızları başına-gözünə 
döyüb ağlaşırdılar. Elə bil, daxma bu nurani, xoşrəftar kişidən sonra yetim qalmışdı. Aysel məni 
görcək yanıma gəldi, dizimi qucaqlayıb ağladı. İsmayıl dayının cənazəsini qəbiristanlığa 
götürəndə Leyla:  
- Maşını aparıblar! - dedi. 
- Necə yəni aparıblar?! Kim?!  
- Axşam! Açığı, bilmirəm, yəqin bankın işçiləri... - doluxsundu.  
Beynimdən ildırım sürəti ilə bir fikir keçdi: bəlkə, İsmayıl dayını infarkt edən elə budur?! 
Ürəyimdəkiləri dilimə gətirdim.  
- Kişi həyəcandan canını qoymağa yer tapmırdı. Çox dedim ki, narahat olma, özünü üzmə, harda 
olsa tapılacaq, amma yox... Axşam canı ağrıyırmış, yatıb, heç nədən xəbəri olmayıb. Səhər... - 
Leyla gözünün nəmini qurutdu, - gəlib xəbər verəndə uşaq kimi ağlayırdı. 
Siqaret yandırıb İsmayıl dayı ilə tanışlığımı xatırladım. Qapımı döyüb duz istəməyi, darıxanda 
özümü yanına verib köhnə əyyamlardan olan söhbətlərinə qulaq verməyim, yoxsulluğuna görə 
onun halına acımağım... Hər şey gözümün qabağına gəldi. Qəbiristanlıqdan qayıdanda baş 
redaktorun zəng vurmasını, məni işə qaytarmaq üçün minnətçi düşməsini Leylaya danışdım. 
İnanmadı, dönə-dönə soruşdu ki, bəlkə məni arxayın salmaq, yüngülləşdirmək üçün zarafat 
edirsən?! Axır inandırdım, gözləri doldu, qoluma girdi ki, gedək bizə, hər şeyi ətraflı danış, bu 
nə deməkdi, nə ola bilər?! Həmin gün sərxoş olana qədər içdik, dərdləşdik. Əslində, Leylanı 
sevindirən mənim işə geri çağırılmağım deyildi. Artıq inanmağa başlamışdı ki, Klaranın başının 
üstünü qara buludlar alıb.  
Səhəri qəzetləri, xəbər portallarını oxuyanda gözlərimə inanmadım: Klaranın da, atası general 
“Zevs”in də həbs təhlükəsi ilə üz-üzə qaldığını yazırdılar. Deməli, xəbər saytları da, üzdə özünü 
müstəqil göstərən qəzetlər də onların nəzarətindən çıxmışdılar. Düzdür, bizdə “etibarlı mənbə”yə 
istinad olunan bütün xəbərlər yalan, etibarsız çıxır, amma hər halda, gedişat göstərirdi ki, yuxarı 
eşalonda vaxtilə özünü hər şeydən sığortalamağı bacaran general haqqında məsələ həll 
olunmuşdu. Güman ki, əlverişli vaxt üçün fürsət gəzirdilər. Qəzetlər bir həftə bu mövzudan 
yazdılar, siyasi təhlilçilər şərh verdilər ki, təkcə general və Klara yox, bir neçə başqa məmurların 
da həbsi gözlənilir. Bir-birilə qovhaqovda olan xəbərlərə biri də əlavə olundu: generalın tikinti 
biznesi və pulu əlindən alınıb aldadılan 635 sakin... Bir gündə minə yaxın insan ayağa qalxdı. 
Telekanallar, qəzetlər bəh-bəhlə göstərdilər, yazdılar...  
Bahar bayramına az qalmış Leylanın telefonuna bir nəfər zəng vurub görüşmək istədiyini dedi. 
Ehtiyat edirdi, doğrudan da vəziyyət qəzetlərin yazdığı kimiydisə, qorxurdu gethagetdə Klara 
onu aradan götürtdürüb, gündəmi dəyişdirər, mətbuatın diqqətindən yayınaydı. Leylaya ürək-
dirək verdim, inandırdım ki, hər şey yaxşılığa doğrudur, görüşsən pis olmaz. Gün uzunu ona 
zəng çatmadı, nigaranlıqdan canımı qoymağa yer tapmırdım. Gərək, qoşalaşıb bir yerdə 
gedərdik, onu tək buraxmaqda ağılsızlıq elədim. İnşaatçılar metrosunun həndəvərində 
vurnuxanda Leylayla tanışlığımın, lap dəqiqi, bu günəcən yaşadıqlarımın səbəbkarı olan şəkilləri 
çıxarmaq üçün “Kodak”a tələsdim. Şəkilləri götürüb birbaş yataqxanaya gəldim. Həmin günün 
axşamı Leylanın telefonda eşidilən səsindəki sevinci ifadə etmək çətindir, çox çətindir.  
- Gəl, tez ol! Bu dəqiqə gəl bizə!  
- Bəlkə...  
- Nə bəlkə, dedim dur gəl!  
- Deyəsən hər şey yaxşıdır, hə?!  
- Yaxşıdır, yaxşıdır. Gözləyirəm.  
Evdən çıxanda sms yazdı: “Viski al gətir”. Cibimdə bircə qotur manatım varıydı. Pisikdim, 
yoxsulluğun acısı sinəmi göynətdi. Heç kimə deməyin: Leyla ilə aramız nə qədər açıq, 
münasibətimiz nə qədər isti olsa da, bu zəhrimar pul məsələsində yaman çəkingəniydim. Amma 
utanmaq vaxtı deyildi, yazdım ki: “Cibimdə siçanlar sevişir, əl salsam günaha bataram.JJJ “ 
Deyəsən, bu düşük şairanə etirafdan xoşu gəldi, zəng vurub canıyanar səslə mənə təsəlli verdi, 
üstəlik, təntənəli və ehtiraslı tərzdə darıxdığını dilə gətirdi.  
Qapıdan girər-girməz, atılıb boynumu qucaqladı. Çaş-baş qaldım, üzücü, kədərli günlərdən sonra 
insan fərəh hissinə bu qədərmi susayır?! Süfrə açmışdı, bu vur-çatlasının səbəbini açıb-
ağartmazdan əvvəl ovcuma pul basıb məni viski dalınca göndərdi. Sonra boynuma sarıldı, 
sevindiyindən az qala qol götürüb oynayacaqdı.  
- Bir azdan qonağımız gələcək.  
- Kim?!  
- Klaranın əzab verdiyi, dustağa çevirdiyi adamlardan biri.  
- Harda tanış oldunuz? Yoxsa... yoxsa sənə zəng edən o idi?!  
- Hə, o idi. İndiyə qədər gəlməliydi. Nəsə gecikir.  
Onu sorğu-suala tutmaq istəmədim. Həmin adamın özünü gözləmək ən yaxşısıydı. Təxminən bir 
saata yaxın vaxt keçdi, Leyla ora-bura vurnuxdu, telefona əl apardı, qonağın nömrəsini yığdı. 
Telefona cavab verən yoxuydu, çağırış zənglərini birbəbir saymaq işə yaramadı. Narahat olduq, 
deyəsən, o adam kimdisə, başında bir iş varıydı. Leyla hər şeyi danışdı mənə. Nicat adlı o adam 
Klaranın otellər şəbəkəsinin rəhbəridir. Neçə il əvvəl ailəsini xaricə göndərib, özü var-dövlətini 
götürüb ölkəni tərk etmək istəyəndə, Klaranın yaxın adamları bundan duyuq düşüb, xəbər 
veriblər. Nicata Klaranın əmri ilə 40 gün dəhşətli işgəncələr veriblər, sonralar onu yenidən öz 
işinə qaytarıblar, amma günahının bədəlini ömrü boyu ödəməliymiş: ailəsinin üzünə həsrət qalıb. 
Leylaya deyib, Klaranın özbaşınalıqlarından çox adam boğaza yığılıb, qisas almağa fürsət 
gəzirlər. İllərdir ailə-uşağından uzaq düşən Nicata xəyanətinə görə verilən cəzalar bununla 
bitmirmiş. Leylaya söz verib ki, axşam görüşəndə hər şey haqqında geniş danışacam, indi 
qorxuram, kimsə görüşdüyümüzdən xəbər tutsa, bu dəfə yüz faiz öldürəcəklər. Nicat Leyladan 
ayrılanda ona 50 min manat verib ki, hələlik buna gücüm çatır, bir-iki adam var, onlarla görüşüb 
söhbət edəcəm, çalışacam, sənin gələcək işlərin üçün pul köməkliyi edim. Leylanı arxayın salıb: 
Klara haqqında nə danışılır, nə yazılırsa, hamısı doğrudur.  
Saat birin yarısı Leyla səbrini basa bilmədi, tərsliyinə saldı ki, Nicatın evinə getməliyik. 
Qorxurdum, əgər onun başına bir iş gəlmişdisə, biz də bundan sığortalanmamışdıq. Kimə 
deyirsən, tutduğundan əl çəkmədi, taksi saxlayıb Nərimanova - Nicatın yaşadığı binaya gəldik. 
Leyla mənzilin yerini yadında saxlamışdı. Çin resoranının arxasındakı binanın üçüncü 
mərtəbəsinə qalxdım. Nişan verilən qapının zəngini bir neçə dəfə basdım, qapını döyəclədim, 
açan olmadı. Kor-peşman qayıtdım, taksi bizi evə gətirdi. Leyla yol boyu içini çəkə-çəkə 
ağlayırdı. Saat dördə qədər içdik, siqaret çəkməkdən ödüm ağzıma gəldi, baş gicəllənməsindən 
yaxa qurtarmaq üçün hər şeyimdən keçməyə hazırıydım. Tərslikdən, böyrəklərim, qabırğalarım 
ağrımağa başlamışdı. Döyülməyimin üstündən üç aya yaxın vaxt keçmişdi, amma bu zəhrimar 
ağrı-acı canımı rahat buraxmırdı ki, sahman başla yaşayım. Yatanda pencəyimin cibindəki 
şəkilləri xatırladım. Leylaya verəndə sevindi, köhnə xatirələrə daldı, anası üçün doyunca ağladı.  
O axşamın səhəri saytlarda oxuduğum xəbərdən tüklərim biz-biz oldu: “Novxanı yolunun 
üstündəki çöllükdə on yeddi bıçaq xəsarəti almış kişi meyiti tapılıb. Meyitin üstünə baxış keçirən 
zaman məlum olub ki, A. Nicat R. oğlunun cinsiyyət orqanı kəsilərək ağzına qoyulub. Fakt üzrə 
Binəqədi prokurorluğunda cinayət işi açılıb, istintaq aparılır”.  
Hadisə haqqında Leylaya danışanda ağladı, ümidsizcəsinə bizim də faciəvi aqibətimizdən qorxub 
“bəlkə bu günlərdə evdən bayıra çıxmayaq?” dedi. Əslində, ağlabatan fikir idi. Ən yaxşısı bir 
neçə günlük bu evdən çıxmaq, gözdən-könüldən uzaq bir yerə çəkilib, hadisələrin gedişatını 
izləmək lazım idi. Razılaşdıq.  
Əmlak agentliklərindən birinə zəng vurub Həzi Aslanov metrosunun yaxınlığında iki otaqlı ev 
kirayələdik. İkicə gün keçməmişdi ki... İkicə gün keçməmişdi ki, ölkəni başına götürən xəbərdən 
danışmayan adam qalmadı: Zevs həbs olunmuşdu... Televiziyaların, qəzetlərin, saytların baş 
xəbəri qoluna qandal taxılmış generalın aqibəti haqqındaydı. Bəs Klara?! İkicə ay əvvəl Klara 
haqqında bircə cümlə yazmağa ehtiyat edən qəzetlərin, saytların indi manşet xəbərləri general 
qızı haqqındaydı: “Klara xaricə qaçıb. Hakimiyyət dəhlizindən mətbuata sızan məlumata görə, 
onun həbs olunması hələlik münasib sayılmır. Müxalifət düşərgəsində yaranan aktivlik 
səngiyəndən bir müddət sonra general qızının da zindan həyatı başlayacaq”.  
Həmin günlər Leylanın hansı hisslər keçirdiyini başa salmaq, uzun-uzadı danışmaq məndən ötəri 
çətindir, çox çətindir. Bir gecə möhkəm içib oğlunun, anasının şəkillərini sinəsinə sıxdı, ağladı, 
onu kiritməyə gücüm yetmədi, yetmədi...  
 
 
Ağaclarla, küçələrlə qolboyun...  
 
Aprelin əvvəlləri Sevincin səsi acı bir xəbər gətirdi həyatıma: Əsmər xəstədir, yatır.  
- Dünən zəng vurmuşdum, - Sevinc danışırdı. - bir-iki kəlmə kəsdik. Səndən söz saldım, əvvəlcə 
susdu, sonra ağladı ki,...  
- Hə, nə dedi? Mənim haqqımda nə danışdınız?  
- Bu gün gedək evlərinə.  
- ... - İndi xəcalət hissiylə xatırladığım o gün gəldi gözümün qabağına: Anasının üzümə qapı 
bağladığı, çiynimdə göylərin ağırlığını hiss etdiyim gün...  
- Hər şeyi mənə danışıb. Sən anasında günah görmə.  
- Gəlməyimi özü istəyib?!  
- Rəcəb, uşaqlıq eləmə...  
- ...  
Tələsik paltarımı dəyişib özümü gül mağazasına verdim. O çiçəkli pəncərəyə doğru təkcə mən 
getmirdim; yolları da, ağacları da yanıma almışdım, tələsirdik, hamımız tələsirdik. “Kaş 
restoranda çəkilən o rusvayçı görüntülər olmayaydı”. - yolboyu dodağımın altında vird edirdim, 
öz-özümə pıçıldayırdım. “Baxıblar, baxıblar”, - Aprel günəşi başıma döyür, xəcalət təri 
dabanıma axırdı. Sevinc qabağa düşdü, səs-küyünü başına atdı. Guya yanına salıb gətirdiyi 
oğraş, peyğəmbər zövcəsinin züryəti, törəməsiydi. 
Əsmər... Üz-gözü soluxmuşdu, bir dəri, bir sümükdü. Onun bu halına dözmədim, doluxsundum. 
Sevinc bizi baş-başa qoyub bir bəhanəylə yan otağa keçdi. Uzun-uzun susduq, ağzımıza su aldıq. 
Çiçək bağlamasını yastığının yanına qoydum, yenə lal-dinməz dayandım. Gözlərini tavana 
zilləyib nəsə düşünür, hərdən yüngül-yüngül köks ötürürdü. Özümdə güc tapıb əlini tutdum. 
Aylardır bu əllərə, bu göyərçin əllərə möhtacdım. Dönə-dönə öpdüm, köksümə sıxdım.  
- Sənsiz çox çətindir Əsmər. Barışaq, barışaq... Hər şey yaxşı olacaq.  
Onun dodaqları titrəməyə başladı.  
- Bilirəm, günahların hamısı məndədir. Hər şeyi yazmışdım axı...  
Gözləri dolmuşdu. Bilirdi nə haqqında danışırdım: o məşum görüntü... Üzünü yan tutub içini 
çəkdi.  
 
Zığ qəbiristanlığında fəlakət 
 
Sən adamı səhradakı qarışqa yuvasının  
yanında uzatmalısan, başa düşdün? Onun üzü 
yuxarı olmalıdır, sifətinə bal çəkməlisən. 
Sonra göz qapaqlarını kəsməlisən ki, canı 
çıxınca günəşi görsün. 
Kurt Vonnequt, “Sallaqxana №5 və ya  
uşaqların səlib yürüşü” romanından...  
 
- Bir az ətraflı danış, - Səbrimi basa bilməyib hikkəylə dilləndim.  
- Mehrab mənimlə söhbət edəndən sonra Vüqarın izinə düşübmüş. Gecəyarı iki nəfər tanışı ilə 
maşının qabağını kəsiblər, Zığdakı qəbiristanlığa düşürüb gözdən uzaq bir yerə aparıblar. Zəng 
vurub məni çağıran kimi getdim. Əclafı pis döymüşdülər, dili söz tutmurdu. Mən qəzəbimi 
birtəhər boğdum, başqa yolum yoxuydu. Sakit, bir az da qayğıkeş səslə onu sorğu-suala tutdum. 
Ağzını açan kimi “Bilirəm, məni öldürmək...” - barmağımı dodağıma yaxınlaşdırıb “sus” işarəsi 
verdim. İndiyəcən nə etmişdisə, hamısını boynuna aldı, ağladı, yalvardı.  
Leyla dərindən nəfəs alıb siqaret yandırdı. Qəhərlənmişdi. Biz Həzi Aslanovda kirayələdiyimiz 
evdə söhbət edirdik.  
- Nəyi boynuna aldı?  
- Klara ilə başıma hansı oyunlar açdıqlarını. And içdi ki, guya anamın ölümü haqqında nəsə 
bilmir, bunu Klara edibsə də, dəqiq heç nə deyə bilməz. Amma yalan danışırdı, anamın ölümünə 
Klara baiskardır. And içmişdim ki, onunla işim olmayacaq... axırda danışdıqları məni 
havalandırdı.  
- Nə?  
- Rəcəb...  
- Danış.  
- Ayxanın ölümündə... - Leyla hönkürdü - Ayxanı da Klara...  
Ayağımdan yerə mıxlandım, otaq başıma dolandı.  
- Ayxanın həkimlərinə tapşırıb ki... o uşaq ölməlidir. Deyir, həkimlər uşağın bədəninə tədricən 
ölümə aparan dərman yeridiblər. Təsəvvür edirsən, bu adam öz balasının ölməyinə razı... - Onun 
əli-ayağı əsməyə başladı. Tamam qüvvədən düşmüşdü, rəngi ağappaqdı. - Görürsən mənim 
başıma nələr gətiriblər? Dözə bilmədim, üstünə hücum çəkdim, onu öz əllərimlə boğmaq 
istəyirdim. Uşaqlar təzədən Vüqarı döydülər, deyəsən, bir qolu sınmışdı, yerdə zarıyırdı. 
Qəbiristanlıqda atıb gəldik. Bilmədim, alçağın axırı necə oldu. 
“Yaxşıyam. Hər şeyi başa salmaq vaxtı deyilmi? Əsmər.”  
Sevindiyimdən başımı divara döydüm.  
“Səni inandırmaq üçün özümü aciz bilirəm. Gərək hərf-hərf, cümləbəcümlə inanasan! Sənin 
yazıçın”.  
“Buna da dözərik! ”  
Leyla ümidsizliyin cəngindən yaxa qurtara bilmirdi. İçib sərasər dörd saat onu təsəlliyə tutdum; 
dərdini, qayğısını dağıtmaq üçün ilin dili çıxardım. Tək qalmaq istəyirəm dedi, tək, təkcənə... 
Həmin gün borcunu ödəyib maşını bankdan götürdü. Kredit şöbəsinin müdiri ilə dilləşdi, 
qəzəbindən stolun üstündəki noutbuku müdirin üstünə tolazladı, gurultuya, qışqır-bağıra işçilər 
tökülüşüb gəldilər. Yol boyu kirimədi, elə hey deyirdi ki, İsmayıl dayının ölümünə bu oğraşlar 
bais oldular. Barışa bilmirdi: necə yəni bank maşını özbaşına götürüb aparsın... Dilimə güc verib 
onu yenə təsəlliyə tutdum. Nə yaxşı, hərdən belə şeylər işə yarayır. Xeyli toxtaqlıq tapdı. 
Qorxurdum özünə qəsd edə, niyyətimi gözümdən oxudu. Gözləri xumarlana-xumarlana, bir az 
da fahişə ədasıyla:  
- Qorxma, sənin romanını oxumamış özümə qıymaram. - dedi.  
Ardınca dalğalı, uzun bir gülüş...  
- Ömrü boyu onu yazaram...  
Xoşuna gəldi. Atılıb boynumu qucaqladı. 
- Deyəsən, bacarmadın. 
- On gün sakit bir hücrəyə çəkilsəm, bitirərəm.  
- Həzi Aslanovdakı ev sənin ixtiyarındadır. Məndən nigaran qalma.  
Açarı alıb onu bağrıma basdım. Gecədən xeyli keçmiş yataqxananın zirzəmisindəki tapançanı 
yoxladım. Ürəyimdən keçdi ki, aparıb zibil qablarından birinə atım, başımdan rədd olsun! Elə 
bil, qeybdən bir səs gəldi: əl vurma! Üşənib zirzəmidən çıxdım. Evə çatar-çatmaz telefonu 
söndürüb, dan yeri sökülənəcən klaviaturanın düymələrini döyəclədim. Səhəri dözmədim, 
telefonu yandırar-yandırmaz Leylanın sms-ini aldım: “O alçaq özünü asdı.”  
Bu da Maestronun aqibəti!  
“Bəs Elçindən nə xəbər?” 
“Qaçıb xaricə. Deyəsən, Klaranın yanındadır.”  
“Maestronun adını sinəndən pozdurma. Yadigar saxla!” - Qəlbimə şeytan girdi, Leylanı 
axmaqcasına sancıb telefonu yenidən keçirdim. Yazmaq, yazmaq... Dəli ehtirasla klaviaturanın 
düymələrini döyəcləməkdən həzz almaq nə deməkdir, Tanrım?! Bu, havalanmağa gedən yolun 
başlanğıcı deyilmi?!  
 
Epiloq 
 
Mayın əvvəllərində Əsmər tam sağaldı, işə çıxırdı. Onu hər gün qarşılaya bilməsəm də, vaxt 
tapdıqca zəncirini qırmış it kimi Akademiyanın qarşısına götürülürdüm. Yenə küskündü, hər 
kəlməsindən qəzəb, qısqanclıq tökülürdü. Hər şeyə dözərdim; axı, bizim ulduzumuz 
barışacaqdı... Yoxumu var bilən bu Allah bəndəsindən sarı başım nələr çəkdi, nələrə dözdüm... 
Mənim romanla əlləşən vaxtlarımda Leylanın köhnə biznesmen dostlarından biri peyda olub, öz 
dediyinə görə, yaxşı pul qoparıb ondan. Vüqarın ölüm işi araşdırılanda Mehrabın hesabına 80 
min manat yatırdıb, Türkiyəyə yola salıb. Həmin günlərdə mən romanımı bitirib şad-şalayın 
Bakı küçələrində veyillənir, Leylanın təzə-təzə üzə çıxan dostlarının “halal” pulu ilə yeyib-içir, 
gödənimi doldururdum. Bir roman yazmaq nə olan şeydir, elə bil, göyləri mənə vermişdilər. 
Axmaq ağlımla xəyal qururdum ki, Əsməri qoltuğuma vurub kübar cəmiyyətlərinə gedəndə 
adamlar bu qüdrətli sənətkarın qarşısında təzim edib, təbəssümlərini əsirgəməyəcəklər. Əlbəttə, 
bunlar xam xəyal, daha doğrusu, zarafatdır, amma nədənsə içimə bir ümid dolmuşdu: aylarla 
əziyyətinə qatlaşdığım bu əsər həyatıma uğur bəxş edəcək. Çoxları üçün əlçatmaz olan bir 
qadının, ehtiyac içində çabalayan, min bir əziyyətə qatlaşan zavallı bir oğlanın həyat hekayəti 
hamı üçün maraqlı olmalıydı. Leyla kitabın böyük tirajla nəşr, reklam xərclərini boynuna 
götürdü. Kitab hələ çıxmamış, saytlarda, televiziyada, qəzetlərdə, metroda, avtobuslarda reklam 
kampaniyaları başladı.  
Həmin gün yaz yağışı yağdı. Hava sakitdi, kitabı nəşriyyata təhvil verib evə qayıdanda, özümdə 
cəsarət tapıb günün günorta çağı yataqxananın zirzəmisinə girdim. Tapançanı çantama qoyub 
xəlvət, ustufca əkildim. Leyla maşını birbaş Zuğulbaya sürdü. Yepyekə bir daşın üstündə 
dayanıb dənizdən qalxan yosun ətrini ciyərlərimizə çəkdik, yaz yağışının altında o oxudu, mən 
uzaqlara baxıb kövrəldim. Kaş Əsmər də yanımızda olardı... Axı, Leylanın tək-təkcənə 
oxumağını çoxdan arzu edirdi. Gələrdimi yəni?! Olardımı belə şey?!  
Ətrafda bir inni-cinni gözə dəymirdi. Tapançanı var gücümlə dənizə atdım, bu vahiməli, 
üzüsoyuq dəmir parçası qırçın ləpələrin arasında görünməz oldu. Qayıdanda yolumuzu İsmayıl 
dayının məzarından saldıq, bu əməlisaleh kişinin ruhuna dualar oxuduq. Axşam Leyladan yenə 
pul xahiş elədim: Balaca qızcığazın - Ayselin ailəsi üçün...  
 
Sözardı...  
 
Kitabımı nəşriyyatdan götürəndə cildçi qızların yanında atılıb-düşmək istədim. Nə qəribə 
sevincmiş, ilahi... Evimizə zəng vurdum, atamı muştuluqladım. Kişinin səsi sevindi, fərəhləndi. 
Reklam nə böyük qüvvəymiş. Lap ilahi qüvvə kimi. Kitab mağazalara paylanar-paylanmaz - heç 
bircə həftə keçmədi, sifarişlər gəlməyə başladı. Deməli, bir kitab adamın həyatını dəyişə 
bilərmiş. Xoşbəxt günlərimin binası qoyulmuşdu. Əsmər gecədən xeyli keçmiş zəng vurub 
“Oxudum, inandım, sevdim. Səni bağrıma basmaq istəyirəm”- dedi. Paltarımı əynimə keçirib 
çiçəkli pəncərənin altında onu gözlədim, gəldi. Blokun qaranlıq küncündə qolumun altında 
büzüşüb sinəmi yumruqladı: bilirdim, xəyanətimi boğazından keçirmək, məni bağışlamaq 
gücünü özündə tapa bilmirdi... 
Bircə Leylanın o sms-i olmayaydı. İçimi ovuc-ovuc şübhəylə doldurdu, canıma nigaranlıq 
çökdü. Nə demək istəyirdi bu axmaq: “Oxudum. Sənin nə böyük ürəyin varmış, Rəcəb! Özümü 
tanıdım. Mən elə bu kitabdakı adamam. Hər şey öz adıyla olanda gözəl olur. Nədənsə mənə elə 
gəlir, paklaşmışam, durulmuşam. Nola, Tanrı canımı yuxuda ala. Almasa... Özüm, özüm günah 
girdabına yuvarlanıb cəhənnəmi əbədilik qazanacam. Sənin qəhrəmanın”.  
 
 
İyun 2010, oktyabr 2012, Cəlilabad-Bakı… 
