 
 
 
 
ƏZİZ SƏLAMİ 
 
 
 
 
YOL ÜSTÜNDƏ AĞAC 
 
 
 
 
 
 
1982 - 1991 
- 2 - 
 
 
Bu yayılma üçün kitabda bir az 
dəyişikliklər olmuşdur. 
 
 
 
 
Hazırlayan: 
Fərhud Nayebi 
- 3 - 
 
www.aziz-salami.info 
İÇİNDƏKİLƏR: 
Ön şeir     8 
Gecə başa çatmadı     9 
Qarlı qışda bir bahar     10 
Verin!   11 
Dağlardan keçərkən   12 
Saz səsi   13 
Ürək şəkli çəkən oğlan   14 
Sahildə   15 
Qərib külək   16 
Çətindir   17 
Ağac   18 
Axşamlar   19 
Yatağımda   20 
Bir şeir   21 
Kim ayıra bilər?   22 
Dinləyəcəksən nəğməmi   23 
Qoy dinləyim   25 
Şikayət   26 
İclasda   28 
Hardasan?   29 
Narın yağış   30 
- 4 - 
 
Gecənin bir yarısı   31  
Gizləmə məndən   32 
Həyat   33 
Acı tüstü   34 
Nə yaxşı ki ağacdır ağac   35 
Payız   36 
Mənlik   37 
Qoca bir dostum vardı   38 
Qabığım   40 
Bu hüdudsuzluqda   41 
Həyat davam edəcək yenə   42 
Bu dünyada   43 
Şair dostumun sözlərindən   44 
“O gün”   45 
Barı uyuyurkən   46 
Yazdıqlarım   47 
Xalq şairindən mənə öyüd   48 
Bir ulduz kimi   49 
Dərdim   50 
Səhərəcən   51 
Deyirik   52 
Sənə verərdim   53 
Ana   54 
Soyuq duman   55 
- 5 - 
 
Bilmədilər   58 
Hər zərrədə   60 
Neylərsən?   61 
Səni andıqca   62 
Bir ot olmaq   63 
Demərəm   64 
Səni axtarıram   65 
Talan oldu   66 
Dirilər və ölülər   67 
Bulaq və könül   68 
Qar ətri   69 
İnam   71 
Bizim ölkədə   72 
Qalile   75 
Hansı div?   76 
Qızıl bayraq   77 
Yol üstündə ağac   78 
Unut məni   79 
Yamaq   80 
Bir dost gözləyir məni   81 
Nədir?   82 
Ulduzlarla   83 
Öldür   84 
Nə qədər?   85 
- 6 - 
 
Oxu bülbülüm oxu!   86 
Boğulan nəğmə   87 
Sözlərim   88 
Mən də bir dalğayam   89 
Ey könül!   90 
Səndən yazacağam   91 
Tufandan qabaq   92 
Axşam   93 
Keçili   94 
Bizim bayram   95 
Bir kənd vardı   96 
Şarın nağılı   97 
Xoruz banı   98 
Uçub getdim   99 
Boğuldum   100 
Uzaq koma 101 
Bir ağacımız vardı 102 
Xoş gəlmisən 103 
Mən də 104 
Bir dəstə çiçək 105 
Elə bir qar ... 106 
Dərin bir quyu ol 107 
Sorğu və cavab 108 
Qayıt! 109 
- 7 - 
 
Özünüz qədər 110 
Bir yerdə 111 
Sən çağır 112 
Hazırlaşmışam 113 
Nə yaxşı ki qaçdım oradan 114 
Söylə hardan gəldin belə? 115 
Gözlə 116 
Torpaq rəngində 117 
- 8 - 
 
ÖN ŞEİR 
 
 
 
Mən bulağam, Azərbaycan 
Torpağından qaynayıb, 
Axa-axa bu dünyaya baxıram, 
Hər eldənsə, hər dildənsə 
İçən varsa suyumu 
Mən onunçün axıram. 
- 9 - 
 
GECƏ BAŞA ÇATMADI 
 
 
 
Gecə başa çatmadı 
Yorğun gözüm yatmadı 
Dərya-dərya nəftim var 
Yandırdığım yapmadı. 
- 10 - 
 
QARLI QIŞDA BİR BAHAR 
 
 
 
Hər yan qardır, hər yan qar 
Yalnız bir qarış yer var 
O yerdə bir yaşıl ot: 
Qarlı qışda bir bahar. 
- 11 - 
 
VERİN! 
 
 
 
Alovlandı içim 
Acmışam, acmışam yaman 
Mənə bir əlçim 
Habilin 
Kamanının naləsin verin! 
Od tutdu yandı ciyərim 
Susamışam, susamışam yaman 
Mənə bir içim 
Ədalətin 
Sazının səsin verin! 
Sarıldı bağrıma həsrətlərin ilani 
Sarıldı bağrıma, yandım 
Mənə amandır, tez olun 
İmranın 
Ovsunçu avazın verin! 
- 12 - 
 
DAĞLARDAN KEÇƏRKƏN 
 
 
 
Dağlardan keçirik 
Qocaman dağlardan 
qocaman, qocaman! 
Qəlbi oynadan 
Gözü böyüdən 
Ağızı açıq qoyan 
qocaman, qocaman! 
Yollardan keçirik 
Dağların belinə 
Eniş-yoxuşlu qurşaq tək 
Sıx-sıx sarılan 
uçurumlu yollardan ... 
 
Mamırlı qayalar 
Dilsiz-dilsiz oxuyan 
Sərin-sərin sular 
Ucalarda hərlənən 
yalnız bir çalağan. 
 
Yollardan keçirik 
Dağlardan keçirik 
 qocaman-qocaman! 
Qəlbimdə ən uzaq 
Ən şirin duyğuları 
oyadan, oyadan! 
- 13 - 
 
SAZ SƏSİ 
 
 
 
Saz səsi gəlir 
Kimdir çalan bu sazı?! 
Kim çalır çalsın 
Az qalıram açam qollarımı 
Qışın bu oğlan çağında 
qucaqlayam 
Güllü-çiçəkli yazı! 
 
Saz səsi gəlir 
Kimdir çalan bu sazı?! 
- 14 - 
 
ÜRƏK ŞƏKLİ ÇƏKƏN OĞLAN 
 
 
 
Əlində təbaşir 
Bir oğlan şəkil çəkir 
müqəvva üstündə: 
Bir ürək 
Və onu 
Ortadan çarpaz yarıb keçən 
Ucu sivri bir ox. 
 
O şəkli bir qıza göstərəcəkdir 
O şəkillə dərdini bildirəcəkdir, 
Əllincimi, yüzüncümü o şəkil?! 
Kim bilir?! 
O şəkildən çox çəkmişdir oğlan 
Çox! 
- 15 - 
 
SAHİLDƏ 
 
 
 
Dayanaraq sahildə 
Süzürdüm uzaqlarda 
Dumanlara qovuşan  
tutqun, soyuq suları, 
Mənə elə gəlirdi 
Ki məndən uzaqlarda 
Dənizin o başında 
Dayanmışdır dostum da, 
Tikərək gözlərini 
O da tutqun sulara 
Həsrətlə düşünür məni. 
Ayağımın dibindən 
Uzaq-uzaqlara qədər  
uzanan dəniz boyda 
Bir həsrət sıxırdı qəlbimi! 
- 16 - 
 
QƏRİB KÜLƏK 
 
 
Bu külək hardan gəlir görəsən?! 
Qərib-qərib dəyir saçlarıma 
Ürkək-ürkək toxunur üzümə 
Oynayır kövrək barmaqları havada 
Toxunmayır amma 
Qəlbimdə gözləyən bu sazın 
Həsrətli tellərinə. 
Bu külək hardan gəlir görəsən?! 
Laləli yamaclardan ötmədimi?! 
Dərin dərələrin 
Quzeyindəki qarlardan  
öpmədimi?! 
Güllü-çiçəkli cığırların  
Üzərindən keçmədimi?! 
Dağlar qoynunda qaynayan 
Gur bulaqlarda çimmədimi?! 
Mahnılı bağlar qoynuna varmadımı?! 
Qızıl sünbül tarlaları sarmadımı?! 
 
Bu külək hardan gəlir görəsən?! 
Qərib-qərib dəyir saçlarıma 
Ürkək-ürkək toxunur üzümə 
Oynayır kövrək barmaqları havada 
Toxunmayır amma 
Qəlbimdə gözləyən bu sazın 
Həsrətli tellərinə. 
Bu külək hardan gəlir görəsən?! 
- 17 - 
 
ÇƏTİNDİR 
 
 
 
Söndürdüm işığı 
Uzandım yatağa 
Ağ pərdə boyandı qaranlığa 
Yarı açıq pəncərədən 
Sərin-sərin süzülən külək 
Üfürdü canımda həsrət közlərini. 
Eşikdə itlərin sürəkli hürüşləri ... 
Dinləyirəm xəyallar içində səslərini 
Dinləyirəm ... 
Nə doğma “Alaş” ım onların içindədir 
Nə doğma “Sarı” ım, bilirəm, 
Nə xoruzlarımın səsiylə 
oyana bilərəm sabah 
Nə doğma torpağıma göz aça bilərəm. 
 
Çətindir sənsiz oyanmaq səhər-səhər 
Çətindir yurdum çətin! 
Ovunmaq bilməyir bu könül 
Ovunmaq bilməyir heç təhər! 
- 18 - 
 
AĞAC 
 
 
 
Yalnız bir gövdə qalıb bu ağacdan 
bir gövdə qalıb 
Dəli bir tufan 
Qırıb tamam qol-budaqlarını 
Ağac dayanıb eləcə, 
Qoşulub o da 
Gecikmiş baharı gözləyən 
Çılpaq ağaclara 
Gözləyib baharı 
Sonra gəlib bahar, 
Qollu-budaqlı ağaclar tək 
Yarpq-yarpaq 
Yaşıllanıb o da. 
 
Günəşdədir, bahardadır, küləkdədir 
gövdəsi 
Və ən dərin qatlarda yaşayır 
Qollu-budaqlı rişəsi. 
 
- 19 - 
 
AXŞAMLAR 
 
 
 
Deyirlər axşamlar kədərli olur 
Qəlbi qəm bürüyür 
Günəş batanada, 
Nədəndir ay pəri, bir söylə mənə 
Qəlbimdə bir günəş yenidən doğur 
Axşamlar  
mən yenə 
səni tapanda! 
- 20 - 
 
YATAĞIMDA 
 
 
 
Girirəm yatağa 
Çəkirəm üstümə 
Qaranlığın tül örtüyünü, 
Başım üstündə 
narın-narın  
dalğalanır sükut. 
 
Qoy dörd yanımda  
Dirəsin beton başını göylərə bu binalar 
Qoy pəncərəmdən  
Tiksin mənə cansız gözlərini 
Bu ölü çöllər, 
Yatağımda dalğaların 
Mavi pıçıltısı var, 
Yatağımda  
Şəffaf üfüqlərdə ağ qu kimi üzən 
O yalnız  
ağ gəmi, 
Yatağımda 
Məğrur baxışlarıyla  
ayna üfüqləri süzən  
o qocaman qayalar. 
- 21 - 
 
BİR ŞEİR 
 
 
 
Hanı mənim fırçalarım? 
Hardadır yağlı boyalarım? 
Sarım  
qırmızım 
ağım? 
Mavimdən qalırmı görəsən?! 
 
Tumda çırpınan bir ağac kimi 
Tumurcuqda çırpınan bir yarpaq kimi 
Ana rəhmində çırpınan bir uşaq ikimi 
Canımda bir  
 lövhə çırpınmaqdadır ... 
 
Hanı mənim fırçam olan qələm? 
Hanı mənim ağ kətanım- 
   kağız? 
Bir şeir yazmaq istəyirəm 
 
- 22 - 
 
KİM AYIRA BİLƏR 
 
 
 
Nə qədər uzaqsan bura ey dost! 
Nə qədər uzaqsan, nə qədər uzaq! 
Aramızda dağlar 
aramızda yollar 
Aramızda ah 
Bu keçilməz sərhəd dirəkləri! 
De, kim ayıra bilər ey dost 
Köksümüzdə həsrətlə, 
Ümidlə çırpınan bu ürəkləri? 
 
- 23 - 
 
DİNLƏYƏCƏKSƏN NƏĞMƏMİ 
 
Unudulmaz dostum Sabir Əmirovun: 
“Burda qoyub getmirsən ki qələmi?” 
Sorğusuna cavab 
 
 
Yox qardaşım yox 
Burda qoyub getmirəm qələmi, 
Mən bir quşam 
Ən darısqal qəfəsdə də 
Dinləyəcəksən nəğməmi. 
 
Doğma bağ deyə gəldim bura mən 
Qanadlarımda tufanların yarası, 
Boğazımda caynaqların izi 
Ciyərimdə yanğıların qarası, 
Doğma bağ deyə gəldim bura mən, 
Bağladılar qanadlarımı! 
Amma mən 
Oxudum yenə 
Susmadım inan! 
Susmayacam da heç zaman. 
 
Yox qardaşım yox 
Burda qoyub getmirəm qələmi, 
Həm də qardaşım 
İnandırıram səni 
Qələmsiz qalsa da bir gün barmaqlarım 
Nəğməsiz qalmayacaq dodaqlarım. 
- 24 - 
 
Yox qardaşım yox 
Burda qoyub getmirəm qələmi 
Mən bir quşam 
Ən darısqal qəfəsdə də 
Dinləyəcəksən nəğməmi. 
- 25 - 
 
QOY DİNLƏYİM 
 
 
 
Söyləmə sevgidən 
Qoyma qövr etsin 
Qaysaq bağlamış yaram yenidən, 
Söyləmə sevgidən, 
Qoy uzanım 
bir çinar kölgəsində mən 
Yumum gözlərimi, 
Dinləyim 
axar suyun səsini, 
Bəlkə axar su verdi bir xəbər 
İtirdiyim o gözlərdən. 
 
Söyləmə sevgidən 
Qoy uzanım 
bir çinar kölgəsində mən 
Yumum gözlərimi, 
Dinləyim 
axar suyun səsini. 
- 26 - 
 
ŞİKAYƏT 
 
 
 
Artıq tükəndi taqəti 
Götürüb yazdı şikayəti. 
 
Son vaxtlar 
İki dərd üzürdü onu, 
Gündən-günə 
Əzirdi ruhunu, 
Birincisi: 
Hovuz başındakı krandan 
Damcı-damcı 
gül yarpağına süzülən 
suyun zümzüməsi, 
- Ax bu suyun səsi! 
- Ax bu suyun səsi! 
Hər damcı: 
Bir iynə 
Batırdı əsəblərinə. 
 
Çağırtdırdı ustanı 
- Aman usta, aman! 
Bu suyun səsi öldürdü məni inan! 
Usta polad caynaqlı açarları saldı işə, 
Bir andaca 
Boğulub susdu 
Hovuz başındakı krandan 
- 27 - 
 
Damcı-damcı 
gül yarpağına 
süzülən 
suyun zümzüməsi. 
- Ax bu suyun səsi! 
- Ax bu suyun səsi! 
 
İkincisi: 
Qonşu eyvanında 
Qəfəsdəki sarı bülbülün 
şaqraq səsi. 
 
Hər çəh çəh: 
Odlu bir qırma, 
Saçılırdı ruhuna. 
Düşünürdü öz-özünə. 
- Nə yaxşı ki 
Bağda olmayıb evim 
Yoxsa necə dözə bilərdim, necə 
Yüzlərcə quşun səsinə?! 
 
Artıq tükəndi taqəti 
Götürüb yazdı 
Qonşu eyvanında 
çəh çəh vuran 
Sarı bülbülə qarşı şikayəti. 
- 28 - 
 
İCLASDA 
 
 
 
Salonda iclas tünlüyü ... 
Dolu vurmuş tarla kimi 
Fikirlər dolaşıq, düyün, 
Pəncərədən axır külək 
Axın-axın 
sərin-sərin ... 
Düşünürəm: 
Nə yaxşı ki bu dünyada külək vardır! 
Nə yaxşı ki pəncərədən 
Yolu vardır 
iclaslara küləklərin! 
- 29 - 
 
HARDASAN 
 
 
 
Nə yanıqlı əsir külək! 
Sanki bir aşiqin gizli nəğməsini 
Bu qaranlıq gecədə ötür külək. 
Xəyalınla yumuram gözlərimi, 
İndi sən hardasan, harda?! 
Bəlkə sən də dinləyirsən 
bu küləyin səsini, 
Bəlkə sən də söyləyirsən: 
- Nə yanıqlı əsir külək! 
Sanki bir aşiqin gizli nəğməsini 
Bu qaranlıq gecədə ötür külək! 
Bəlkə də hər qayğıdan 
hər yanğıdan uzaq 
Bir körpə quzu tək 
Mışıl-mışıl uyuyur 
Köksündə ürək! 
- 30 - 
 
NARIN YAĞIŞ 
 
 
 
Narın yağış! 
Narın-narın çisəmələrinlə 
Necə söndürə biləcəksən 
Köksümdə 
gurhagur yanan 
həsrət tonqalını? 
Necə söndürə biləcəksən 
necə? 
- 31 - 
 
GECƏNİN BİR YARISI 
 
 
 
Gecənin bir yarısı  
Oyandım yuxudan, 
Karvanı köçmüş səhra idi sanki gecə: 
Orda-burda 
sönmüş ocaqlardan qalmış 
soyuq kül, 
Orda-burda 
Alaçıqlardan qalmış qəmli nişan, 
Hər yan ayrılıq dadırdı ayrılıq 
Hər yanda üzüntülü bir boşluq, 
Düşünürdüm o an: 
Nə qəmli olurmuş, nə acı 
İnsan hənirtisi, insan səsi olmadan 
ötüb keçən zaman! 
- 32 - 
 
GİZLƏMƏ MƏNDƏN 
 
 
 
İstər mavi geyin ay gözəl! 
İstərsə qar kimi ağ, 
İstər çiçək kimi qızıl don gey əyninə 
İstərsə də çəmənləri bəzəyən 
Ətirli yasəmən kimi 
Bürün çəhrayı bir aləmə, 
Mən o gözlərini diləyirəm ay gözəl 
Gözlərini gizləmə məndən 
Qoy bir doyunca baxım gözlərinə! 
- 33 - 
 
HƏYAT 
 
 
 
Öldü bir insan, 
Ürəklər alışıb yandı 
Gözlərdən gözyaşı yuvarlandı, 
Kimi onun 
Sonuncu sözlərini andı, 
Kimi onun 
Yerişini andı, 
Kimi onun 
Yemək yeməsini andı, 
Kimi onun 
Gülərkən üzündə cizgilənən 
O sevimli qırışını andı, 
Ürəklər alışıb yandı 
Gözlərdən 
Gözyaşı yuvarlandı. 
 
Ötdü zaman, 
Günəş batdı 
Günəş doğdu 
Günlər günlərə calandı 
Aylar aylara qalandı 
Ürəklərdə sarsılıb yıxılan 
bir ağacın yerində yenə 
Yeni bir ağac 
Boylandı. 
- 34 - 
 
ACI TÜSTÜ 
 
 
 
Tüstü doldu otağa 
Açdım pəncərəni, 
Aman allah, nə çarə edim 
Ruhuma dolan bu sözlərin 
Acı tüstüsü boğdu məni! 
- 35 - 
 
NƏ YAXŞI Kİ AĞACDIR AĞAC 
 
 
 
Qırdılar ağacın yaşıl qolunu, 
Çiyindən qoparılmış bir qol kimi 
Pəncərədən görünür 
Qırılmış qolun 
acı mənzərəsi. 
Nə yaxşı ki 
Bahar vardır, 
Nə yaxşı ki ağacdır ağac 
Nə yaxşı ki 
Vardır pöhrələrin möcüzəsi. 
- 36 - 
 
PAYIZ 
 
 
 
Örtsə də hər səhər 
Tarlaların üstünü bəyaz qırov, 
Qıvrılsa da hər səhər 
Pəncərənin şişəsində ilan-şaxta, 
Gülümsəyir hələ 
Yorğun-yorğun mənə payız, 
O çılpaq ağacın 
Baş budağındakı 
Tək almada. 
- 37 - 
 
MƏNLİK 
 
 
 
Bilmədim 
Toxundum qəlbinə oğlumun, 
Titrədi dodaqlarında incə bir qəzəb 
Gilələndi mə`sum gözlərində yaş, 
Vurub sındırdı düzəltdiyim oyunçağını, 
 
Alqış bu mənliyə 
Alqış bu vüqara, alqış! 
- 38 - 
 
QOCA BİR DOSTUM VARDI 
 
 
 
Qoca bir dostum vardı 
Hər baharla cavanlanardı, 
Dağlarda əriyəndə qar 
Əriyərdi onun da 
Üzündəki qübar, 
Axanda baharın ayna suları 
Sular kimi durulardı 
Sular kimi axardı, 
Cücərəndə yamaclarda yaşıl otlar 
Otlar kimi cücərərdi 
Otlar kimi çıxardı, 
Gülümsəyəndə meyvə ağaclarında çiçək 
Gülümsəyərdi o da 
Sevinərdi uşaqlar tək, 
Uçanda bağlarda nəğməli quşlar 
Atlanardı ürəyi 
Qanadlanıb uçardı, 
Yaşıllanan dağlara 
Yarpaqlanan bağlara 
Ətirlənən kollara 
Çiçəklənən yollara 
O baxardı, 
Baxdıqca 
O da baharlanardı 
O da baharlanardı. 
- 39 - 
 
Belə bir dostum vardı 
Bilmirəm yaşayırmı hələ 
Yoxsa qarışıbmı torpağa?! 
Ancaq mənimlə yaşayır hələ 
Ancaq mənimlə vardır. 
- 40 - 
 
QABIĞIM 
 
 
 
Biri dedi: 
- Mən də sənin kimi şeri sevərdim 
Mən də sənin kimi şer yazardım, 
İllər gəlib keçdi 
Aşdı başımdan həyatın dalğaları 
Boğuldu qəlbimdə şerə olan maraq! 
Biri dedi: 
- Bir az, az qapıl xəyallara 
Bir az bu dünyaya xəyalsız bax! 
Mən ancaq qapıldım xəyallara 
Mən ancaq yazdım, yazdım 
Baxa-baxa bu dünyaya, 
Aşdıqca başımdan həyatın dalğaları 
Alovlandı qəlbimdə 
Şerə olan maraq, 
Deyə bilmədim ancaq: 
Yaşaya bilərmi heç meyvə qabıqsız? 
Məhv etməzmi onu 
Dünyanın istisi, soyuğu? 
Mən də meyvəyəm 
Şerdir mənim də qabığım. 
- 41 - 
 
BU HÜDUTSUZLUQDA 
 
 
 
Hər şeri yazdıqdan sonra söyləyirəm 
Görəsən bir də nədən yazım?! 
Hər şer 
Başlanırkən 
Sanki deyir: 
Yoxdur həyat üfüqlərinin sonu 
Mən də bu hüdudsuzluqda 
Bir cılız addım. 
- 42 - 
 
HƏYAT DAVAM EDƏCƏK YENƏ 
 
 
 
Qollarımın arasında 
Mışıl-mışı uyuyur 
Körpə qızım, 
Qollarının arasında 
Mışıl-mışıl 
Uyumuşam anamın, 
Qollarının arasında 
Mışıl-mışıl uyuyacaq 
Qızımın körpəsi, 
Həyat davam edəcək yenə 
Davam edəcək həm ələmi 
Həm nəşəsi. 
- 43 - 
 
BU DÜNYADA 
 
 
 
Balta vurma çiçək koluna! 
Zəhərli kollar 
Az deyil bu dünyada. 
Daş yuvarlatma 
Ayaqlarını bağlara 
Qovuşduran yollara! 
Uçurumlara qovuşan yollar 
Az deyil bu dünyada! 
Tüpürmə yorğunluğunu yuyan 
Sərin sulara! 
Kirli bataqlar az deyil bu düyada! 
Soyutma qəlbini isidən 
Hərarətli əlləri! 
Qəlbini soyudan caynaqlar 
Az deyil bu dünyada. 
- 44 - 
 
ŞAİR DOSTUMUN SÖZLƏRİNDƏN 
 
 
 
- Otuz ildir yazıram 
Ancaq hələ  
Yazmamışam ürəyimin sözünü, 
“Yaz!” deyiblər 
Sevməyərək yazmışam mən 
Ürəyimdə söndürədək 
Sevib yazmaq közünü. 
- 45 - 
 
“O GÜN” 
 
 
 
Ah çəkib qan tüpürdün 
- Dedin: 
Xoşbəxt olardım 
Əgər gəlsəydi o gün. 
 
Budur “o gün”, budur sən 
Yenə nalə edirsən 
Sən “o gün” ün içində 
Ah çəkib qan tüpürürsən. 
- 46 - 
 
BARI UYUYURKƏN 
 
 
 
Barı uyuyurkən 
Çatma qaşlarını! 
Barı uyuyurkən 
Olmasın alnın düyün-düyün! 
 
Həyat yollarında qanadımı ayaqların? 
Yandımı yanğılardan dodaqların? 
Uyuyurkən  
Ara röyalar bağını! 
Orda qaynayan bulaqlar 
Oxşayar ayaqlarını 
Və sərinlədər 
Yanğılardan yanan dodaqlarını. 
 
Barı uyuyurkən 
Çatma qaşlarını! 
Barı uyuyurkən 
Olmasın alnın düyün-düyün! 
- 47 - 
 
YAZDIQLARIM 
 
 
 
Yazdıqlarım düşəndə yada 
Üşüyən qəlbim 
Dönür payızda 
Tənha qalmış bir yarpağa! 
 
Min 
istədiyimdən 
Bir 
yaza bilməmişəm 
Yazdıqlarım da 
Bir köz olmaz qızınmağa. 
- 48 - 
 
XALQ ŞAİRİNDƏN MƏNƏ ÖYÜD 
 
 
 
Dedin: 
- Qarışma siyasətə 
Siyasət başqadır burda 
Sənət başqa, 
Siyasət: 
Yasaq bir zirvə 
Bu zirvəyə qonmaq 
Təhlükədir sənətə! 
 
Sən deyirdin 
Düşünürdüm mən, 
Heyrət edirdim “Fəxri ad” ına 
Sən deyirdin 
Düşünürdüm mən: 
“Xalq şairi” adını daşımaqla 
Çata bilərmi şair 
Xalqın imdadına? 
- 49 - 
 
BİR ULDUZ KİMİ 
 
 
 
Gəlib keçdin ömrümdən 
Axan bir ulduz kimi, 
Unutmaram səni mən 
Könlümün yollarında 
Pozulmayan 
İz kimi. 
- 50 - 
 
DƏRDİM 
 
 
 
Dedim: 
- Otuz beşimdəyəm 
Dedin: 
- Sandım çoxdur yaşın. 
Dərdim yaşda deyil ey dost! 
Qorxuram ki 
Hələ bir ağac əkmədən 
Bu bağ ilə 
Vidalaşım! 
- 51 - 
 
SƏHƏRƏCƏN 
 
 
 
Yenə ərşə çəkildi yuxum 
Səhərəcən  
Yatağımda çırpındım 
Düşündüm 
Düşündüm 
Hər düşüncəm bir daş oldu 
Tullandı yuxuma, 
Bir göyərçin oldu yuxu 
Milləndi havaya, 
Qonmadı 
Qonmadı. 
 
Uzaqda hürdü bir it 
Bahalı itlərdəndir yəqin 
Bizim insanlardan da bahalı! 
Bir xoruz da yox ki banlasın 
Bir doğma səs də yox ki dinləyim 
Qaldım əlində 
Göyərçin yuxuya tullanan 
Daş-düşüncələrin. 
- 52 - 
 
DEYİRİK 
 
 
 
- Kaş keçib gedəydi bu günlər 
Arxada qalaydı 
Yaxşıları da, yamanları da 
Gələydi gəlməmiş günlər 
Görəydim 
Görmədiyim zamanları da. 
Gəlməmiş günləri arzulaya-arzulaya 
Keçmiş günlərin həsrətindəyik 
Bir də qayıtmaq olaydı o günlərə 
Bir də qayıtmaq olaydı 
Deyirik. 
- 53 - 
 
SƏNƏ VERƏRDİM 
 
 
 
Bilsəydim ki 
Güləcəksən ürəkdən 
Mən ömürlük gülüşümü 
sənə verərdim. 
Bilsəydim ki 
ağlayacaqsan ürəkdən 
Mən ömürlük gözyaşımı 
sənə verərdim. 
Bilsəydim ki sevəcəksən ürəkdən 
Mən ömürlük sevdamı 
sənə verərdim. 
- 54 - 
 
ANA 
 
 
 
Öldü bir boylu ana 
Boyunda 
Hələ dünyaya gəlməmiş balası. 
Üşüdü 
Dünyada isti beşiklər, 
Ağladı 
Dünyanın gülən laylası. 
- 55 - 
 
SOYUQ DUMAN 
 
 
 
Birdən deyil 
Yavaş-yavaş 
Çökdü duman. 
 
Bir günəşli yaz günündə 
Çiyin-çiyinə 
Əl-ələ 
Addımladıq yaşıl yolda. 
Bizim addım səslərindən 
Yaşıllandı 
Çiçək açdı 
Yol üstündə yanıq kol da. 
Addımladıq 
Addımladıq. 
Yolumuzda axdı bulaq 
Günəş ilə 
Bahar ilə 
Üzümüzə baxdı bulaq. 
Sən 
Bulağın aynasına baxan zaman 
Mən bulaqdan gülümsədim gözlərinə, 
Mən 
Bulağın aynasına baxan zaman 
Sən bulaqdan gülümsədin gözlərimə, 
Səsin hopdu 
Saçın hopdu 
- 56 - 
 
Ətrin hopdu 
Özün hopdun sözlərimə. 
Addımladıq 
Addımladıq. 
Yoxuş aşdıq 
Eniş endik 
Bir ağladıq 
Bir sevindik, 
Addımladıq 
Addımladıq. 
Yavaş-yavaş 
Uzaqlaşdı o yaşıl yol 
Uzaqlarda itib qaldı 
Bizim addım səslərindən 
Yaşıllanan 
çiçəklənən 
o yanıq kol. 
Addımladıq 
Addımladıq. 
Uzaqlardan yavaş-yavaş 
Qalxdı duman, 
Yaxınlaşdı  
ağac-ağac 
Yaxınlaşdı  
addım-addım 
Yaxınlaşdı 
qarış-qarış 
Yaxınlaşdı  
zərrə-zərrə 
- 57 - 
 
Ruhumuza  
qəlbimizə  
bir yol açdı. 
İndi duman içindəyik 
Tutqun duman 
Soyuq duman, 
Yanındayam 
Səsləyirəm 
eşitmirsən, 
Yanımdasan 
Səsləyirsən 
eşitmirəm, 
Duman tutqun 
Duman soyuq, 
Sən dumanda üşünürsən 
Mən dumanda üşünürəm, 
Bəs nə üçün belə oldu 
Ah nə üçün?! 
Düşünürəm 
Düşünürəm ... 
- 58 - 
 
BİLMƏDİLƏR 
 
 
 
Öldürdülər insanları! 
Tikiləcək binalar tikilmədi 
Öldürdülər tikənləri, 
Deyiləcək dərslər deyilmədi 
Öldürdülər deyənləri, 
Çəkiləcək yollar çəkilmədi 
Öldürdülər çəkənləri, 
Əkiləcək yerlər əkilmədi 
Öldürdülər əkənləri, 
Yazılacaq kitablar yazılmadı 
Öldürdülər yazanları, 
Yaradacaq əllər yaratmadı 
Axıdıldı al qanları, 
Öldürdülər insanları! 
Günəş doğdu səhər-səhər 
Qızıl saçı  
qana batdı, 
Boylandı ay 
Yanağında qan ləkəsi, 
Saçlarını yola-yola 
Gözü yaşlı analarla 
Məzarı mə´lum olmayan  
məzarlıqda 
Düşüb yatdı. 
- 59 - 
 
Öldürdülər insanları! 
Ancaq 
Onlar bilmədilər 
Bir ölənlə 
Yüzü gəlir bu dünyaya, 
Ancaq 
Onlar bilmədilər 
Tökdükləri bu qədər qan 
Axıb gedir 
Sabah tufan qoparacaq bir dəryaya. 
- 60 - 
 
HƏR ZƏRRƏDƏ 
 
 
 
Demə həyat nədir ki, 
Hər damlada mə´na dolu 
Dərya var. 
Dayaz baxsan 
Bu dünya bir zərrədir, 
Dərin baxsan 
Hər zərrədə 
Dünya var! 
- 61 - 
 
NEYLƏRSƏN? 
 
 
 
Könlün üşüyəndə neyərsən? 
- Geyərəm mahnılarımızın  
doğma hərarətini, 
Könlün susayanda neylərsən? 
- içərəm çiçəkli bir cığırın 
xəlvətini, 
Könlün ovunmayanda neylərsən? 
- Anaram  
ana vətənin  
hürriyətini. 
- 62 - 
 
SƏNİ ANDIQCA 
 
ƏLİ  İSMXANİ 
 
 
Ölüm qucdu səni 
Həyatı qucmaq üçün 
Açarkən qollarını, 
Dağa döndü qəlbimdə  
səninlə gəzdiyim  
sənsiz qalan dağlar. 
Səni andıqca 
Dəniz olar qəlbim, 
Çırpınar dalğaları, 
Hər dalğasında həsrətin 
Köpürüb çağlar. 
- 63 - 
 
BİR OT OLMAQ 
 
 
 
Ömrümüzü 
Bu dünyanın torpağına 
Səpə-səpə yaşayırıq, 
Görən bizdən nə bitəcək bu dünyada 
Nə bitəcək? 
Doğma torpaq qucağında 
Bir ot olmaq həsrətini 
Bağrımızda daşıyırıq. 
- 64 - 
 
DEMƏRƏM 
 
 
 
Ömür keçir qürbət eldə 
Bu ömrə ömür demərəm, 
İllərim sovrulur yeldə 
Bu ömrə ömür demərəm. 
 
Mənsiz axır doğma çayım 
Həsrət ilə baxır ayım 
Öz içimdə qalır hayım 
Bu ömrə ömür demərəm. 
 
Ayağım o yollar deyir 
Əllərim o əllər deyir 
Ürəyim o ellər deyir 
Bu ömrə ömür demərəm. 
 
Yas içində dağım, bağım 
Qəribsəyir boş oylağım 
Solur göydə göyqurşağım 
Bu ömrə ömür demərm. 
 
Tər güllərim oraxlanır 
Körpə maralım oxlanır 
Sazım qandalda saxlanır 
Bu ömrə ömür demərəm. 
- 65 - 
 
SƏNİ AXTARIRAM 
 
 
 
Əlimdə  
Min illərdən qalmış 
Dəmir əsa, 
Ayağımda  
Min illərdən qalmış 
Dəmir çarıq, 
Dolaşıram bu dünyanı  
ölkə-ölkə  
oba-oba 
Səni axtarıram səni 
Azadlıq! 
- 66 - 
 
TALAN OLDU 
 
 
 
Nə zamandır ayrılmışıq 
Bu ayrılıq yaman oldu, 
Hər ay döndü bir damlaya 
Damla-damla ümman oldu. 
 
Mən bir quşam yuvam hanı? 
O çiçəkli ovam hanı? 
Baharımın ilk dövranı 
Tufan qopdu yalan oldu. 
 
Bu dünyanın çox üzü var 
Gah dağı var, gah düzü var 
Min sözündən bir sözü var: 
Talan edən talan oldu! 
- 67 - 
 
DİRİLƏR VƏ ÖLÜLƏR 
 
 
 
Bir çox dirilər 
Qorxurlar ölülərdən, 
Amma ölülər 
Heç nə duymurlar 
Heç nə bilmirlər, 
Yaddır onlar artıq 
Bu dünyanın 
Həm xeyrinə 
Həm şərrinə. 
 
Ölülər də 
duya bilsəydilər əgər 
Dirilərin  
Mindən biri qədər, 
Qorxaraq onların bir çoxu da 
Bir çox dirilərdən 
Çəkilərdilər torpağın  
ən uzaq qatlarına 
Və sığınardılar onun  
ən dərin yerinə. 
- 68 - 
 
BULAQ VƏ KÖNÜL 
 
 
 
Tufandan sonra 
Bulanıq bulaq 
Durulur yenə, 
Görmürəm onda 
Qopmuş tufanın 
Sərt üzünü. 
 
Tufandan sonra 
Bulanıq könül 
Durulur yenə, 
Görürəm onda 
Qopmuş tufanın 
Dərin izini. 
- 69 - 
 
QAR ƏTRİ 
 
 
 
Havada qar ətri var, 
Elə bil 
İndicə yağacaq qar 
Və hər yan bürünəcək qara, 
Ancaq 
Qar yağmaz ki 
Bu torpağın ağacına, daşına 
Yağırsa da dönər havada 
Gözyaşına. 
Havada qar ətri var, 
Yumuram gözlərimi: 
Qar yağacaq 
Qar qoynunda uyuyacaq dərələr, 
Dağlar geyəcək bəyaz qarı, 
Gedəcəyəm kəndlərimizə 
Yollarda qar 
dizdən yuxarı, 
Gedəcəyəm ... gedəcəyəm ... 
Uzaqlarda  
Bacalardan ucalan boz tüstülər 
Səsləyəcək məni 
Səsləyəcək kəndə sarı. 
 
Gözlərimi açıram: 
Havada  
Qar ətri var, 
- 70 - 
 
Ancaq  
Qar yağmaz ki 
Bu torpağın ağacına, daşına 
Yağırsa da dönər havada 
Gözyaşına. 
- 71 - 
 
İNAM 
 
 
 
Nəyə inanırsan inan, 
Istəyirsən daşa inan 
İstəyirsən suya inan 
İstəyirsən oda inan 
İstəyirsən ota inan 
İstəyirsən göydə görünməzliyə 
İstəyirsən yerdə əldə qayrılan 
dəmirdən  
daşdan  
ağacdan bir bütə inan, 
Nəyə inanırsan inan, 
Və qoy bəzəsin inam yolunu 
İnsana sevgi çiçəkləri, 
Yoxsa inam yolun 
Bir ilan olacaq ilan 
Çalacaq inamları 
Çalacaq ümidləri 
Çalacaq ürəkləri. 
- 72 - 
 
BİZİM ÖLKƏDƏ 
 
 
 
Biri dedi : 
- Bizim ölkədə 
Qələmlər qayrılır 
Elə qələmlər ki 
Axır su kimi 
Və bir göz qırpımında 
Kağızı doldurur. 
 
Biri dedi : 
- Bizim ölkədə 
Təyyarələr qayrılır 
Elə təyyarələr ki 
Uçurkən üfüqlər bir addım olur. 
 
Biri dedi : 
- Bizim ölkədə 
Çiçəklər bəslənir 
Elə çiçəklər ki 
Dünyaya verir yaraşıq. 
 
Biri dedi : 
- Bizim ölkədə 
Səddlər çəkilir 
Elə səddlər ki 
Qamaşdırır ulduzların gözlərini 
Onlardan alınan işıq. 
- 73 - 
 
Biri dedi : 
- Bizim ölkədə 
Traktorlar qayrılır 
Elə traktorlar ki 
Heç bilmirsən nə zaman 
Darayır 
Uzaqlardan uzaqlara uzanan 
Əkin yerini. 
 
Biri dedi : 
- Bizim ölkədə 
Ağaclar bəslənir 
Elə ağaclar ki 
On adamın qolları sara bilmir 
Onların birini. 
 
Hamı dedi 
Hamı dedi 
Mən dinmədim 
Gözlər tikildi mənə 
Mən də dedim: 
- Bizim ölkədə 
Pozanlar qayrılır 
Elə pozanlar ki 
Pozur gözlərdən baxışı 
Pozur beyinlərdən fikiri 
Pozur dodaqlardan gülüşü 
Pozur sözlərdən doğrunu 
Pozur ürəklərdən diləyi 
- 74 - 
 
Pozur dillərdən sorğunu 
Pozur süfrələrdən çörəyi 
Pozur quşlardan nəğməni 
Pozur sulardan zümzüməni, 
Bizim ölkədə 
Pozanlar qayrılır 
Elə pozanlar ki 
Pozur göylərdən 
Günəşi! 
- 75 - 
 
QALİLE 
 
 
Qalile dedi: 
- Fırlanır dünya, 
Fırlandı dünya kəlisanın başına, 
Və çat düşdü 
Din sarayının  
qanlı daşına, 
İki yol qaldı 
Qalile üçün: 
Od içində yanmaq, 
Ya da ki 
Dünyanın fırlanmasını danmaq, 
Qalile dandı 
Ömrü boyu aradığı 
Və nəhayət tapdığı 
Həqiqət incisini, 
Seçdi  
İki yoldan 
ikincisini. 
 
Fırlandı dünya 
Fırlandı zaman 
Fırlandı insan, 
Kəlisa dedi: 
- Qalile haqlıydı. 
Kəlisa demədi 
Amma qanan qandı 
Fırlanan dünya ilə 
Tanrı da fırlandı. 
- 76 - 
 
HANSI DİV? 
 
 
 
Kirpiklərimdə 
Yuxusuzluğun acı tikanı, 
Hansı div oğurladı yuxumu?! 
Hansı tilsimli sarayda 
Zəncirlənmiş yuxum? 
Nə qılıncım var nə qalxanım 
Nə çatan var dadıma, 
Qarşımda gecə: 
Qaranlıq  
dibsiz bir qoyu, 
Səsləyirəm yuxumu 
Bir daş kimi 
düşür quyuya  
harayım, 
Çulqalayır səssizlik 
Hər yanı, 
Kirpiklərimdə 
Yuxusuzluğun acı tikanı. 
- 77 - 
 
QIZIL BAYRAQ 
 
 
 
Qızıl bayraqdan  
Qoparaq qızıl çəkiş 
Əzir  
işçilərin başını, 
Qızıl oraq 
Çevrilir qızıl ilana 
Dolaşır boynuna kəndlilərin, 
Qızıl bayraqdan qan süzülür 
Tarlaya  
Fabrikaya, 
“Rəhbər yoldaş” 
Topa tutur 
İşçi 
kəndli yoldaşını!!! 
- 78 - 
 
YOL ÜSTÜNDƏ AĞAC 
 
 
 
İnsan olmayacaqdımsa 
Uzaq bir yol üstündə ucalan 
Qocaman  
bir ağac olaydım kaş, 
Yayaydım dörd yanıma 
Yaşıl qolumu, 
Yoldan ötən yorğun yolçu 
Dincələydi kölgəmdə, 
Qurudaydı tərini 
Və sonra 
Gedəydi yolunu. 
- 79 - 
 
UNUT MƏNİ 
 
 
 
Unutmaq istəyirəm səni 
Sən sə unut məni. 
 
Necə ki, unudur insanlar 
Yazısız, daşsız məzarları. 
Necə ki, unudur insanlar 
Haçansa tutulduqları və sonra 
Unutduqları azarları. 
 
Unutmaq istəyirəm səni 
Sən də unut məni! 
- 80 - 
 
YAMAQ 
 
 
 
Mən bir torpağın övladıyam ki, 
Babəkini Bağdadda doğradılar, 
Nəsimisinin Hələbdə soydular 
Dərisin. Füzulisi Kərbəlada can 
Verdi. Səttar Xanı Tehranda bələşdi 
Qana. Mən bir torpağın övladıyam ki, 
Fəryadı qaldırsa da xalqları üsyana 
Özü ah, yamaq oldu 
Lal bir yamaq, ona-buna! 
- 81 - 
 
BİR DOST GÖZLƏYİR MƏNİ 
 
 
 
Qış hələ başlamayıb  
boranını, qarını, 
Başlamayacaq da, bilirəm, 
Toplayırsa bu diyar 
Bütün şaxta sərvətini 
bütün bulud varını. 
Amma mənim qəlbimdə qar var, qar, 
Bə´zən də qopur qarlı bir tufan 
Və qalır qar altında 
Qəlbimdə olan yollar,  
O yollarda mən gedirəm, 
O yollar ki, qar tufanında dəyişir hər an, 
Amma bilirəm ki, 
çaşdıra bilməz məni 
O yolların hər an dəyişən aləmi. 
 
Axı o dağlar ardında, o ucqar kənddə 
Bir dost gözləyir məni. 
- 82 - 
 
NƏDİR? 
 
 
 
Oynadaraq havada əllərini 
Soruşdun ki: 
- Gözəlmidir əllərim? 
Süzdüm əllərini uzun-uzun, 
Bəlkə tanrı ən sevdiyi bir quşun 
İncə qanadlarını, bu əllərin 
Xəmirindən yoğurmuşdur! 
Süzərək əllərini düşünürdüm mən: 
Görəsən nədir köksündə döyünən?! 
Qanadları əllərindən olan bir göyərçinmi 
Qaranlıqda çabalayan kor bir quşmu?! 
- 83 - 
 
ULDUZLARDA 
 
 
 
“Sevirəm səni” : 
Saqqızdan daha çox 
Çeynənir ağızlarda! 
Bu dünyadan küsən sevgi 
Sevən axtarır ulduzlarda! 
- 84 - 
 
ÖLDÜR 
 
 
 
Yaylığın güllü bahar 
Gözlərin duru göldür, 
Sal məni o gölə yar 
Boğ məni orda, öldür! 
- 85 - 
 
NƏ QƏDƏR 
 
 
 
Puşkindən Stalinə  
nə qədər yol var görəsən?! 
- Gülümsəyən güllərdən 
Qanlı tufana qədər! 
 
Beethofendən Hitlerə  
nə qədər yol var görəsən?! 
- Dimdiyində zeytun yarpağı uçan 
Ağ göyərçindən 
Dişlərində zəhər daşıyan  
İlana qədər! 
- 86 - 
 
OXU BÜLBÜLÜM OXU 
 
 
 
Oxu bülbülüm oxu! 
Hələ yaza az deyil yolumuz, 
Hələ qış yolumuzdan 
Qalır çoxu! 
Oxu bülbülüm oxu! 
Baharda daşlar belə dil açıb oxuyar, 
Sən qışın bu oğlan çağında oxu! 
Oxu bülbülüm oxu! 
- 87 - 
 
BOĞULAN NƏĞMƏ 
 
 
 
Oxudu quş, 
Səsində bahar vardı 
Çiçək vardı, 
Çatmadı mənə səsi 
Maşınların çəlik dalğaları 
Uddu o səsi apardı. 
- 88 - 
 
SÖZLƏRİM 
 
 
 
Yuxuya həsrətdir gözlərim, 
Yuxusuzluq ağacında yetişir  
Çox vaxt, meyvə-sözlərim. 
- 89 - 
 
MƏN DƏ BİR DALĞAYAM 
 
 
 
Sabah karnaval bayramıdır 
Sabah şəhər dərya olacaq,  
Küçələrdən qaynayaraq 
Meydanlarda çağlaycaq 
Şadıqla gurlayan 
İnsan dalğaları. 
 
Sabah şəhərdən qaçacağam 
Sabah kimsəsiz ormanların 
Xəlvət yollarına qapılacağam. 
Qışqıracağam, qışqıracağam, 
Qoy dinləsin ormanlar 
Qoy dinləsin yollar 
Dəryasını itirmiş 
Öz içində çağlayan 
Mən də bir dalğayam 
- 90 - 
 
EY KÖNÜL! 
 
 
Nə istəyirsən ey könül? 
Nə dinirsən, nə deyirsən 
Nə ağlayır, nə gülürsən 
Yağmayacaq bulud kimi 
Tutqun-tutqun döyünürsən. 
Gah deyirsən: - Gedək çölə 
Bahar gəlib, ötür quşlar, 
Yol üstündə yaşıl xalı, 
Ağaclar da çiçək-çiçək, 
Gah deyirsən: - Çöldə nə var 
Evə gedək. 
Heç bilmirəm nədir dərdin! 
İstəyirsən ağla bir az, 
İstəyirsən bir az çığır, 
İstəyirsən dəlilər tək 
Qəhqəhə çək, 
İstəyirsən ölülər tək 
Unut bütün bu dünyanı 
Uyğuya dal dərin-dərin 
Ağır-ağır, 
Nə istəyirsən ey könül? 
Nə dinirsən, nə deyirsən 
Nə ağlayır, nə gülürsən, 
Yağmayacaq bulud kimi 
Tutqun-tutqun 
Dalğın-dalğın 
Döyünürsən, döyünürsən. 
- 91 - 
 
SƏNDƏN YAZACAĞAM 
 
 
 
Başım dirənsə də ulduza mənin 
Səndən yazacağam Qızılüzənim! 
- 92 - 
 
TUFANDAN QABAQ 
 
 
 
Bir neçə gündür şer yazmamışam, 
Gündüzlərim sönür dalğın, 
Gecələrim əriyir susaraq, 
Buludlar axışır könlümə, 
Bir ucu Savalanda, bir ucu 
Dünyanın o başında. 
 
Sabah tufan qopacaq. 
- 93 - 
 
AXŞAM 
 
 
 
Bütün gündüz boyu yanırdı içim, 
Elə bil içimdə od qalamışlar, 
Nə mavi səmalar çatdı dadıma, 
Nə yaşıl meşələr, nə sərin yollar, 
Nə də ağaclarda ötüşən quşlar. 
Bütün gündüz boyu yanırdı içim. 
Elə ki üfüqdə əyildi günəş 
Elə ki meşədə duyuldu axşam, 
Sərin bir təslli yağdı içimə 
Söndü yavaş-yavaş canımdakı od, 
Baxdım ki yanğıdan uzaqlaşmışam. 
- 94 - 
 
KEÇİLİ 
 
 
 
Keçili düşdü yada: 
Qaflantının qoynunda 
Ucalan bir dağ, 
Mavi göyə yüksələn 
Şiş bir papaq, 
Çobanların yaylağı 
Keçilərin otlağı, 
Payızından duman keçər 
Dümağ palto geyər qışı, 
Bahar səpələr başına 
Göyqurşağılı yağışı. 
 
Qürbətdə insan olmaqdansa 
Keçilidə bir keçi olaydım deyirəm, 
Nə başım üstündə çoban çomağı 
Nə ətimə tuşlanan canavar dişi, 
Otlayaydım Keçilinin baharını 
Otlayaydım mərzə-mərzə  
yarpız-yarpız, 
Mələyəydim 
Keçilinin sükutunu; mələyəydim 
Bir hədəsiz, bir qorxusuz. 
Yaşayaydım, yaşayaydım, 
Öləndə də var dünyadan 
Yox dünyaya, bir yaşamış 
Doymuş canı daşıyaydım. 
- 95 - 
 
BİZİM BAYRAM 
 
 
Bütün insanların bayramı var 
Və bütün xalqların, 
Sabah da bizim bayramdır, 
Nə axar sularım, ki üstündən tullanım 
Və canımda suların aydınlığı 
Yeni ilə yollanım, 
Nə doğma ellərim, ki qapılarını döyüm, 
Nə doğma əllərim, ki ümidlə onları sıxım, 
Nə doğma gözlərim, ki arzu dolu gözümlə 
Onlara baxım. 
Keçdi çərşənbə 
Közərə-közərə, soyuq-soyuq, 
Bir odla alovlandırmadım onu, 
Sarılığım qaldı içimdə 
Qızındırmadı içimi qırmızılıq. 
 
Bütün insanların bayramı var 
Və bütün xalqların, 
Sabah da bizim bayramdır 
Bizim bayram! 
Axar sularım qanlı axır 
Üstündə insan meyitləri, 
Yeni ilə gedən yolda 
Quduz itlər bağlanmışdır, 
Aydınlığı, suyu qapan, 
Ürəklərdə ümidlər 
Ümidlərdə nuru qapan 
Qara dünyanın itləri. 
- 96 - 
 
BİR KƏND VARDI 
 
 
 
Bir kənd vardı 
Göyərçinliydi adı, 
Bir gün aclıq gəldi 
Döydü kəndin qapılarını, 
Getdi insanlar 
İtdi göyərçinlər, 
Sonra dağlar döşündə 
Viran bir kənd qaldı, 
Evlərdə insana 
Yuvalarda göyərçinə 
Bir həsrət qaldı. 
- 97 - 
 
ŞARIN NAĞILI 
 
 
 
Şişman bir şar vardı 
Artıq ölmüşdü içindəki hava, 
Şarın belə bir adı vardı: 
“Azadlıq, xalqlar qardaşlığı, 
Demokratiya” 
Bir quyuda saxlanırdı şar, 
Quyu qaranlıq, quyu dərin, 
Bir gün əsdi bir rüzgar 
Əsdi iti-iti, kəskin-kəskin 
Və dolaraq quyuya 
Çıxardı şarı işıq havaya, 
Partladı şar; nə azadlıq, 
Nə xalqlar qardaşlığı, 
Nə demokratiya təravəti, 
Doldu burunlara bir qaranlıq, 
Bir dərin qoyuda boğulmuş 
Ölü bir hava üfunəti!!! 
- 98 - 
 
XORUZ BANI 
 
 
 
Uzaqlarda banladı bir xoruz 
Boylandım o yan-bu yana, 
Burda xoruz hanı?! 
İçimdə boylanan 
Və sonra yox olan 
O doğma kəndimdəndi bəlkə 
O uzaq xoruz banı?! 
- 99 - 
 
UÇUB GETDİM 
 
 
 
Bir quşdum, ağacsızdım, yuvasızdım; 
Uça-uça gəldim 
Qondum quru budaqlarına, 
Ötdüm-ötdüm... 
Yaşıllanmadı quru budaqların, 
Uçub getdim. 
- 100 - 
 
BOĞULDUM 
 
 
 
Dərin ürəklərdə üzmək öyrəndim 
Üzə-üzə gücləndim, doğruldum. 
Dayaz ürəklərdə üzə bilmədim 
Boğuldum! 
- 101 - 
 
UZAQ KOMA 
 
 
 
Uzaq bir komayam 
Qalmışam qar altında 
Dörd yanım qardır qar... 
Nə bir cığır, nə bir ləpir 
Nə bir insan hənirtisi 
Nə qapımı açan var. 
 
Haçan bu qar əriyəcəkdir 
Haçan əsəcək doğma ellərdən 
Bahar nəfəsli bir rüzgar?! 
 
Uzaq bir komayam 
Qalmışam qar altında 
Dörd yanım qardır qar... 
- 102 - 
 
BİR AĞACIMIZ VARDI 
 
 
 
Bir ağacımız vardı 
Qəlbimizdəydi kökü, 
Quş idi, nəğmə idi 
Ulduz idi, günəş idi 
Hər fəsildə barı, 
Hər fəsildə yükü. 
Qoruya bilmədik ağacımızı, 
Gəldi payız, köçdü quşu 
Susdu nəğməsi, batdı günəşi; 
Sonra qış gəldi, qurudu ağac. 
Gəlbimizdə ölü bir kök qaldı, 
Çiynimizdə ağacımızdan 
Ağır bir yük qaldı. 
- 103 - 
 
XOŞ GƏLMİSƏN 
 
 
 
Könlüm uzaq bağdır mənim 
Xoş gəlmisən, gözəl quşum! 
Çəh çəh vurub sonra uyu 
Mən də sənə yarpaq-yarpaq 
Mahnı qoşum. 
- 104 - 
 
MƏN DƏ 
 
 
 
Əsdi həzin-həzin payız küləyi 
Töküldü ağacın yarpağı bütün, 
Töküldüm birbəbir  
Mən də torpağa. 
İndi ağac kimi mən də çılpağam, 
Gözlərim ağacın gözləri kimi 
Həsrətlə tikilib uzaq-uzağa. 
- 105 - 
 
BİR DƏSTƏ ÇİÇƏK 
 
 
 
Payız göylərində qanadlanaraq 
Buludlar uçuşur uzaq ellərə ... 
Başım üzərində bir cüt ağ bulud 
Necə də bənzəyir bir cüt insana: 
Birinin əlində bir dəstə çiçək 
Bağışlayır ona yaxınlaşana. 
- 106 - 
 
ELƏ BİR QAR 
 
 
 
Yağdı qar, hər tərəf büründü qara, 
Deyirəm elə bir qar yağaydı ki 
Qalaydı altında kin də, nifrət də 
Qalaydı altında həsrət də, dərd də, 
Sonra yavaş-yavaş əriyəydi qar, 
Əriyəydi onun altındakılar, 
Həyat quvuşaydı xoş bir bahara. 
- 107 - 
 
DƏRİN BİR QUYU OL 
 
 
 
Dərdini bilməzə demə ey könül! 
Ağlamaq yerinə gülər sözünə, 
Dərin bir quyu ol sən onun üçün 
Qoy için görünsün ancaq özünə! 
- 108 - 
 
SORĞU VƏ CAVAB 
 
 
 
Ən sevdiyin meyvə nədir? 
- Üzümdür. 
İnandığın kimsə varmı? 
- Gözümdür. 
Heç vaxt razı qalmadığın? 
- Sözümdür. 
- 109 - 
 
QAYIT 
 
 
 
Gedibsən, boş qalıb otağın gülüm! 
Sənsizlik oxuyur qəmli bir mahnı, 
Qayıt uzaqlardan qızıl bülbülüm 
Şən nəğmələrlə doldur yuvanı! 
- 110 - 
 
ÖZÜNÜZ QƏDƏR 
 
 
 
Mən sizdən uzağam bir ulduz qədər 
Düşmənlik odları saçdığınızda, 
Mən sizə yaxınam özünüz qədər 
Dostluğa bir cığır açdığınızda. 
- 111 - 
 
BİR YERDƏ 
 
 
 
Əl çatmayan, ün yetməyən uzaqlardan 
(Ah nə yaxşı!) 
Tək bir ulduz 
Baxır bizə. 
 
Bir yerdəyik 
Ürək-ürəyə 
Göz-gözə. 
- 112 - 
 
SƏN ÇAĞIR 
 
 
 
Baxışın könlümə açdı bir cığır, 
Sevgin bu cığırda çiçək-çiçəkdir. 
Məni bu dünyada təkcə sən çağır 
Səsin bu həsrəti əridəcəkdir. 
- 113 - 
 
HAZIRLAŞMIŞAM 
 
 
 
Şirin gülüşlərin baldır ay gözəl! 
O balı yeyəydim mən səhər-axşam, 
Uca dağ başında olsa da o bal 
Mən ona çatmağa hazırlaşmışam. 
- 114 - 
 
NƏ YAXŞI Kİ QAÇDIM ORADAN 
 
 
 
Nə yaxşı ki qaçdım oradan 
Yoxsa acından ölərdim. 
Orda söz tərəzisinin daşları 
Batmandan az deyildi, 
Mənim də ki sözlərim 
Misqal-misqal! 
 
Nə yaxşı ki qaçdım oradan 
Yoxsa acından ölərdim. 
Nəyə gərəkdir bir udumluq  
Sözü çeynəyib gövşəyəsən 
Naqqal-naqqal! 
- 115 - 
 
SÖYLƏ HARDAN GƏLDİN BELƏ 
 
 
 
Sükutuma enən mahnı 
Söylə hardan gəldin belə? 
Ürəyimdə dinən mahnı 
Söylə hardan gəldin belə? 
 
Qapım bağlı idi, necə! 
Gündüzümdə aysız gecə 
Həyat güldü sən gəlincə 
Söylə hardan gəldin belə? 
 
Çox yorğunam dincəlt məni 
Ağır yükəm incəlt məni 
Sar bu ruhu, sar bu təni 
Söylə hardan gəldin belə? 
- 116 - 
 
GÖZLƏ 
 
 
 
Sən mənə meşə ol 
Maralın olum, 
Sən mənə səma ol 
Qartalın olum, 
Sən mənə nahar ol 
Çiçəyin olum, 
Sən mənə könül ol 
Diləyin olum, 
Sən mənə dəniz ol 
Mən dalğan olum, 
Sən mənə gecə ol 
Mən röyan olum, 
Sən mənə zirvə ol 
Mən qarın olum, 
Sən mənə ağac ol 
Mən barın olum, 
Sən mənə kağız ol 
Bəyaz bir kağız 
Mavi nəğmə yazan 
Qələmin olum, 
Gözlə bu dünyada səni sevəni 
Gözlə səhər-axşam 
Heç usanmadan, 
Dünyanın ən uzaq yerindən belə 
Səni sevə-sevə gələnin olum. 
- 117 - 
 
TORPAQ RƏNGİNDƏ 
 
 
 
Bir gün eşidəcəksiniz xəbərimi 
Üzüləniz də olacaq bəlkə, 
Bəlkə həsrətlə düşünəniz də. 
Heç nə olmamış kimi 
Eşidəniz də. 
Sonra növbə çatacaq sizə 
Əsəcək külək, birəm-birəm 
Töküləcəksiniz torpağa. 
 
Hələ vaxt var 
Gəlin eşidək bir-birimizi 
Gəlin görək rənglərimizi 
Hər rəngdə olsaq da solacağıq, 
Bir gün hamımız 
Torpaq rəngində olacağıq. 
 
 
