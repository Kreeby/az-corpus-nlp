 1
“Azadlıq nitqləri” – azadlıq üçün təhlükəli olan bir mühitdə heç kimi qızışdırmadan, 
heç kimə ziyan vurmadan, təmənnasız, təvazökar, məsuliyyətli, insaflı və tamamilə dinc 
mübarizə metodlarını tapmaq cəhdidir. Müəllif bu silsiləni hardasa nitq kimi söylədiyinə görə 
yox, yazı üslubuna görə nitqlər adlandırıb.  
 
Redaktor: Hikmət Sabiroğlu 
Operatorlar: Səidə Hüseynova, 
           Narıngül Əliyeva  
 
Bakı, Qanun – 2010 
 
Kitabdakılar:  
Olan azadlıqların hesabına 
Azadlıq uğrunda müqəddimə 
Siz azadlıq uğrunda mübarizə aparırsınız 
Azadlığa həsr olunan ömrün alternativi 
Mənim əzizlərim 
Azadlıq və intizam 
Ayıl, ayıl, Şah İsmayıl 
Azadlığa sadiq qalmaq 
Azadlığın tərəfinə keç 
Görməmişlik və mübarizə 
Başqalarının azadlığı, öz azadlığın 
Azadlıq və ölüm 
Qazanc 
Ümid 
 
Müəllif haqqında məlumat:  
Azər Qaraçənli (Əliyev Azər Ağa oğlu) 1973‐cü ildə Bakı şəhərində doğulub. 1990‐cı ildə 
265 saylı orta məktəbi, 1995‐ci ildə Məmmədəmin Rəsulzadə adına Bakı Dövlət Universitetinin 
sosial elmlər və psixologiya fakültəsini bitirib. 1995‐1997‐ci illərdə hərbi xidmətdə olub. 1992‐
1993‐cü illərdə rus dilindən etdiyi tərcümələrlə mətbuatda çıxış edib. 1993‐cü ilin sonlarından 
jurnalistika sahəsində çalışır. “Azadlıq” (1993‐1995, 1998), “Yeni Müsavat” (1998‐2000), 
“Avropa” (2000‐2003) qəzetlərində işləyib. 2004‐cü ildən “İnternyus Azərbaycan” İctimai 
Birliyinin layihəsi olan “Mediaforum.az” xəbər saytının baş redaktorudur.  
“Azadlıq nitqləri” silsiləsindəki yazılar ilk dəfə 2009‐cu ilin noyabr‐dekabr aylarında 
“Mediaforum.az” saytında dərc edilib.  
 
 
 
 
 
 
 2
Azər Qaraçənli 
 
Azadlıq nitqləri  
(esselər) 
 
Bu kitabı anam Gülzara həsr eləyirəm. 
Pasportunda onun adı Mələkdi. Mən onun 
İlahi pasportunda da bir mələk olduğuna 
inanıram.  
 
 
Olan azadlıqların hesabına 
 
Azadlıq olmayan yerdə də hansısa azadlıqlar olur. Bu istər‐istəməz belə 
alınır, çünki azadlıq əbədidi, onun təbiətində ölmək yoxdu, onu nə qədər boğsalar 
da, yenə hardasa kəsik‐kəsik nəfəs alıb yaşayacaq, tam sıradan çıxmayacaq. Bu 
baxımdan azadlıq – yaşadığına görə kimsəyə borclu deyil, çünki o onsuz da ölən 
deyildi. Əbədi olmaq – həmişə olmaq deməkdi, azadlıq da əbədidi, deməli, o 
həmişə var, həmişə də olacaq, buna görə heç kimə də minnəti yoxdu. Ancaq 
kimlər ki, azadlığın tərəfində durublar, kimlər ki, onu lap yaxşı yaşatmağa 
çalışıblar, indi də çalışırlar, sağ olsunlar, onlar əbədiyyətlə məşğuldular, bundan 
gözəl məşğuliyyət ola bilməz.  
Azadlığın tərəfində duran adam təmkinli olmalıdı, başa düşməlidi ki, o, 
onsuz da məğlub olmayacaq, onun qələbəsi – təkcə elə azadlıq əbədi olduğuna 
görə – əvvəldən məlumdu, labüddü, ona görə çox da tələsməyə, darıxmağa 
dəyməz, hirslənib özündən çıxmağa ehtiyac yoxdu. Azadlığın tərəfində duran 
adam bir az arxayın bəndə olmalıdı, onda öz qələbəsinə inanan, qalib gələcəyini 
bilən adamın mülayimliyi, ürək genişliyi olmalıdı. Bircə narahatlıq ondandı ki, 
azadlıqdan amansızcasına məhrum olunmuş adamlar var, onların bir gün tez də 
azadlığa çıxması qənimətdi. Bir də narahatlıq ondadı ki, azadlığı əlindən alınmış 
nəsillər olub, hamını azad görməkdən ötrü burnunun ucu göynəyən adamlar 
olub, onlar bu günü görməyəcəklər. Ancaq neyləmək olar, xeyirin də qələbəsində 
kədər var, işıqlı günlərin də öz qüssəsi var. “Kaş bu günü hamı görəydi” qüssəsi 
içində dünya, göz yaşları arxasından da olsa, işıqlı günlərə baxıb sevinməlidi. Xoş 
gündə ölənləri yada salmaq bir adətdi, elə‐belə adət deyil bu; bu, böyük bir 
əxlaqdı. Bu adəti unutmadan, o əxlaqdan dönmədən dünya asta‐asta, yavaş‐
yavaş, ehtiyatla əbədi dəyərlərin oturuşmasına çalışmalıdı. 
 3
Azadlıq olmayan yerdə azadlığı, olan azadlıqların hesabına qazanmaq 
lazımdı. Riskə getmək lazım deyil. Özünü çox da oda‐közə vurmaq, özünü 
yandırmaq, ən pisi – özünü ölümə vermək qətiyyən olmaz. Başqalarını ölümə 
verməksə heç olmaz. Əgər söz azadlığı yoxdusa, onda sözü elə demək lazımdı ki, 
onu deyəni, onu yayanı və ona qulaq asanları yandırmasın. Söz azadlığı yoxdusa, 
onda sözü işarələrlə demək lazımdı. Bax, həmin işarələr – söz azadlığının 
olmadığı yerdə olan azadlıqlardı, onlardan istifadə eləmək mümkündü. Seçki 
azadlığı yoxdusa da, seçmək azadlığına nail olmaq üçün bəzi azadlıqlar var, seçki 
azadlığı uğrunda mübarizəni həmin azadlıqlardan yararlanmaq yoluyla aparmaq 
olar, başqa riskli yollara əl atmaq lazım deyil.  
Olan azadlıqlardan düzgün istifadə eləyəndə həm adamı ilişdirmək çətin 
olur, həm adam başqalarını işə salmır, peşmançılıq yaratmır, həm də olan‐qalan 
azadlıqların nişangaha çevrilməsi təhlükəsi yaranmır, azadlığın düşmənlərində 
azadlığı bir az da çox boğmaq fikri oyanmır. Azadlığı daraldan sərhədləri ya çox 
ehtiyatla keçmək, ya da keçməmək, o sərhədi içindən çürütmək lazımdı. Hər bir 
halda özünün və başqalarının həyatını düşünməli, özündən və başqalarından 
muğayat olmalısan. Özünü azadlığın sərhədinə çırpıb tikanlı məftillər üstündə 
qana boyanmaq qətiyyən olmaz. Başqalarını buna sövq eləməksə heç olmaz. Əsas 
məsələ həmişə azadlığın tərəfində durmaq, o sərhədə düşmən gözüylə baxmaqdı. 
Əsas məsələ həmişə olduğundan daha böyük azadlığa can atmaq və çox da 
canfəşanlıq eləmədən, özünün və başqalarının həyatını risk altında qoymadan 
həmin azadlığı qazanmağa çalışmaqdı.  
Olan azadlıqlardan istifadə eləməklə azadlığın sərhədini genişləndirmək 
mümkündü. Qadağan olunmamış azadlıqlardan yararlanmaqla qadağan olunmuş 
azadlıqların sayını azaltmaq mümkündü. Azadlığı qadağalar dövründə də işlək 
bir prosesə çevirmək, onu paslanmağa qoymamaq istər‐istəməz öz bəhrəsini 
verəcək, onun mütəhərrikliyi, enerjisi daxili gücü hesabına artacaq, zərrə‐zərrə də 
olsa, qadağaları yeyəcək, sərhədləri çökdürəcək.  
Cəmiyyəti qızışdırmadan da onu azadlıq uğrunda mübarizəyə yönəltmək 
olar. Bundan ötrü ona bütün qadağaları, təhlükələri xatırlatmaq, ondan ayıq‐sayıq 
olmağı, mübarizəni səbirlə, ehtiyatla aparmağı xahiş eləmək gərəkdi. Əlbəttə, 
könül istər ki, hamı şad‐xürrəm, firavan, azad olsun. Ancaq neyləmək olar, buna 
birdən‐birə nail olmaq mümkün deyil. Cəmiyyətdə bir mərhələni keçməmiş bir 
neçə mərhələ qabağa atılmaq təhlükəlidi, bu həmişə qan‐qadaya gətirib çıxarır. 
İctimai mübarizədə hər şeyin öz vaxtı var, vaxtından tez alışıb‐yanmaq, 
başqalarını da bunun oduna yandırmaq insafdan deyil. Səbirli olmaqdan başqa 
çıxış yolu yoxdu. Ehtiyatlı mübarizədən yaxşı mübarizə yoxdu. Düzdü, bu çox 
vaxt aparır, neçə‐neçə adam onun bəhrəsini görməyəcək, ancaq neyləmək olar, 
xoş gün görməyənlərin kədərli xatirəsi həmişə qalacaq. Günü bu gün azadlıq 
 4
dünyanın başından aşsa da, xalqlar əmin‐amanlıq, firavanlıq, haqq‐ədalət, sevgi‐
məhəbbət içində üzsə də, yenə dünən dünyadan köçüb getmiş adamlar var, 
srağagünkü, yüz il, min il əvvəlki itkilər var, onsuz da bu dünyada lazım olan 
gündə hamını sağ tapmaq mümkün deyil. 
Olan azadlıqlardan maksimum istifadə eləmək lazımdı. Belədə azadlıqlar öz 
sərhədi boyunca həmişə hərəkətdə olacaq, sərhədçilər də məftillərin tuşunda 
adam görməyə öyrəncəli olacaqlar. Onda onlar sayıqlığı itirməmək üçün sərhədi 
özlərinə tərəf çəkəcəklər. Onlar adamları geri çəkilməyə məcbur eləyə bilməzlər, 
çünki adamlar sərhədi keçmirlər. Nəzarət eləyə bilmək üçünsə məsafə lazımdı. 
Sərhədin tuşunda qələbəlikdisə, sərhədçi geri çəkilməyə məcburdu. Beləcə, 
cəmiyyəti daim onun əli çatan azadlıqlardan maksimum istifadə eləməyə 
yönəltməklə azadlıqların sərhədini genişləndirmək mümkündü. Hamının 
qadağan olunmuş yerəcən gəlməsi vacibdi. Amma heç kim qadağan olunmuş yeri 
keçməsin. İnanın, axırda ora qadağan olunmamış yerə çevriləcək.  
Bu qədər dinc yolda da itki var: neçə‐neçə adam bu günü görməyəcək. 
Amma başqa yol da yoxdu. Adamları qadağan olunmuş yerə çağırmaq olmaz, 
adamları yalnız qadağan olunmamış yerə çağırmaq olar. Adamları olmayan 
azadlıqlardan istifadə eləməyə yönəltmək lazım deyil, adamları yalnız olan 
azadlıqlardan istifadə eləməyə yönəltmək lazımdı.  
 
 
Azadlıq uğrunda müqəddimə 
 
Bəhmənyar metafizikanı bütün elmlərin möhtac olduğu müqəddimə 
adlandırırdı. Azadlıq uğrunda bütün mübarizələrin möhtac olduğu müqəddimə 
də budu: təmkin. 
Müdrikliyin səbirsiz forması yoxdu, müdrikliyin istənilən forması 
təmkindən ibarətdi. Bir müdrik adamı təsvir eləmək lazım gəlsə, hamı onu 
təmkinli təsvir eləyəcək, heç kim onu səbirsiz təsvir eləyən deyil. Müdrik adam 
deyən kimi adamın gözünün qabağına səbirli adam gəlir, səbir – bilməyin 
nəticəsidi. 
Səbrin laqeydliyə aidiyyəti yoxdu, səbir – səbirdi, laqeydlik – laqeydlik. 
Anlaqsız və vecsiz adamın biganəliyini, təbii ki, səbir kimi qəbul eləmək, səbirlə 
qarışdırmaq olmaz. Səbir – boşluq deyil, əksinə, səbir – gərginlikdi. Məhz bu 
qədər gərginliyi idarə eləyə bildiyinə görə səbir – iradədi. Özündə bu qədər əsəbi, 
duyğunu, düşüncəni gəzdirdiyinə görə zənginlikdi. Hər şeyin yerini bildiyinə, 
özünü aparmağı bacardığına görə mədəniyyətdi, etikadı. Eşitmək, başa düşmək 
və götür‐qoy eləmək istədiyinə görə ağıldı. Nümunə olduğuna görə uğurdu. 
Xeyiri təcəssüm elədiyinə görə əxlaqdı. Əxlaq olduğuna görə dəyərdi. Dəyər 
 5
olduğuna görə qiyməti dəyişməyəndi, daimidi. Bütün bunlara görə bir 
üstünlükdü, öz alternativlərindən yüksəkdədi. 
Ancaq biz heç demədik ki, səbir həm də bir təcrübədi, illərlə aşılanan 
keyfiyyətdi, yaşca böyüklüyün əlamətidi. İnsanın yetkinlik çağı kimi tarixin də 
yetkin çağları əvvəlkindən təmkinlidi. Məsələn, insan hüquqları, plüralizm, 
dözümlülük kimi dəyərlər tarixin bizə qədərki dövrünün ən yetkin çağlarında 
qəbul olunub; bir Allah bilir bundan sonrakı yüzilliklərdə dünya hansı 
çılğınlıqlarını itirəcək, bu gün bizim ağlımıza sığmayan nələrdən imtina eləyəcək, 
nələrə səbir eləmək qərarına gələcək. Bu gün adamlar elə şeylərə dözürlər ki, vur‐
tut yüz il əvvəl ona görə qan su yerinə axırdı. Sabah da adamlar bu gün qan 
saldıqları şeylərə dözəcəklər.  
Bu günün mübarizəsi dünənin mübarizəsindən daha təmkinlidi. Dinc 
mübarizə, qansız mübarizə bir vaxt sadəcə arzuydusa, sonra qanlı mübarizələrlə 
müqayisədə daha az adamın ölməyi demək idisə, bu gün gözümüzün qabağında 
dinc dəyişikliklər baş verir. Düzdü, burda da dinc sözü bizim indiki 
qavrayışımızda götürülür, yəni müqayisədə belə adlandırılır, əslindəsə bu 
dəyişikliklər heç də tam dinc və qansız olmur, bəzən orda da iğtişaş və 
yaralanmalar olur, bəzən hətta ölüm də olur. Ancaq dünya azadlıq uğrunda 
sözün əsl mənasında dinc, təmamilə dinc, nəinki yaralanmalarsız, nəniki 
iğtişaşsız, həm də səs‐küyü daha az olan, kütlənin nəinki sakit hərəkət elədiyi, 
həm də sakit şüar söylədiyi, bəlkə heç söyləmədiyi də, sakitcə irəlilədiyi, bəlkə 
heç irəliləmədiyi də, eləcə dinməz‐söyləməz yığışıb yerində durduğu bir 
mübarizə formasına keçməlidi. Yeni dövrün bütün dəyişiklikləri, eləcə də ictimai‐
siyasi dəyişiklikləri dövrün ən böyük dəyərinə – dözümə, təmkinə əsaslanmalıdı. 
Mübarizə və təmkin bir‐birinə zidd görünür, çünki mübarizə sözündə bir 
əsəbilik, çılğınlıq var. Ancaq bu söz dinc mübarizə kəlməsinin kəşfiylə özünün 
klassik mənasından ayrılıb onsuz da. Əgər hələ də tam ayrıla bilməyibsə, onda 
qoy ən dinc mübarizə yaransın. Əgər ən dinc şəkildə kütləvi toplaşmaq mümkün 
deyilsə, onda toplaşmaqdan imtina olunmalı, kütləviliyin vacib olduğu gündə 
küçələri doldurmaqla yox, küçələri boşaltmaqla yaradılmalıdı o kütləvilik. Dinc 
toplaşmaq mümkün olandasa dağılışmaqla yox, toplaşmaqla aparılmalıdı azadlıq 
uğrunda mübarizə, qapı‐pəncərəni bağlamaqla yox, qapıdan çölə çıxmaqla 
aparılmalıdı. 
Azadlıq uğrunda mübarizə adama haqq verdiyindən adam istər‐istəməz 
qızışır bu mübarizəni aparanda. Həm qızışıb səhvlərə, ədalətsizliyə, amansızlığa, 
hörmətsizliyə yol verməmək üçün, həm də haqq‐ədalət naminə, həqiqət naminə: 
azadlıq uğrunda mübarizə aparan adam özünün haqlı olduğuna bir az şübhə də 
eləməlidi. Hətta azadlıq uğrunda mübarizə aparan adam da özünün haqlı 
olduğuna bir az şübhə eləməlidi ki, ədalət hissini itirməsin, həqiqətə sadiq qala 
 6
bilsin, mərhəmətli ola bilsin. Bu mənəvi ehtiyatkarlıq azadlıq uğrunda mübarizə 
aparan adama həm əxlaqi, həm psixoloji, həm də ictimai bir təmkin gətirəcək, onu 
ehkamdan, özündənrazılıqdan, cığallıqdan qoruyacaq.  
Təmkin – azadlıq uğrunda mübarizəni əxlaqi suallar üzərində dərindən 
düşünməyə vadar eləyir; bu mübarizə heç vaxt o suallarsız aparıla bilməz. Daha 
doğrusu, aparıla da bilər, amma aparılmamalıdı. Ən başlıcası, təmkin – azadlıq 
uğrunda mübarizəni qana boyanmaqdan qoruyur; dəxli yoxdu onun özünün 
qana boyanmasından, yoxsa onun başqasını qana boyamasından.  
Hər şeydən pis məqsədlər üçün istifadə eləmək olar, o cümlədən təmkindən 
də. Ancaq biz ən yaxşı məqsəddən – azadlıqdan danışdığımıza görə onun bu 
məqsəd uğrunda əmələ (mübarizəyə) verə biləcəyi ən yaxşı cəhətlərə diqqət 
yetiririk. Azadlıq tale məsələsi olduğuna görə onu səbirsizlik kimi xüsusiyyətin –
 nəticəsini hesablayan yox, həmin nəticəni ya heç bilməyən, ya da güman eləyən 
bir xüsusiyyətin öhdəsinə buraxmaq olmaz. Əgər biz təmkinlə səbirsizliyi xeyir‐
şər qütblərinə qoyası olsaq, onda təmkini həmişə xeyirin yerinə qoyacağıq. 
Səbirsizliyin işarəsi – mənfidi, ona müsbət işarə qoymaq mümkün deyil. İctimai 
mübarizədə, demək olar, elə bir səhv yoxdu ki, orda səbirsizliyin iştirakı olmasın. 
Azadlıq uğrunda mübarizədə buraxılan bütün səhvlər, demək olar, 
emosionallıqla, çılğınlıqla birbaşa bağlı olur.  
Səbir, səbir, səbir. Azadlıq uğrunda mübarizə ona möhtacdı. Mübarizə 
varsa, demək, cəsarət var, əzm var, ona görə mübarizə aparanlardan danışanda 
onların cəsarətə, əzmə ehtiyacı olduğunu demək yersizdi, bunu, əgər demək 
olarsa, yalnız mübarizə aparmayanlardan danışanda demək olar. Azadlıq 
uğrunda mübarizə aparanlara cəsarət aşılamağa ehtiyac yoxdu, onlara yalnız 
səbir aşılamaq lazımdı. 
Azadlıq uğrunda mübarizə sonsuzdu, heç kim onu öz ömründə tam 
qələbəylə başa vura bilməyəcək. Azadlıq uğrunda mübarizə aparan adam hər 
qələbəsindən sonra neçə‐neçə zirvənin qaldığını görəcək, həmişə olduğundan 
daha çox azad olmaq imkanını görəcək, azadlıq iştahının artdığını, azadlıqdan 
doymağın mümkün olmadığını görəcək, azadlıq mübarizəsinin başa çatmadığını 
görəcək... Ona görə də səbir, səbir, səbir. Təmkin, təmkin, təmkin… 
 
 
Siz azadlıq uğrunda mübarizə aparırsınız 
 
Siz azadlıq uğrunda mübarizə aparırsınız və mənim sizdən ilk xahişim 
belədi: ehtiyatlı olun, təhlükə yarananda, yorulanda, ayrı bir işiniz çıxanda 
mübarizəni müvəqqəti dayandırın. Bütün günü mübarizə aparmaq olmaz. 
Yemək, içmək, dincəlmək, dost‐tanışa, qohum‐əqrəbaya baş çəkmək, məişət 
 7
qayğılarıyla məşğul olmaq, nərd oynamaq, dənizə getmək, telefon zənglərinə 
cavab verməmək də lazımdı. Siz azadlıq uğrunda mübarizə aparırsınız, ona görə 
sizə belə deyirəm. Əgər siz azadlıq uğrunda mübarizə aparmasaydınız, onda 
mənim sizdən ilk xahişim belə olardı: azadlıq uğrunda mübarizə aparın. 
Mən demirəm ki, kitab oxumaq, xalq mahnılarına, görkəmli bəstəkarların 
əsərlərinə, muğamata‐segaha qulaq asmaq, bayatı bilmək, ana dilinin incəliklərini 
öyrənmək, elmlə, incəsənətlə, ədəbiyyatla maraqlanmaq lazımdı. Demirəm, çünki 
mən bunları azadlıq uğrunda mübarizənin birbaşa tərkib hissəsi sayıram. 
Bunlardan qıraqda qala‐qala da azadlıq uğrunda mübarizə aparmaq olarmı, 
bilmirəm.  
Aydın məsələdi ki, azadlıq uğrunda mübarizə aparan – birinci ona özü 
sadiq qalmalıdı, gücü çatdığı qədər azad olmalıdı, gücü çatan qədər azadlığın 
tərəfində durmalıdı, gücü çatanda onu boğmaq ehtirasından özünü saxlamalıdı, 
azadlığın gözdən düşməsinə imkan verməməlidi, azadlığı sevib‐sevdirməlidi. 
Bunu sizə demək artıqdı, çünki siz azadlıq uğrunda mübarizə aparırsınız. Ancaq 
azadlıq üçün çalışmayan adamlara bunu demək olar. Onlardan elə birinci tas başa 
çatan kimi xahiş eləmək lazımdı ki, nərdtaxtanın arxasından durub gedib azadlıq 
üçün nəsə eləsinlər. Düzdü, başqalarını nəyəsə çağırmaq elə də yaxşı xüsusiyyət 
deyil, sən axı həqiqətə tam iddia eləyə bilməzsən. Ancaq təklif eləmək olar, özü də 
ədəb‐ərkanla, həm də ehtiyatla, çünki sən ona ziyan da vura bilərsən. Əgər ziyan 
vurmaq təhlükəsi varsa, onda sən bunu ona hökmən deməlisən. Ya da heç nə 
deməməlisən, qoy nərdini oynasın, təhlükə sovuşanda deyərsən. Başqa yol da 
var: ondan yalnız təhlükəsiz işləri xahiş eləmək.  
Adamların taleyilə ehtiyatlı olmaq lazımdı. Siz azadlıq uğrunda mübarizə 
aparırsınız və mən sizdən xahiş eləyirəm: heç kimi küyləməyin, heç kimin də 
küyünə getməyin, özünüzdən və başqalarından muğayat olun. 
Siz azadlıq uğrunda mübarizə aparırsınız, sizə qarşı da mübarizə aparanlar 
var. Bir yerdə silahla, bir yerdə dəyənəklə, bir yerdə pulla, şantajla yolunuzdan 
döndərmək istəyirlər sizi. Bəzənsə heç bir qıraq maneə yoxdu, eləcə daxili 
gücünüz çatmır azadlığın istədiyiniz həddinə qalxmağa. Darıxmayın, tələsməyin. 
Təhlükə olan yerdə ehtiyatı, daxili gücünüz çatmayan yerdə inamınızı itirməyin. 
Təmkininizi qoruyun. Keçə bilmədiyiniz mərhələyə (ya təhlükəyə, ya da lazımi 
qədər mənəvi güc yığa bilmədiyinizə görə) bir də cəhd eləyərsiniz, fürsət 
gözləyin, irəlidə olan azadlıqlar qoy hələ yerində dursun, dünya dağılmaz, siz bir 
dönün geridə qoyduğunuz azadlıqlara baxın, bəlkə onlardan lazımi qədər istifadə 
eləməmisiniz? Onlardan bir də istifadə eləyin, bir də yoxlayın, ixtiyarınızdakı 
azadlıqları bir də işə salın, qayıdıb görəcəksiniz yol açıqdı, lap bir addımlığa da 
olsa açıqdı, başqa cür ola bilməz. İşdi‐şayəd, görsəniz ki, bir nəticə yoxdu, onda 
səbirlə, təmkinlə bunu – ixtiyarınızdakı azadlıqlardan geniş istifadəni – bir daha 
 8
təkrarlayın, təkrar‐təkrar təkrarlayın, çünki ayrı yol yoxdu. Daha doğrusu, var, 
ancaq belədi: ya başqasının əlində ölmək, ya da özünü öldürmək.  
Mən sizdən xahiş eləyirəm, siz azadlıq uğrunda mübarizə aparırsınız və heç 
vaxt bu mübarizəni bu cür riskli işə çevirməyin. Nə qədər murdar şərait olur‐
olsun, azadlıq uğrunda mübarizəni asanlaşdırmağın yolunu da fikirləşmək 
lazımdı. Yemək, içmək, dincəlmək, dost‐tanışa baş çəkmək, domino çırpmaq, 
telefonla laqqırtı vurmaq da lazımdı. Siz azadlıq uğrunda mübarizə aparırsınız, 
bunu sizə ona görə deyirəm. 
 
 
Azadlığa həsr olunan ömrün alternativi 
 
Əbədi olan dörd güc var: azadlıq, ədalət, sevgi və birlik. Ömrü yalnız onlara 
həsr eləməyinə dəyər. Qalan bütün güclər müvəqqətidi. İnsanın ürəyi, xalqın 
ürəyi, dövlət fəlsəfəsi və dünya tarixi bu dörd əbədi gücün sayəsində hərəkətdədi, 
onlardan biri dayansa, hər şey yoxa çıxar. Azadlıq, ədalət, sevgi və birlik – 
dünyanın həm başlanğıcıdı, həm də sonu. Onlar həm hissdi, həm də meyar, həm 
arzudu, həm də ideal. İnsanın, xalqın, dövlətin və tarixin azadlığa, ədalətə, 
sevgiyə və birliyə nail olmaqdan böyük məqsədi yoxdu.  
Azadlıq, ədalət, sevgi və birlik bir‐birinə bağlı hisslərdi, bir‐birinə bağlı 
məqsədlərdi. Onlar bir‐birilərindən ayrılıqda mövcud deyillər. Biri olan yerdə 
hamısı olur. Daha doğrusu, olanda hamısı birdən olur. Bəlkə də onlar, elə bir 
gücdülər. Amma insan bunu bilmir. Çünki insan onları öz həyatında adbaad hiss 
eləyir, hiss eləyir ki, məsələn, bu, azadlıqdı, bu, ədalətdi, bu, sevgidi, bu, birlikdi. 
İnsan ömründə bu dörd qüvvə nə qədər iç‐içə, birgə yaşansa da, yenə 
qarmaqarışıq yaşanmır, onların hər birinin öz yeri, öz müstəqilliyi olur.   
Azadlıq, ədalət, sevgi və birlik öz aralarında bərabərdilər, onların heç biri o 
birindən üstün deyil. Ancaq bu, əbədiyyət ölçüsüylə belədi, həyatdasa onlar 
bərabər yürümürlər, istər‐istəməz biri o birindən qabağa keçir, biri daha vacib 
olur, hansısa ikinci, üçüncü dərəcəli xarakter alır. Ayrı‐ayrı situasiyalarda olduğu 
kimi, ayrı‐ayrı varlıqlarda da bu dörd qüvvə müəyyən bir ardıcıllıqla düzülür. Bu 
dörd başlanğıcın dördünü də ifadə eləyən hər hansı bir varlığa baxanda görürsən 
ki, onlardan birini daha çox ifadə eləyir, nəinki o birilərini. Ona görə bu dörd 
qüvvədən yaranan hər bir hadisənin, prosesin, varlığın dörd missiyasıyla bərabər, 
bir başlıca missiyası da olur. Həmin bir missiya, sözsüz ki, o dördündən biri olur. 
İnsan, xalq, dövlət və tarix dördlüyünü azadlıq, ədalət, sevgi və birlik 
dördlüyüylə yanaşı qoysaq görərik ki, insan daha çox sevgini, xalq daha çox 
birliyi, dövlət daha çox ədaləti, tarix daha çox azadlığı ifadə eləyir.  
 9
Ömrünü azadlığa həsr eləyən hər bir adam özündə dünya tarixinin aparıcı 
qüvvəsini başqalarından daha qabarıq hiss eləsə də, onu da hiss eləyəcək ki, bir 
yandan da ən insani missiyanı – sevgini arxa plana keçirib, əslində özünü ən əsas 
işindən uzaqlaşdırıb, insandan çox tarixə çevrilib. Eyni söz ömrünü ədalətə və 
birliyə həsr eləyən adamlara da aiddi.  
Bəzən tarix, xalq və dövlət də onu yaradan əbədi stimulların düzülüşünü 
dəyişir. Tarixin aparıcı qüvvəsi ilk növbədə azadlıq olsa da, bəzən o, ədalətə, 
sevgiyə və birliyə daha çox can atır. Xalq hər şeydən əvvəl birləşmək üçün olsa 
da, bəzən o, daha çox azadlıq, ədalət və sevgi üçün çalışır. Dövlətin birinci 
vəzifəsi ədalət olsa da, bəzən o, azadlığa, birliyə və sevgiyə daha çox xidmət 
eləyir. 
Hər hansı bir hadisədə, varlıqda, prosesdə onun başlıca missiyasını 
formalaşdıran sıralanma pozulursa, bu, həmin hadisəni, varlığı, prosesi 
qiymətdən salmır, əksinə, bu, özünü fəda eləməyin nəticəsi ola bilər, yəni 
hadisəni, varlığı, prosesi daha da qiymətə mindirə bilər. Ancaq sıralanmadakı 
yerdəyişmə onu dəyişən varlıq və ya proses üçün itkisiz ötüşmür. Sevgidən çox 
azadlığa, ədalətə və birliyə bağlanan insan, azadlıqdan çox sevgiyə, birliyə və 
ədalətə can atan tarix, birlikdən çox azadlıq, ədalət və sevgi üçün çalışan xalq, 
ədalətdən çox sevgiyə, birliyə və azadlığa xidmət eləyən dövlət hökmən nəsə 
itirir, bir ağrı qazanır. 
Sıra ardıcıllığındakı dəyişiklikdən başqaları da ziyan çəkə bilər, amma əbədi 
güclərin əxlaqi gücü ondadı ki, bu ziyan heç vaxt pis niyyətlə, pis məqsədlə 
vurulmur. Yəni, tutalım, başqalarına dəyən ziyan insanın sevgini yox, azadlığı, 
ədaləti və ya birliyi ön plana çıxarmasına görədisə, burda mənəviyyata zidd bir 
şey yoxdu. Əbədi dəyərlərin hamısı mənəvi dəyərdi, onların hansını seçsən olar. 
Onların alternativi yalnız onların özüdü. 
Azadlığa həsr olunan ömrün üç alternativi var: sevgiyə həsr olunan ömür, 
birliyə həsr olunan ömür və ədalətə həsr olunan ömür. Azadlığa həsr olunan 
ömrün başqa alternativi yoxdu. Başqa ömürlər azadlığa həsr olunmuş ömrə 
yalnız zidd ola bilərlər. Eyni söz sevgiyə, birliyə və ədalətə həsr olunan ömürlərə 
də aiddi. Onların da üç alternativi var. Ümumilikdə götürəndəsə bu dörd ömür 
variantı bütün başqa ömürlərin alternatividi, bütün başqa ömürlərdən 
yüksəkdədi.  
Bu dünyada eyni varlıq eyni vaxtda eyni yerdən eyni sürətlə dörd 
istiqamətdə gedə bilməz. Ona görə də insan əbədi qüvvələrin açdığı dörd haqq 
yolundan istər‐istəməz birini daha çox tutub gedir. Ayrı‐ayrı situasiyalarda da 
belə olur, bütövlükdə insan ömründə də. Əbədiyyətə həsr olunan ömür istər‐
istəməz daha çox ya azadlığa, ya ədalətə, ya sevgiyə, ya da birliyə həsr olunmuş 
olur. Qalan bütün ömürlərdən üstün olan bu dörd ömür variantı bir‐biri 
 10
qarşısında bərabərdi, onların heç biri o birindən əskik deyil. Amma kim nə deyir 
desin, sevgiyə həsr olunmayan ömrün sonunda nəsə daha böyük bir ağrı görünür. 
Ömrünü azadlığa həsr eləyən hər bir adam bunu bilməlidi. Ömrünü ədalətə və 
birliyə həsr eləyən adamlar da bunu bilməlidi.  
 
 
Mənim əzizlərim 
 
SSRİ dağılanda mən universitet tələbəsiydim, mənim əzizlərim. SSRİ 20‐ci 
əsrin ən dəhşətli imperiyasıydı, dünyanın yarısını tutmuşdu, yarısını da tutmaq 
istəyirdi, onun dağılması elə‐belə məsələ deyildi, bir dünya tarixiydi. Biz belə bir 
imperiyada yaşayırdıq. Bizim taleyimizdə baş verənlər birbaşa dünya tarixinə aid 
hadisələr idi, bizdəki dəyişiklik dünyanı dəyişirdi. SSRİ tarixin mərkəzində qərar 
tutmuşdu və onun dağıldığı dövrdə dünyada onun dağılmasından böyük hadisə 
yox idi. 
Bir var dünya tarixini oxuyasan, bir də var dünya tarixini yaşayasan; bir var 
dünya təcrübəsini öyrənəsən, bir də var dünya təcrübəsinin özü olasan. SSRİ 
dağılanda dünya tarixini və təcrübəsini dünyaya SSRİ yayırdı. O vaxt SSRİ‐də ağlı 
kəsən hər bir adamın – indiki keçmiş sovet adamlarının qismətinə belə bir dünya 
miqyaslı təcrübə düşmüşdü. Yaxşıdı‐pisdi, bu ayrı məsələdi, amma hələ‐hələ hər 
adamın rastına belə tarix çıxmır. Hər adama qismət olmur ki, onun taleyi 
dünyanın taleyinə bağlı olsun, onun tarixi dünyanın tarixi olsun, onun mitinqi 
dünya hərəkatına təkan versin, onun toqquşması dünyanı çalxalasın, onun qərarı 
dünyanı dəyişsin. Keçmiş sovet adamları tarixin baş rolunda, tarixin mərkəzində 
olmuş adamlardı, onların qəlbində dünyanın böyük dərsləri var... 
Hissi təcrübənin əvəzi yoxdu, bu, təcrübələrin ən qiymətlisidi. Təbliğ elədiyi 
əməlin nəticəsini heç olmasa öz xəyalında öz taleyinə tətbiq eləyib onu canından‐
qanından, vicdanından keçirməyən adam nəyi təbliğ elədiyini başa düşə bilməz. 
Belə adama həyat oyuncaq kimi gəlir, çünki o, doğrudan da real insan taleyilə 
münasibətdə olduğunu dərk eləmir, elə bilir ki, adamları döyüşə göndərmək 
kuklaları döyüşdürmək kimi bir şeydi, istədiyin anda səhvini düzəldə bilərsən, 
həm də nə vaxt istəsən hər şeyi əvvəlki vəziyyətinə qaytaracaqsan. Yox, mənim 
əzizlərim, insan yaraları kukla yaralanmaları deyil, kuklaları yüz dəfə öldürüb‐
diriltmək olar, amma insan bir dəfə ölür və kimsənin ona yenidən həyat vermək 
imkanı yoxdu. 
Özünə rəva bilmədiyini özgəyə rəva bilmə – deyib müdriklər. Müharibəyə 
çağıranda özünü sağ‐salamat qələbəni qeyd eləyəcək adamların arasında təsəvvür 
eləyənlər, işgəncələrdən qorxma deyəndə bunu həmişə işgəncə zirzəmilərinin 
çölündəki adam kimi deyənlər təhlükəli adamlardı, onlardan uzaq durun.  
 11
Heç kimi ağır işə çağırmamaq bir əxlaqdı, ən böyük əxlaqsa həmin ağır işin 
qulpundan yapışa‐yapışa heç kimi heç bir ağır işə çağırmamaqdı. Əgər siz 
çiyninizi ağır yük altına vermisizsə, verəcəksizsə, bunu təvazökarcasına eləyin, 
birincisi, buna görə kimsəyə minnət qoymayın, mükafat gözləməyin, ikincisi, heç 
vaxt düşünməyin ki, bu sizə başqalarını yük altına çağırmaq haqqı verir. Heç 
kimin insanı ölümə çağırmağa haqqı çatmır. Siz özünüzü tankın altına atsanız 
belə, buna haqqınız çatmır. O tankın tırtılları üstünüzə çıxıb sizi xıncım‐xıncım 
elədiyi anda belə, siz başqalarını ölümə çağırmaq haqqını qazanmırsınız.  
Mən bayaq dünya təcrübəsindən danışdım. Ancaq bu təcrübə heç də təkcə 
imperiyaların dağılması kimi tarixi hadisələrlə bağlı deyil. Hər kəs kürəyinin 
arxasında avtomobil siqnalı eşidəndə diksinir – bu da dünya təcrübəsidi. Hər kəs 
vicdanının səsini eşidir – bu da dünya təcrübəsidi. Hamı sevir, azadlıq, ədalət və 
birlik istəyir – bu, dünya təcrübəsidi. İnsana həqiqətə yiyələnmək üçün eləcə özü 
də bəsdi, SSRİ‐siz də tarixi duymaq mümkündü.  
Siz elə özünüz bir dünyalıq həqiqətsiniz, mənim əzizlərim. Həqiqəti dərk 
eləmək üçün sizə SSRİ kimi vəhşi bir imperiyanın lazım olmadığını bilmək məni 
nə qədər də sevindirir. Öz hissinizə, öz vicdanınıza boylanın – hər şeyi 
biləcəksiniz. Tarixi də öyrənin – nələr olduğunu görəcəksiniz. Əgər siz o tarixin 
verdiyi dərsləri məndən də soruşmaq istəyirsinizsə, onda mən onun sizin üçün, 
bu dövr üçün, bu nəsil üçün vacib olan ibrətlərindən birini demək istəyirəm: neçə‐
neçə ortalıqda gəzəni aradan çıxan gördüm, qorxma deyənlərin çoxunu qorxaq 
gördüm, get deyənlərin çoxunu yerində duran gördüm, qulaq deşən çox vədlər 
yalan çıxdı, çox ölərik deyənlər sağ qaldı, çox unutmarıq deyənlər unutdu, 
almaram deyənlər aldı, satmaram deyənlər satdı, neçə qanlar batdı, necə qanlar 
axdı, nə adamlar nə günahlara şərik çıxdı, nələri nəyə dəyişənlər oldu, ağlımıza 
gəlməyən başımıza gəldi, özünü qoru deyənlər hamını qoruyan adamlarmış, 
qızışdırmayanlarmış qızıl adamlar, özünü gözə soxmayanlarmış gecə‐gündüz 
haqq yolunda göz yummayanlar, dincliyi yoxmuş dincliyə çalışanların, ürəyi 
pambıqmış dözümə çağıranların, əvəzi yoxmuş əvəz ummayanların, küysüz 
qayğıkeşlərin, minnətsiz qayğıların… 
SSRİ dağılan illərin və SSRİ‐dən sonrakı dövrün təcrübəsi bizi öz yolumuzu 
səbirlə, təmkinlə, ölçüb‐biçməklə, hay‐küyü yaxına buraxmamaqla seçməyi təlqin 
eləyir. Vicdan da buna səsləyir. Pafosa yer olmamalıdı. Hamı imkanı çatdığı 
qədər hamını qorumalıdı. Hamı hamıdan muğayat olmalıdı.  
Mən orta məktəbə gedəndə SSRİ dünyanı dağıdırdı, mənim əzizlərim. Mən 
ali məktəbə gedəndə SSRİ özü dağıldı, mənim əzizlərim. O boyda imperiyanın bu 
boyda aralıqda çökəcəyini heç kim ağlına gətirməzdi. Amma çökdü. Bütün şər 
qüvvələr çökəcək, mənim əzizlərim. Siz xeyirin tərəfində durun, özünüzdən də 
muğayat olun. Allah amanında, mənim əzizlərim. 
 12
 
 
Azadlıq və intizam 
 
Sizə deyim ki, bu, ən vacib məsələlərdən biridi. Çünki azadlığı boğan ilk 
adam bunu intizam yaratmaq üçün eləyib. İndi də azadlığı boğanlar bunu intizam 
qurmaq arqumentiylə əsaslandırırlar.  
Müasir dünyada heç kim nəzarətsiz deyil, hamını hardasa qeydiyyata 
alırlar, adını‐soyadını sənədləşdirirlər və sair. Nəzarət həmişə olub, qeydiyyat 
olmayanda başqa şey olub, hər dövrün öz nəzarət tərzi var. Texnologiyalar inkişaf 
elədikcə nəzarətin formaları da dəyişir, indi iri bir dükanda gəlib‐gedənlərin 
çantasını yoxlamağa ehtiyac yoxdu, kameralar hər şeyi çəkir.  
Texnologiyalarla şüurun bir‐birindən asılılığı var. Şüur inkişaf elədikcə 
texnika da inkişaf eləyir. Eyni zamanda, yeni texnologiyaların özü yeni bir şüur 
səviyyəsini, yeni mədəniyyəti, dünyagörüşünü yaradır. Bugünkü bankomatları 
yüz il əvvəl küçələrə qoysaydılar, onları gündə yüz dəfə yarardılar. İndi adamlar 
pulla dolu bu bankomatların yanından saymazyana ötür. Amma buna qədər 
adamlar yüzlərlə malın açıqda töküldüyü iri dükanlarda gözütox gəzişməyi 
öyrənməliydilər. Buna qədər izləmə kameralarının qüdrətinə öyrəşməliydilər. Pul 
bankomatlarını küçəyə qoymaq üçün siqnalizasiya sistemi inkişaf eləməliydi, 
siqnalların simsiz ötürülməsi, eləcə də bankomatdan yararlanan hər adamın 
şəklinin avtomatik çəkilməsi, hər manatın çıxarıldığı dəqiqənin, saniyənin qeydə 
alınması, pulun hansı hesabdan çıxarıldığı, hardan çıxarıldığı, hesaba nə cür 
girildiyi haqda məlumatların şəkillərlə birlikdə dərhal mərkəzi məlumat bazasına 
göndərilməsi və bütün bu məlumatları bilmək, şəkillərə baxmaq üçün bank 
sahiblərinə vur‐tut bir neçə dəqiqənin lazım olması kimi imkanlar kəşf 
olunmalıydı.  
Texniki vasitələr insana nəzarət eləmək işində həmişə kömək durub. 20‐ci 
əsrdənsə o, insanı həm də bu işdə əvəz eləməyə başlayıb. Bu proses 21‐ci əsrdə 
daha sürətlə gedir və hələ çox ağlagəlməz yerdə nəzarəti texnika həyata keçirəcək.  
Nəzarətin insandan texnikaya keçməsi insanın təkcə işini asanlaşdırmır, 
həm də onun tərbiyəsinə müsbət təsir göstərir – istər nəzarət eləyənin tərbiyəsinə, 
istərsə də nəzarət olunanın tərbiyəsinə. Küçəyə izləmə kamerasıyla nəzarət eləyən 
mühafizəçinin həm işi asandı – isti yerdə oturub, həm də bu vəziyyət onun 
insanlara daha mülayim münasibət bəsləməsinə şərait yaradır, küçədə dayananda 
o, istər‐istəməz adamlara qanlı‐qanlı baxacaqdı. Küçədən keçənlər də belə bir 
aşkar diktaturanın altına düşmədiklərinə görə nəzarətə qarşı çox əsəbi deyillər, 
nəzarətin yumşaq duyulması ona qarşı qıcığı azaldır. Nəticədə hər iki tərəfin – 
 13
nəzarət eləyənlə nəzarət olunanın özünü bərabərhüquqlu saymasına imkan 
yaranır.  
Virtual nəzarət insanı daha az təhqir eləyir, əlbəttə, biz bura izləndiyini 
sonradan aşkara çıxaran şantaj olunmuş adamın duyğularını aid eləmirik. Virtual 
nəzarət deyəndə biz aşkar virtual nəzarətdən danışırıq. 
Göstərişlərin texniki vasitələrlə çatdırılması da insanın tərbiyəsinə müsbət 
təsir eləyir (göstərişin canlı bildirilməməsinin inciklik doğurduğu özünəməxsus 
situasiyaları çıxmaq şərtiylə). Göstərişlər texniki vasitələrlə çatdırılanda insan 
onun intizam üçün olduğuna daha çox inanır. Bu zaman o özünü daha az təhqir 
olunmuş sayır, özünü bərabərhüquqlu hiss eləyir, onunla başqaları arasında ayrı‐
seçkilik qoyulduğu fikrini ağlına daha az gətirir. Yəqin burda göstəriş verənin sir‐
sifətinin, baxmaq tərzinin, qaş‐gözünü nə cür oynatmasının görünməməsinin, 
intonasiya, mimika və jestlərinin duyulmamasının rolu var. Çünki çox vaxt 
nəzarət və göstərişin özü yox, onun məhz ifadə tərzi adamlara toxunur. Texniki 
vasitələr nəzarəti və göstərişi cansızlaşdırıb qurulaşdırmaqla onu xalis iş 
prosesinə çevirir, onu şəxsiyyətlərarası məsələyə çevrilməkdən qoruyur. Sizi 
izləmə kamerasından güdən adamla bir yerdə oturub yeyib‐içmək daha asandı, 
nəinki başınızın üstündə durub sizi güdən adamla. Məktubla xəbərdarlıq 
elədiyiniz adamla axşamüstü banketdə bir yerdə rəqs eləmək daha asandı, nəinki 
bunu çağırıb özünə dediyiniz adamla. Qiyabi, virtual idarəçilik idarəçiliyin daha 
mədəni formasını yaradır. Burda insanın şəxsiyyətinə toxunmaq ehtimalı daha 
azdı. Canlı, birbaşa idarəçiliksə riskdi, burda hər an insanı təhqir eləmək təhlükəsi 
var. Canlı idarəçilik insandan daha böyük ustalıq tələb eləyir. Burda sən hər 
hərəkətinin, hər sözünün, oturuşunun‐duruşunun yerini bilməlisən, əsəblərin 
dəmirdən olmalıdı. Qiyabi idarəçilik üçünsə eləcə iş qaydalarını bilmək də 
kifayətdi.  
Göstərişi yazan adamın onu daha mədəni ifadə eləməsi üçün vaxtı var, söz 
yerinə düşməyəndə onu çıxarmaq, dəyişmək, fikirləşib yenisini tapmaq olar. 
Göstərişə etirazını yazılı bildirən adamın da öz hirsini boğması üçün imkanı var. 
Bundan sonra göstəriş verən adamın da etirazı götür‐qoy eləməyə imkanı olacaq. 
Canlı söhbətdəsə buna nail olmaq çətindi. Canlı söhbətdə insan dərhal reaksiya 
bildirməyə məcburdu və çox vaxt bu sürətin yaratdığı təzyiq mimikaya, 
intonasiyaya, jestlərə pis təsir göstərir, iş münasibətləriylə şəxsi münasibətlər 
sistemini qarışdırır, onların ayrı‐ayrı yerlərdə durmasına imkan vermir. 
Nəzarət ayrı – adam ayrı, göstəriş ayrı – adam ayrı olanda azadlıq daha çox 
olur. Belə vəziyyətdə nəzarət və göstərişlər daha mexaniki, texniki bir proses kimi 
qavranır, kiminsə diktaturasının, ovqatının, sənə münasibətinin nəticəsi kimi 
görünmür, hətta bunun nəticəsi olanda da o qədər çox duyulmur, ona görə bir 
rahatlq yaradır. 
 14
Nəzarətçinin gözdən itməsi, amma nəzarətin öz yerində qalması məcburi 
yaradılan intizamla könüllü olan intizam arasında fərqi hiss eləməyə imkan 
vermir. Burda aydın olmur ki, insan niyə intizamlıdı: özü belə olduğuna görə, 
yoxsa ona nəzarət olunduğuna görə. Ancaq bir şey aydındı ki, hər bir intizamlı 
adam nəzarət olmayan yerdə özünü bu cür aparardı. Texnologiyaların nəzarəti 
sayəsində yaradılan intizam – intizamlı adamın nəzarətsiz şəraitdə özünü 
aparması modelinə əsaslanır. Yəni burda örnək nəzarət altında olan adamın 
intizamı deyil, burda örnək nəzarətə ehtiyacı olmayan adamın intizamıdı.  
Qırmızı işıqda maşını saxlayan sürücü işıqforun yan‐yörəsində quraşdırılan 
monitorlardan xəbərdardı. Ola bilsin, o, elə də intizamlı adam deyil. Ola bilsin, bir 
qırmızı işıqda dayanan beş avtomobildən dördünün sükanı arxasında ipə‐sapa 
yatmayan adamlar oturub – onlar ancaq polisi görəndə işıqforda dayanırdılar. 
İndi polis yoxdu, amma beşi də dayanıb. Qıraqdan baxanda onlar nəzarətsiz 
görünür. Nəzarətin virtual şəkilə keçməsi intizamsız sürücüləri də intizamlı 
sürücüyə oxşadıb. Polis kimi monitorların da məqsədi intizamlı sürücünün 
davranış modelinin qələbəsinə nail olmaqdı. Amma yola polis maşını nəzarət 
eləyəndə bu davranışa kənar məcburiyyətlə nail olunduğu aşkar görünürdü. 
İndisə məcburiyyət cildini dəyişib, polis maşınından düşüb, polis libasından çıxıb 
bir monitorun içinə yığışıb. Nəzarət öz nümayişkaranəliyini itirib. O, daha 
azadlığın yolu üstə poza alıb dayanmır. Zahirən azadlıq qalib gəlib, heç olmasa 
mənzərini, görünüşü öz xeyrinə dəyişib. Belə baxanda bütün sürücülər sərbəst 
görünür. Elə bil hamısı işıqforda özxoşuna dayanıb. Elə bil heç kim dükanda ona 
görə oğurluq eləmir ki, heç biri bunu istəmir. Zahirən hamı azad və intizamlıdı. 
Amma üzdən baxanda belədi. İçərisinə baxanda görürsən ki, əslində heç kim 
nəzarətsiz deyil və heç də hamı intizamlı deyil. Bununla belə, yeni‐yeni nəsillərin 
bütün avtomobilləri qırmızı işıqda dayanan və heç kimi mağazada oğurluq 
eləməyən görməsi insanlığın xeyrinədi. Bunun tərbiyəvi əhəmiyyəti polislərin və 
dükan nəzarətçilərinin aşıladığı tərbiyənin əhəmiyyətindən üstündü. 
Adamların kimsəsiz küçələrdə pulla dolu bankomatların yanından 
saymazyana ötüb keçməsi yeni dövrün yeni əxlaqından xəbər verir. Əvvəlki dövr 
olsaydı, yalnız gözütox və düzgün adamlar belə eləyərdi. Bəli, indi hamının bunu 
eləməsi heç də hamının gözütox və düzgün olması demək deyil. Amma hamını 
gözütoxluğa və düzgünlüyə alışdırmağa doğru böyük bir addımdı. Ümid var ki, 
bir gün monitorlara da ehtiyac qalmayacaq.  
Bu gün canlı nəzarət təkcə monitorların qoyulduğu yerdən götürülməyib. 
Bəzi yerdə nəzarət – nəzarətçiylə birgə yerli‐dibli yoxa çıxıb. Əvvəllər dükanların 
doxsan faizində mallar satıcının arxasında düzülərdi, indi doxsan faizində mallar 
satıcının qabağında düzülüb. İzləmə kameralarının olmadığı kiçik dükanlarda da 
belədi. Daha böyük gözütoxluğa alışqanlıq daha kiçik tamahkarlıqlardan 
 15
qorunmağı yersiz eləyir. İnsanın daha çətin situasiyalarda nail olduğu intizam 
daha sadə situasiyalarda intizamı adi bir davranışa çevirir. Həmin sadə 
situasiyada insan həqiqətən azad və həqiqətən intizamlıdı. İnsanlığın ən böyük 
nailiyyəti də bundadı. Çünki həmin sadə situasiyada da intizamı nə vaxtsa 
nəzarət hesabına yaratmaq lazım gəlirdi. Bu günsə orda nəzarətə ehtiyac yoxdu 
və intizam sarıdan narahat olmağa da ehtiyac yoxdu. Azadlıq və intizam özünün 
həqiqi birgəliyinə və şərikli qələbəsinə burda çatır.  
Siz dünyanın uğurlarını onun çətin işlərlə nə cür əlləşməsində axtarmayın. 
Siz dünyanın uğurunu onun sadələşdirdiyi işlərdə axtarın. Bu adi işlər nə vaxtsa 
çox çətin olub. İndiki çətin işlər də asanlaşandan sonra dünyanın uğurları sırasına 
qoşulacaq.  
İlk dəfə bankomatlar küçəyə çıxarılanda adamın ağlına gələn bu olurdu ki, 
görəsən, buna necə nəzarət eləyəcəklər? Polisləri monitorlar əvəz eləyəndə 
fikirləşirdin ki, bu nə effekt verəcək? Ancaq texnika çox sürətlə öz qüdrətini 
göstərdi: pulunu başqasının çıxardığını iddia eləyən şikayətçiyə başa saldılar ki, 
pulu o özü çıxarıb; monitor mənə neyləyəcək düşünən sürücüyə sübut elədilər ki, 
monitor polisdən də betərdi, ondan heç can qurtarmaq olmur. 
Beləliklə, yeni nəzarət texnologiyaları yeni mədəniyyət formalaşdırır. O 
hamını düzgün, vicdanlı adamın nümunəsinə tərəf sıxışdırır. Bir vaxt onun 
yerində dayanan adamlar da bu işlə məşğuluydular. Ancaq nəzarət yerində 
adamların dayanması kobud görünürdü, nəzarət azadlıqdan çox duyulurdu, 
məhdudiyyət gözə girirdi, həm də subyektivliyə yol açılırdı, şəxsi münasibətdən, 
ovqatdan çox şey asılı olurdu. Yeni texnologiyalar mənzərəni azadlığın xeyrinə 
dəyişir və intizamı yalnız nəzarətin bəhrəsi kimi görünmək, tabeçiliyin əlaməti 
olmaq qismətindən qurtarır. İntizam zahirən də olsa, azad mühitdə təzahür eləyir.  
İntizamın nəyin nəticəsi olması çox vacib məsələdi. Çünki nə qədər çox 
adam nəzarətə görə intizamlı olsa, nəzarət bir o qədər çox olacaq. Nə qədər çox 
adamın intizamı nəzarətə bağlı olmasa, nəzarət bir o qədər gülünc görünəcək. 
Diktaturanın tələb elədiyi nizam‐intizamdan danışmağına dəyməz, burda 
azadlıq kimi intizam da təhrif olunub, intizam azadlığın əleyhinə yönəlib. 
Halbuki intizamla azadlıq bir‐birinə zidd anlayışlar deyil, ona görə də yalnız azad 
adamın leksikonunda intizam anlayışı həqiqi mənasını alır və intizamı yalnız 
azadlığı müdafiə eləyən adamın qavradığı şəkildə qavramaq lazımdı. İntizam 
diktaturanın lüğətinə aid bir söz deyil, intizam azadlığın lüğətinə aiddi, diktatura 
onu azadlığın lüğətindən oğurlayıb və təhrif eləyib. İntizam kənardan gələn bir 
şey deyil, intizam insanın ürəyindən gəlir və insanın ürəyincə olan şeydi. İntizam 
azadlığın özündən gəlir. O, azadlığın ən böyük müdafiəçilərindən biridi. İntizam 
yeganə xüsusiyyətdi ki, azadlığın ictimai həyata zidd olmadığını göstərir və 
azadlığı buxovlamaq cəhdlərini mənasızlaşdırır. İntizam azadlığın ən dinc 
 16
müdafiəçisidi. İnsanın başqa xüsusiyyətləri azadlığı qoruyanda dava‐dalaşla 
qoruyur. İntizamsa bu işi sakit görür. O, azadlığın sülh qanadıdı. Bizim bu gün 
uğrunda dava eləmədiyimiz bütün azadlıqlarımızı bizim intizamımız qoruyur. Bu 
azadlığın bir qismi davayla qazanılıb, amma intizamla qorunur.  
İntizam azadlığa haqq qazandırır. O, nəzarəti inkar eləyir. Nəzarətin yeganə 
söykənəcəyi azadlığın intizamsızlığıdı. Azadlıq intizamlı olan kimi nəzarət 
əhəmiyyətini itirir. Rus psixoloqlarının bir kitabında oxumuşam ki, azad insanın 
heç kimlə yola getməyən, heç nəyi bəyənməyən, dağıdıcı, pinti, araq içən, siqaret 
çəkən, narkotik qəbul eləyən anarxist kimi təsəvvür olunması sovet rejiminə sərf 
eləyirdi, ona görə də sovet hökuməti bu cür azad adamların əl‐ayağını tam 
yığışdırmağa meyl göstərmirdi, hətta yeri gələndə onlara bir az meydan da 
verirdi. Çünki sovet hakimiyyəti azad adamın nizam‐intizamlı, işə vaxtında gəlib, 
vaxtında gedən, səliqəli geyinən, araq içməyən, siqaret çəkməyən, narkotikə 
meyllənməyən, oturuşunu‐duruşunu, ağzının danışığını bilən adam kimi 
təsəvvür olunmasını istəmirdi və ədəbiyyatda, incəsənətdə, kinoda da sovet 
rejimini qəbul eləməyən azad adamın bu cür təsvir olunmasına imkan vermirdi.  
Qabriel Qarsia Markes də həmişə cəmiyyətdə yazıçıya münasibətdə 
formalaşmış stereotipləri dağıtmağa çalışıb, həmişə qəsdən ən bahalı qalstuk 
taxdığını, ən son model avtomobilə mindiyini deyib ki, yazıçının pinti, kasıb, 
adamayovuşmaz təsəvvür olunmasına son qoysun və başa salsın ki, var‐dövlət 
təkcə fırıldaqçılara, bürokratlara və biznesmenlərə deyil, sənətkarlara da yaraşır.  
Azadlığın intizamsızlıq kimi qəbul olunması – intizamı azadlığı boğmaq 
hesabına yaratmaq istəyənlərə sərf eləyir. Hər bir rejim ona qarşı çıxanın dəli 
olmasını arzulayır, hətta bəzən iynə vurub onu dəli eləyir də. Heç bir rejim ona 
qarşı ağıllı‐başlı, nizam‐intizamlı bir adamın çıxmasını istəməzdi.  
Azad adamın intizamı onun azadlığa layiq olmasının göstəricisidi. Bu sübut 
eləyir ki, nəzarəti insanın üstündən götürmək mümkündü və lazımdı, insan 
azadlıqdan istifadə eləyən varlıqdı, sui‐istifadə eləyən varlıq yox.  
Heç vaxt öz azadlığınızdan sui‐istifadə eləyib onu intizamsızlığa 
çevirməyin. Azadlığın qədrini bilən adam intizamlı olmalıdı. Nə qədər 
azadsınızsa, o qədər intizamlı olun. Qazandığınız bütün azadlıqları intizamınızla 
qoruyun, onların nəzarət altına düşməsinə imkan verməyin. Qazanmaq 
istədiyiniz azadlıqlar üçün də intizamlı olmalısınız, ixtiyarınızdakı azadlıqları 
intizamlı şəkildə reallaşdırmaqla sübut eləməlisiniz ki, başqa azadlıqlara da 
hazırsınız.  
Azadlığı anarxiyaya çevirmək azadlığa qarşı ən böyük düşmənçilikdi, çünki 
o, azadlığı ictimai həyat üçün yararsız hala salır və onun buxovlanmasına şərait 
yaradır. Azadlıq məhz intizamla qoşa addımlayanda əks hücumlardan yaxşı 
müdafiə olunur.  
 17
İntizam azadlığın bir növ ağlıdı, səbridi, o, azadlığı çılğınlıqdan, 
dəlisovluqdan qoruyur. İntizam azadlığın müdrikliyidi. O, azadlığın daha 
təcrübəli, yetkinləşmiş və üstünlük qazanmış bir formasıdı. İntizamsız azadlığa 
qalib gəlmək asandı. Oğul istəyirəm intizamlı azadlığa qalib gəlsin.  
Sizin azadlığınızı əlinizdən almaq istəyənlər sizi təxribata çəkmək 
istəyəcəklər. Sizi təxribata çəkənlər sizin intizamı pozmağınızı istəyəcəklər. Siz 
hər azadlığınızda intizamlı olun, qalanı nə olar, olar.  
 
 
Ayıl, ayıl, Şah İsmayıl 
 
Mən sizə bir şeir oxumaq istəyirəm. Bu şeiri mənim atam sovet dövründə ‐ 
1983‐cü ildə yazıb. Şeir belə adlanır: “Şah İsmayıl”. Şeirin əvvəlində Şah İsmayıl 
Xətaidən bir epiqraf da gətirilib:  
 
Şah Xətai, sənin dərdin deşilməz, 
Dərdi olmayanlar dərdə tuş olmaz. 
Mürşidsiz, rəhbərsiz yollar açılmaz, 
Mürşid ətəyində əlin varmıdır? 
 
Şeirin özüsə belədi: 
 
Ayıl, ayıl, 
Şah İsmayıl! 
Hamı sənə 
Hayıl‐mayıl! 
Saydır bizi, 
Yenə sayıl! 
İnam olub, güman olub 
Ev‐ev yayıl, 
El‐el yayıl! 
Ayıl‐ayıl, 
Şah İsmayıl! 
 
Ayıl‐ayıl, 
Şah İsmayıl! 
Yer calandı, göy calandı! 
Sənin xalqın 
Dalğın‐dalğın 
 18
Haçalandı! 
Parçalandı! 
Sənin ordun 
Şaqqalandı! 
Sənin yurdun 
Ha talandı! 
 
Ayıl‐ayıl, 
Şah İsmayıl! 
Yenə şığı sola‐sağa! 
Enli‐boylu uğur gətir 
Elin kimi bir umsuğa! 
Ayıl şahım, ayıl şeyxim, 
Endir mənlik qılıncını 
Bu torpağın birliyini, 
dirliyini 
quyulayan qurumsağa! 
 
Ayıl‐ayıl! 
Şah İsmayıl! 
Biz nüzülük, 
Biz dözürük, – 
Sən dözməzdin belə dağa! 
 
Ona‐buna biz lağ olduq, 
Çırmansaq da çay keçmədik! 
Özgələrə yamaq olduq, 
Özümüzlə birləşmədik! 
 
Ayıl, ayıl, 
Şah İsmayıl! 
Bərk əzirlər əzməyəni! 
Ayıl bəlkə yatırdasan 
Mənəm‐mənəm deyə‐deyə, 
Onu‐bunu məzləyəni! 
 
Ayıl, ayıl, 
Şah İsmayıl! 
İstəkləri  
 19
İsit, 
Kirit! 
Parçalanmış 
Bir ölkəni 
Yenə irilt, 
Yenə dirilt! 
 
Saydır bizi, 
Yenə sayıl! 
Ayıl, ayıl, 
Şah İsmayıl! 
 
Bu şeir 1986‐cı ildə atamın “Gecə yuxusu” adlı onuncu kitabına salınıb. 
Sovet dövründə bütün kitablar senzuradan – “Qlavlit”dən keçirdi. Şeir 
“Qlavlit”dən keçib. 150 səhifəlik “Gecə yuxusu” kitabı “Yazıçı” nəşriyyatında, 
“Qızıl Şərq” mətbəəsində 6 min tirajla çap olunub. Elə bu vaxt kimsə “Qlavlit”i 
“ayıldıb” ki, bəs Ağa Laçınlının kitabında sovet quruluşunun əleyhinə şeir gedib. 
Qəfildən 6 min nüsxənin hamısına mətbəədə həbs qoyulub, onları mətbəənin 
anbarından çıxarmaq qadağan olunub. Gərgin müzakirələr və həyəcanlı günlər 
başlayıb. Səhv eləmirəmsə, atama deyiblər ki, ya “Şah İsmayıl” şeiri dəyişəcək, ya 
da bütün kitab məhv olmalıdı. Şeir dəyişib və yenə səhv eləmirəmsə, şeiri atamla 
kitabın redaktoru Müzəffər Şükür birlikdə dəyişiblər.  
“Şah İsmayıl” şeiri “Gecə yuxusu” kitabının 139‐cu səhifəsindən başlayır, 
141‐ci səhifəsində bitir. Kitabın bir vərəqi – 139‐140‐cı səhifələri bütünlüklə “Şah 
İsmayıl” şeirindən ibarətdi. 141‐ci səhifəyə şeirin sonuncu dörd misrası – Saydır 
bizi, Yenə sayıl! Ayıl, ayıl, Şah İsmayıl! – düşüb.  
Şeir dəyişdiriləndən sonra 139‐140‐cı səhifələri, yəni bir vərəqi mətbəədə 
yenidən çap eləyiblər. Sonra xüsusi nəzarət altında kitabın 139‐140‐cı səhifələrini 
bir‐bir cırıb “Şah İsmayıl”ın yeni variantını ora yapışdırmağa başlayıblar.  
Şeirin yeni variantı cənublu qardaşın – Cənubi Azərbaycanda yaşayan 
azərbaycanlının dilindən təqdim olunub. Yəni gəlir şeirin adı: “Şah İsmayıl”. 
Sonra şeirin adının altından bir mötərizə açılır və mötərizədə yazılıb: “Cənublu 
qardaşın dilindən”. Əvvəlki variantda bu mötərizənin yerində Xətaidən epiqraf 
vardı. O epiqraf da çıxarılıb ki, şeir sovet Azərbaycanında yaşayan qardaşların 
dilindən səslənməsin. Şeirin yeni variantı belədi: 
 
Ayıl, ayıl, 
Şah İsmayıl! 
Hamı sənə 
 20
Hayıl‐mayıl! 
Saydır bizi, 
Yenə sayıl! 
İnam olub, güman olub 
Ev‐ev yayıl, 
El‐el yayıl! 
Ayıl, ayıl, 
Şah İsmayıl! 
 
Ayıl, ayıl, 
Şah İsmayıl! 
Bir vaxt dünya çalxalandı, 
Elin, oban 
Haçalandı! 
Sənin ordun 
Şaqqalandı! 
Sənin yurdun  
Ha talandı! 
 
Ayıl, ayıl,  
Şah İsmayıl! 
Yenə şığı sola‐sağa! 
Ümid gətir, 
Həyat gətir 
Bu torpağa. 
Qədim Təbriz şəhərində 
Sənin dilin yasaq olub 
Gözlərimiz baxa‐baxa. 
 
Ayıl, ayıl, 
Şah İsmayıl! 
Biz dözürük, –  
Sən dözməzdin belə dağa! 
 
Düşmənlərə biz lağ olduq, 
Çırmansaq da çay keçmədik! 
Özümüzlə birləşmədik! 
 
Ayıl, ayıl, 
 21
Şah İsmayıl! 
Bərk əzirlər əzməyəni! 
Ayıl bəlkə yatırdasan 
Pusqu qurub 
Yeni qurban gözləyəni. 
 
Ayıl, ayıl, 
Şah İsmayıl! 
İstəkləri 
İsit, isit, 
Dünyadakı pislikləri 
Qılıncınla ərit, ərit. 
 
Burda 140‐cı səhifə başa çatır. Səhifənin aşağısı, bir neçə misralıq yer boşdu. 
Elə bil şeir qurtarıb. Ancaq bu boşluq ona görə yaranıb ki, yeni variant 
əvvəlkindən qısa alınıb. 141‐ci səhifənin yuxarısındakı dörd misra da xəbər verir 
ki, şeir 140‐cı səhifədə yox, 141‐cidə tamamlanır. Həmin dörd misra:  
 
Saydır bizi, 
Yenə sayıl! 
Ayıl, ayıl, 
Şah İsmayıl! 
 
Mən bilən, nəinki sovet Azərbaycanının, hətta SSRİ‐nin tarixində olmayıb 
ki, çap olunmuş şeir kitabının bütün tirajını həbs eləyib, onun hansısa vərəqini 
cırıb, yerinə yenisini yapışdırsınlar. Mənim bildiyimə görə, bu, sovet dövrünün 
ədəbiyyat tarixində analoqu olmayan hadisədi. Bu hadisə baş verəndə mən orta 
məktəb şagirdiydim, 6‐cı sinifdə oxuyurdum, yəni pioner idim. Atamın nə cür 
həyəcan keçirdiyini yaxşı xatırlamıram. Amma atam o vaxt bərk həyəcan keçirib. 
Həm də bərk əsəbiləşib ümumiyyətlə bu hadisəyə görə: satqınlıq, yaltaqlıq və öz 
millətinin əsas dərdini – əsarət altına alındığını, kölə vəziyyətinə salındığını, 
yadların tapdağı altda qaldığını – deməyin çətinliyi onu həmişə çox 
əsəbiləşdirirdi. Amma həmişə də bu dərdi öz poeziyasında o dövrdə mümkün 
olan qədər ən açıq şəkildə deyirdi. Atamın az qala hər üç şeirindən biri sovet 
imperiyasının, köləliyin əleyhinə yazılıb. 
Atamın sovet imperiyasının əleyhinə apardığı təbliğat bizə – onun 
övladlarına xüsusilə təsir göstərmişdi. Çünki poeziyasında atam müəyyən qədər 
işarələrlə, başqa adamların arasında üstüörtülü danışırdısa, evdə o, tam açıq 
təbliğat aparırdı. Ona görə də lap uşaqlıqdan, az qala körpəlikdən biz bilirdik ki, 
 22
imperiyada yaşayırıq, vətənimiz işğal olunub, xalqımız əsarətdədi. SSRİ 
dağılanda və ondan sonra rejimə qulluq eləmiş bəzi adamların SSRİ‐nin imperiya 
olduğunu bilmədiklərini deməsi mənə çox təəccüblü görünürdü, çünki mən lap 
uşaq ağlımla bu həqiqəti bilirdim, ovcumun içi kimi bilirdim və mənə elə gəlirdi 
ki, “Bilməmişəm” deyənlər sadəcə olaraq yalan danışırlar. Ancaq sonralar mən 
başa düşdüm ki, həqiqətən bunu bilməyənlər də varmış, az da olsa belələri də 
varmış.  
Elə həmin “Gecə yuxusu” kitabı çıxan dövrlərdə, mən 5‐ci, 6‐cı siniflərdə 
oxuyanda, deyəsən, elə məhz 6‐cı sinifdə oxuyanda bir “azara” tutulmuşdum. 
Dərslik kimi istifadə elədiyimiz, bizim evdə çox olan xəritələrin üstündə 
əməliyyat aparırdım. Rəngli qələmlə Şimali Azərbaycanla Cənubi Azərbaycanı 
SSRİ‐dən və İrandan ayırır, onları eyni rəngdə birləşdirir, beləliklə, müstəqil 
dövlətimizin xəritəsini yaradırdım. Həmin vaxt mənim ikinci şakərim də bu 
dövlətin ordusu üçün zabit poqonlarının şəklini çəkmək idi. O poqonların şəkli də 
gözümün qabağındadı. Sonralar Şimali Azərbaycan dövlət müstəqilliyini bərpa 
eləyəndə milli ordumuzun zabitlərinin poqonu məndə bir xoş təbəssüm də 
oyadırdı. Çünki mən də milli ordumuzun zabitlərinin poqonunu ay‐ulduz 
şəklində çəkirdim.  
Atam bizə ehtiyatlı olmağı da öyrədirdi. Deyirdi ki, KQB‐nin (Dövlət 
Təhlükəsizlik Komitəsinin) çuğulları ondan söz qoparmağa çalışır, deyirdi orda 
qeyrətli oğullar da var, elə “Qlavlit”in özündə, bilə‐bilə SSRİ‐nin əleyhinə olan 
şeirlərə göz yumub çapa ötürürlər, amma deyirdi çuğul‐muğul da yaman çoxdu. 
Biz bəzən bunu ifrat şübhə kimi qəbul eləyirdik, deyirdik ki, nooldu elə o çuğul 
oldu, bu çuğul oldu, bu adamların neçəsi çuğul oldu. Ancaq sonralar, SSRİ 
dağılanda və dağılandan sonra xalqımızın başına gətirilən oyunlar, kimlərin 
kimlərə və haralara qulluq eləməsi, kimlərin meydana hansı sifarişlə, nə məqsədlə 
atıldığının üzə çıxması göstərdi ki, atam tam haqlıymış, həqiqətən qeyrətli oğullar 
nə qədər çox olsa da, onları qəsdən bada verməyə çalışanlar da çoxmuş.  
Tale elə gətirdi ki, həmin çuğulların bəzisiylə biz – atamın övladları da 
qarşılaşası və mübarizə aparası olduq. Tale elə gətirdi ki, atam ən böyük 
arzularından birinə çatsa da, SSRİ‐nin dağılmasını, Azərbaycanın heç olmasa 
quzeyinin istiqlaliyyət qazanmasını görsə də, can rahatlığı tapa bilmədi. Əksinə, 
məişət qayğılarından tutmuş mənəviyyat və millət qayğılarınadək bütün dərdləri 
birəbeş artdı: kəndimiz, atamın dədə‐baba ocağı olan Laçın rayonu və daha neçə‐
neçə rayonumuz, şəhərimiz, kəndlərimiz işğal olundu, minlərlə doğmamız şəhid 
oldu (şəhidləri ayırmazlar, ona görə Qarabağ müharibəsində həlak olan və itkin 
düşən qohum‐əqrəbamızı ayrıca qeyd eləmirəm), yüz minlərlə soydaşımız, o 
cümlədən bizim bütün kənd‐kəsəyimiz yerindən‐yurdundan didərgin düşdü, 
rayon‐rayon, şəhər‐şəhər səpələndi. Sovet imperiyasının dağılmasını həzm eləyə 
 23
bilməyən Rusiyanın və onun Qafqazdakı vassalı Ermənistanın vurduğu bu 
yaraların hamısı əsarətin bitməyən zərbələriydi – müstəqil Azərbaycan dövlətinə 
dəyirdi.  
Mən hələ kasıbçılığı demirəm. Bütün ömrü boyu vətənini azad görmək 
istəyən və buna nail olunmasına çalışan atam elə olub ki, guya soyuqdu deyə, 
əslindəsə birdən qabağına tanışı, ən çox da tələbəsi çıxıb tanıya bilər deyə şərfi 
ağzına‐burnuna dolayıb şəhərin küçələrində gəzə‐gəzə əlində kitab satıb, evə bir 
tikə çörəkpulu gətirmək üçün – şair, alim, vətəndaş, müstəqil Azərbaycanın 
həqiqi vətəndaşı, 20 ildən çox (o vaxtın hesabıyla) Bakı Dövlət Universitetində 
dərs deyən müəllim, dünya ədəbiyyatı kafedrasının dosenti Ağa Laçınlı… İndi 
bunu demək mənə çətindi, amma sonda demək istədiyim həqiqəti deməkdən ötrü 
bunu deməyə məcburam.  
Mənim atamın bədii yaradıcılığının təxminən 30 ili sovet dövrünə düşdü. 
İlk kitabı 26 yaşında, 1966‐cı ildə işıq üzü gördü və SSRİ dağılana kimi – 25 il 
ərzində onun 11 şeir kitabı çapdan çıxdı. 12‐ci, sonuncu şeir kitabı da SSRİ 
dövründə yığıldı, nəşriyyatın planına salındı, sadəcə, texniki səbəbdən çapı 
yubandı, kitab müstəqilliyimizin ilk dövründə, 1992‐ci ildə işıq üzü gördü. 
Vəssalam. Faktiki olaraq müstəqilliyimizin 16 ilində mənim atamın bir şeir kitabı 
da işıq üzü görmədi. Mətbəədən 1992‐ci ildə çıxan “Alın yazımız” kitabı atamın 
müstəqillik dövründəki yaradıcılığını əks elətdirmir, çünki kitabdakı bütün şeirlər 
sovet dövründə qələmə alınıb, sonuncu şeir 1990‐cı ilə aiddi.  
Yalnız 2006‐cı ildə, ölümündən bir il qabaq atamın tərcümələrinin kiçik bir 
hissəsindən ibarət “Yapon şeirindən seçmələr” adlı qıvraq bir kitab da çıxdı, 100 
səhifədə, tənqidçi, naşir Şirindil Alışanovun və Yaponiyanın Azərbaycandakı 
səfirliyinin köməyilə. Bu, atamın öz şeirlərindən ibarət bir kitab deyildi, eləcə öz 
adını gördüyü bir kitab idi.  
Yazırdı, müstəqillik dövründə də yazırdı, demək olar, hər gün yazırdı, 
amma özü deyirdi ki, çörək dərdi imkan vermir toplayıb üstündə işləyib çap 
eləməyə. Ömrünün son vaxtlarında deyirdi, təzə‐təzə açılışıram. Amma ömrünün 
son vaxtları olduğunu bilmirdi. Günün birində 40 ildən çox üstündə işlədiyi 
poemasını, Azərbaycanın müstəqilliyi dövrünə aid bütün yaradıcılığını, elmi 
tədqiqatlarını, doktorluq dissertasiyasını əlyazmalarda qoyub bu dünyanı tərk 
elədi. İndi üst‐üstə qalaqlanmış bu əlyazmalara adam hətta yaxın durmağa da 
qorxur, fikirləşirsən ki, bu qədər yazı‐pozunu nə cür sistemləşdirib, səliqəyə salıb 
çap eləmək olar? Bunun özünə bir ömür lazımdı. Atamın ölümündən iki il keçib, 
amma bu işin xofu bizi elə basıb ki, indiyə kimi onun arxivinə yaxın durub, ordan 
nəyisə götürüb çap elətdirməmişik. Baxmayaraq ki, atam ömrünün son illərində 
arxivini xeyli səliqəyə salıb, xeyli sistemləşdirib, illərə, mövzulara, köhnələrə, 
təzələrə bölüb ayrı‐ayrı qovluqlara, qutulara yığıb. Bununla belə, atam bir 
 24
yazının, bir şeirin üstündə dönə‐dönə işləyərdi, onun hər cümləsinin, misrasının 
neçə‐neçə variantı var, ona görə onun arxiviylə işləmək elə də asan məsələ deyil.  
O, yaradıcılığının yeni təqdimatını 70 illiyinə hazırlayırdı. Amma 67 yaşında 
gözlərini yumdu. Atam qəfildən, yuxuda öldü, onun nə cür keçindiyini heç kim 
bilmədi. Mən belə başa düşürəm ki, ölümündən onun özünün də xəbəri olmayıb, 
yəni atam ölüb, amma bilməyib ki, ölür və indiyə kimi də bilmir ki, o, ölüb. Əgər 
adam ölüm ayağında deyilsə, ölməyə hazırlaşmırsa, eləcə səhər durmaqçün gedib 
yatırsa və qəfildən yuxuda keçinirsə, onda o, hardan bilə bilər ki, ölüb? Adam 
yalnız yuxudan duranda bilir ki, gördüyü yuxuymuş. Mənim atam yuxusunun 
yuxu olduğunu bilməyəcək, o bu yuxunu əbədi olaraq bir reallıq kimi 
qavrayacaq. Bəlkə də əsl reallıq elə odu, biz bunu deyə bilmərik. Ancaq atamın 
şirin bir reallıq içində olduğuna inanıram. Mən onu oyatmağa gələndə üzündə elə 
bir xoşbəxt təbəssüm gördüm ki, oyatmağa qıymadım. Qapıdan qayıtdım. Mən 
heç vaxt heç kimin üzündə o cür xoşbəxtlik görməmişəm. Amma mən onu 
oyatmağa məcburuydum, ona görə bir azdan yenidən otağa qayıtdım. Demə, 
bayaqdan keçinibmiş.  
Mənim atam sözün bütün mənalarında Azərbaycanın dövlət 
müstəqilliyindən heç bir fayda görmədi. Əksinə, müstəqilliyimiz dövründə onun 
əzab‐əziyyəti daha artıq odu. Xarici düşmənlərin və daxildəki düşmənlərin – öz 
xalqının ruhuna, arzularına xəyanət eləyənlərin vurduğu yaralar ona dinclik 
tapmağa imkan vermədi. Üstəlik də çörək qayğısı. Bütün ömrü boyu o öz xalqının 
ruhuna sadiq qaldı, vətəninin kədərini, sevincini bölüşdü, hamıya ağ gün dilədi. 
Bir şeirində dediyi kimi: “Axı mənə kim çatar ağ günü diləməkdə…” 
Mənim atam sovet dövründə çarpışdığı adamlarla Azərbaycanın 
müstəqilliyi dövründə də çarpışası oldu. Sovet dövründə yazmışdı: “Hər gün 
vuruşdayam, hər gün döyüşdə…” Müstəqillik dövründə də ömrü mübarizəylə 
keçdi. Fərq orasındaydı ki, bu dəfə mübarizəyə bizi də qoşmuşdu – verdiyi 
tərbiyəsiylə. O bizi halal olmağa, haram çörək yeməməyə, əlimizi qana 
batırmamağa, düz yolu, bizi insanların, tarixin və Allahın qarşısında üzüağ 
eləyəcək haqq yolunu tutub getməyə çağırırdı. Eyni zamanda o, bizə ehtiyatlı 
olmağı, özümüzü qorumağı, düşmənin küyünə getməməyi məsləhət görürdü.  
Atamda, demək olar ki, təmənna deyilən şey yoxudu, bütün yaxşılıqları 
minnətsiz‐umacaqsız eləyərdi, uzaqbaşı istədiyi bu olardı ki, bu yaxşılıqlar bir 
gün bizim qabağımıza da çıxsın. Bir də atamda pisliyin, şərin məğlub olacağına, 
istənilən saxtakarlığın bir gün puça çıxacağına dərin inam vardı. Atamı həmişə 
qayğılı, fikirli görmüşəm. Öləndən sonra baxdım ki, hamı onun nikbinliyindən 
danışır. Yalnız ölümündən sonra kəşf elədim ki, mənim atam doğrudan da hədsiz 
dərəcədə nikbin adam olub. 
 25
Ümumiyyətlə onunla bağlı çox şeyi indi‐indi başa düşürəm və bu kəşflər 
hələ davam eləyir. Fəxri deyir, fiziki göz yaxından yaxşı görürsə, mənəviyyatın 
gözü uzaqdan yaxşı görür. Doğrudan da belədi. Ona görə də biz yaxşıların 
qədrini onları itirəndə bilirik.  
İndi başa düşürəm ki, mənim atamın həyatı və yaradıcılığı azadlıq uğrunda 
mübarizə aparan, şərlə əməkdaşlıqdan imtina eləyən adamın həyatı və 
yaradıcılığıdı. Mən onun Kommunist Partiyasına üzv olmamasına sevinməsinin 
(müstəqillik dövrünü bir qırağa qoyuram, sovet dövründə sevinməsinin), Leninə, 
partiyaya heç vaxt şeir yazmamasının və bütün bunların yaratdığı 
məhrumiyyətlərin ağrı‐acısını çəkə‐çəkə bundan bir təsəlli də duymasının əsl 
kökünü indi başa düşürəm.  
Hamı onu halal adam kimi tanıyır və mən indi başa düşürəm ki, bu halallıq 
adi halallıq deyil, bu, mübariz, prinsipial halallıqdı, yəni daim öz halallığını 
qorumaq uğrunda çarpışmış bir halallıqdı.  
Atamda yalançı qəhrəmanlıqlara və qondarma şöhrətə mənalı bir istehza 
vardı, həmişə dodağının altında gülüb keçərdi bu saxtakarlıqlara. Hamı onu 
təvazökar, özünü gözə soxmayan adam kimi tanıyır. İndi başa düşürəm ki, bu 
təvazökarlıq elə‐belə məsələ deyil, bu, olduqca ciddi bir əxlaqi məsələdi və yalnız 
mənəvi gücü zəif olan adamlar təvazökar olmurlar. İndi başa düşürəm ki, 
yüzlərlə səviyyəsiz, ikiüzlü, yaltaq, istedadsız, savadsız adamın döşünə döyüb 
özünü öydüyü vaxtda bu təvazökarlığı qorumaq əxlaqa nə qədər ciddi sadiqlik 
deməkmiş.  
“Gecə yuxusu” kitabından “Şah İsmayıl” şeirinin cırılıb çıxarılacağı, yerinə 
şeirin yeni variantının yapışdırılacağı bilinəndə o vaxt “Yazıçı” nəşriyyatında 
ekspeditor işləyən, atamla da iş yoldaşı olmuş, indi Bakı Dövlət Universitetində 
dərs deyən Bəxşeyiş Əsgərov atama bildirib ki, istəyirəm kitabın orijinal 
nüsxələrindən bir neçəsini ələ keçirib sənə gətirim, imkan düşsə bunu eləyəcəm. 
Atamın ona məsləhəti belə olub: “Risk eləmə”. Bu, “Şah İsmayıl” şeirini yazmağa 
risk eləmiş adamın məsləhətidi. İllər keçəcək və mən başa düşəcəm ki, özü risk 
eləyə‐eləyə heç kimi riskə çağırmayan adamın əxlaqından böyük əxlaq yoxdu. Bu, 
əxlaqın zirvəsidi. Şərə qarşı mübarizə aparan insan tipləri arasında bu, ən 
nümunəvi tipdi.  
Atamı ağlım kəsəndən hamıya özündən muğayat olmağı tapşıran gördüm. 
Bir adamın riskli yola çıxdığını duyan kimi birinci sözü “Özünü qoru” olardı. 
Ömründə bir adamı təhlükəyə atmadı, bir adamı ölümə vermədi. Bakı Dövlət 
Universitetinin SSRİ dağılan ərəfədə və dövlət müstəqilliyimizin bərpa olunduğu 
ilk illərdə ən qaynar mərkəzlərdən biri olduğunu yada salsaq, bu işin elə də asan 
başa gəlmədiyini görərik. Mənim elə öz yanımda atam onu istər müəllimi, istərsə 
 26
də ağsaqqalı kimi qəbul eləyən neçə‐neçə gəncə özünü qorumağı tapşırıb. 
Sözünün əvvəli də bu olub, axırı da.  
1990‐cı, ya 1991‐ci iliydi. Qarabağda ermənilərlə qarşıdurmanın yavaş‐yavaş 
silahlı toqquşmalara keçdiyi, rayonlarda yerli özünümüdafiə dəstələrinin 
yaranmağa başladığı vaxtlardı. Universitetin dəhlizində rəhmətlik Rövşən 
Cavadovla rastlaşdıq. Pillələri qalxanda atamı gördü, dayandı, Laçını müdafiə 
eləmək üçün iş apardıqlarını dedi və cibindən çıxarıb bir‐iki fotoşəkil göstərdi. 
Şəkillərdə Rovşən Cavadov bir neçə gənclə bərabər əlində silah əsl döyüşçü 
görkəmi alıb durmuşdu. Bizim gözümüzün belə mənzərələrə hələ öyrəşmədiyi, 
bu cür işlərin bir az da qanunsuz sayıldığı vaxtlarıydı. Atam dedi: “Rövşən, 
özündən muğayat ol”. Rövşən Cavadov həqiqətən incidi: “Ay Ağa müəllim, siz 
də belə deyəndə…” Atam bu dəfə daha ciddi və bir az da sərt – ona cavab 
qaytarana cavab qaytarırmış kimi – tonda təkrarladı: “Yox da, mən sənə deyirəm 
ki, özündən muğayat ol”. Səhv eləmirəmsə, atam bunu bir‐iki dəfə də təkrarladı 
və Rövşən Cavadov şəkilləri cibinə qoyub incik tərzdə bizdən uzaqlaşdı.  
Atam heç vaxt insanları oda atmazdı. Əksinə, görəndə ki, kimlərsə 
vətənpərvərliyindən, milləti sevdiyindən, həm də ətrafdakı insanların 
rəğbətindən coşub, ehtiyatı tamam yaddan çıxarıb, hətta ehtiyatlanmağı xəyanət 
kimi də qəbul eləməyə başlayıb, onda belə vaxtda atam onlara, gənclərə, 
tələbələrinə bəlkə də heç kimin demədiyini deyirdi, onları ehtiyatı əldən 
verməməyə çağırırdı, ehtiyat igidin yaraşığıdı deyirdi. Bunu elə evdə də bizim 
özümüzə min dəfə deyib.  
Yüzlərlə insanın, yüzlərlə yox, minlərlə insanın ehtiyatsızlıq ucbatından 
qurban getdiyini görəndən, neçə‐neçə faciəyə siyasi ayıq‐sayıqlığımızın olmaması 
ucbatından tuş gəldiyimizi başa düşəndən, daha təmkinli, daha uzaqgörən 
ziyalıların soyuqqanlı məsləhətlərini buraxıb, fikirləri dərinliyinə görə yox, 
təmtərağına görə qiymətləndirib pafos dalınca getdiyimizi və nəhayət, ləyaqətinə 
şübhə eləmədiyimiz ziyalıların sözünü bəzən qulaqardına vurmaq kimi bir 
təzadlı cəhətimizin olduğunu dərk eləyəndən sonra anlayıram ki, atam o vaxt 
hansı vacib missiyanı həyata keçirirmiş – ağsaqqal missiyasını. Burda ağsaqqal 
sözü təmkin, ağıl, uzaqgörənlik, vicdan, ləyaqət, təcrübəni paylaşmaq, gəncləri 
qorumaq, insan taleləriylə oynamamaq kimi saysız‐hesabsız vacib xüsusiyyəti 
özündə birləşdirir. Hay‐küydən qulaq tutulduğu, vicdanlı, ürəyitəmiz insanların 
səmimi coşğunluğundan, qeyrətli qəzəbindən xarici və daxili düşmənlərin sui‐
istifadə elədiyi bir dövrdə, bəzi ağsaqqalların da ağsaqqallıq yox, qarasaqqallıq 
elədiyi bir dövrdə o missiya ən vacib missiyalardan biriydi.  
Atam özü riskə gedirdi, amma başqalarını riskə atmırdı, özünü qoruyurdu, 
başqalarına da özünü qorumağı məsləhət görürdü, başqalarından muğayat 
 27
olurdu, onlardan da başqalarından muğayat olmalarını istəyirdi. Məncə, bu, ən 
düzgün yoldu.  
Bəxşeyiş müəllim “Gecə yuxusu” kitabının yaralanmamış nüsxələrindən bir 
neçəsini çıxarıb atama çatdıra bildi. Bu, atamı çox sevindirmişdi. 1986‐cı ilin 
dekabrın 25‐də atam Bakıdan kəndə, Laçın rayonunun Oğuldərə kəndinə, qardaşı 
Əliyə göndərdiyi məktubunda yazırdı: “Kitabım çapdan çıxıb. Ancaq mübahisə 
doğurub. Bu şəkildə satışa buraxmırlar. Hər şey qaydasına düşəcək. Bu sirri heç 
kimə açma. Anamıza demə ki, darıxar. Çünki mübahisə “Şah İsmayıl” üstündə 
qızışıb”. Dörd gün sonra – dekabrın 29‐da atam Bəxşeyiş Əsgərovun gətirdiyi 
nüsxələrdən birini onun özünə bağışlayanda kitabın üstünə bu sözləri yazıb: 
“Məmməd oğlu Bəxşeyiş, Kişi qardaş, Allah səni bizə Bəxşeyiş verib. Həmişə belə 
mərd, Vətənə bağlı ol... Dərin hörmətlə! Ağa Laçınlı. 29.XII.1986”.  
İş təkcə bununla bitmədi. “Qızıl Şərq” mətbəəsində atamın tələbəsi olan 
fəhlələr işləyirdi – mən onlardan şair Xaliq Rəhimlini tanıyıram. Onlar “Şah 
İsmayıl” şeirinin birini cırıb o birini yapışdıranda partizanlıq elədilər – vərəqi 
dəyişdirilən nüsxələrin gözünə kitabın orijinal nüsxələrindən də qatdılar. Beləcə, 
“Gecə yuxusu” kitabı satışa iki variantda çıxdı: həm yaralı, həm də salamat. Təbii 
ki, salamat nüsxələrin sayı çox az idi. İndiki kimi yadımdadı, o vaxt atamla kitab 
dükanına girirdik və atam “Gecə yuxusu”nun rəfdə düzülmüş nüsxələrini tez‐tez 
vərəqləyib baxırdı görsün “Şah İsmayıl”ın orijinalından oxuculara neçəsi 
çatacaq… Atamın mağazada öz kitabını vərəqləyən əlləri gözümün qabağındadı. 
Məhz əlləri. İri əlləri. Görünür, mən bu prosesdə bütün mənanın və duyğuların o 
vərəqləməyə bağlı olduğunu bildiyimə görədi ki, yaddaşıma məhz həmin an 
hopub qalıb.  
Əmioğlu Əfqan deyir ki, o da kitab dükanında bu cür axtarış aparıb. 
Bakıdakı “Kitab evi”ndə, deyəsən, bir salamat nüsxə görüb, təbii ki, söhbət həmin 
gün satış üçün rəfdə qoyulmuş nüsxələrin birindən gedir, satıldıqca satış 
bazasında və ya mağazanın öz anbarında qalan başqa nüsxələr çıxarılıb gətirilirdi 
və sözsüz, onların da arasında tək‐tək salamat nüsxələr olub.  
Çox keçmədi ki, SSRİ dağıldı. Atam onun dağılacağını bilirdi, gözləyirdi, 
bunu şeirlərində də ifadə eləyirdi. Amma şübhəsiz ki, SSRİ heç kimin 
gözləmədiyi bir sürətlə dağıldı. Müstəqil Azərbaycan ağır problemlər 
burulğanına düşdü: müharibə, yoxsulluq, anarxiya… Hüquqa yox, gücə 
əsaslanan sabitliyi sabitlik saymamaqda haqlıyıqsa, onda demək olar ki, atam bu 
problemlərin heç birinin həllini görmədən öldü.  
Atamın qeyri‐adi yaddaşı vardı. Azərbaycanı qarış‐qarış gəzmişdi və 20 il, 
30 il, 40 il əvvəl rastlaşdığı adamları onların kəndindən, şəhərindən olan 
adamlarla görüşəndə xatırlayıb soruşardı, özü də elə‐belə soruşmazdı, tam 
təfsilatıyla xəbər alardı: qapısına su çəkdirmişdi, suyu gəlirmi, filankəslə davası 
 28
vardı, barışdımı, qoca nənəsi dururmu, yaxşı söhbətcil qarıydı, mənə belə dedi, 
mən ona belə dedim və sair. Axırda məlum olur ki, həmin adam, tutalım, kənd 
sovetinin sədriymiş və “Bilik” Cəmiyyətinin xəttiylə atam onların rayonunda 
olanda onun həyətində cəmisi bir saat oturub, ya çay içib, ya çörək yeyibmiş. 
(Sovet dövründə şair, yazıçıları zəhmətkeşlərlə görüşlərə ezam eləyirdilər. Yeri 
gəlmişkən, atam deyirdi ki, belə görüşlərdə antisovet şeirlərini oxuyanda bəzən 
adamların oturacaqlara qısılıb, yumulub bir növ görünməz olmağa çalışdığını da 
müşahidə eləyib).  
Atam adamları ləhcəsindən nəinki hansı rayondan, hətta hansı kənddən 
olduğunu da tapırdı, belə hadisələr mənim gözümün qabağında yüz dəfə olub və 
mən adamların buna nə cür təəccübləndiyini görmüşəm. Atam adamlarla belə 
tanış olardı: Filan rayonun hansı kəndindənsən – filan kəndindən, yoxsa filan 
kəndindən? Soruşmazdı ki, hansı rayondansan, çünki bunu atam dərhal, sorğu‐
sualsız duyardı. Kəndi soruşanda da yenə təxmini bilirdi ki, bu‐bu kəndlərin 
birindəndi, ayrı kənddən deyil. Sonra tanışlıq belə davam eləyərdi: 
Filankəslərdənsən, yoxsa filankəslərdən? Filankəsin nəyisən? Birdən 
qarşısındakını şoka salan sual olardı: Ə, sənin dədən yenə filankəsdən ərizə yazır? 
Qız qaçırtmışdın, qız eviylə barışdınmı? Neçə uşağın var?  
Bir dəfə hətta təsadüfən Bakıda bizdən yolu soruşan qızdan həyətlərindəki 
tut ağacını xəbər aldı. Daha doğrusu, qız yolu soruşan kimi atam soruşdu ki, 
Laçının harasındandı, sonra soruşdu ki, kimlərdəndi. Daha heç nə soruşmadı, 
bundan sonra atam elə yolu gedə‐gedə üzünü mənə çevirib həmin qızgilin bağ‐
bağatından, həyətlərindəki tut ağacından danışmağa başladı. Sözsüz, atam 
zarafatından qalmazdı. Qıza deyirdi ki, mənim laçınlılardan zəhləm gedir: “Bah‐
bah‐bah, ay laçınlılar, sizdən nələr çəkmişəm…” Atam yolu göstərsə də, qız əl 
çəkmirdi, getmək istəmirdi, dirənib durmuşdu ki, denən görüm sən kimsən. 
“Vallah, sən laçınlısan” deyirdi. Atam üz‐gözünü turşudurdu: “Nə? Laçınlı? 
Allah eləməsin!” Axırda gördü ki, qız əl çəkmir, atam boynuna aldı ki, laçınlıdı və 
bir dəfə qızın atasının qonağı olub. Atam onun atasına salam göndərdi. Onda mən 
8‐9 yaşda olardım.  
Atamın yaddaşı həyat eşqli bir yaddaşıydı. Bu yaddaş həyat səhnələrini, 
əhvalatları, söhbətləri, təbiət mənzərələrini, atları, inəkləri, qoyun‐quzunu, gül‐
çiçəyi özünə hopdururdu. Amma məsələn, rəqəm atamın yadında qalmırdı, yəni 
qalırdı, amma hamıda olduğu kimi, qeyri‐adi şəkildə yox, adi qaydada.  
Atamın söhbətlərindən doymaq olmurdu. Bunu onu tanıyanların, xüsusilə 
yol yoldaşı olanların hamısı deyir. Atam saatlarla saysız‐hesabsız əhvalatı 
dayanmadan danışa bilirdi, özü də insanı yormadan, duzlu, məzəli… Tez‐tez də 
xəbər alardı: “Başını ağrıtmıram?..” 
 29
Bir dəfə universitetdə kafedrada atamın iş yoldaşlarından Nüşabə xanımla 
Namiq müəllimi gördük – atam yenicə dünyadan köç eləmişdi. Nüşabə xanım 
dedi, elə indicə Ağadan danışırdıq: “Namiq müəllim deyir, kaş Ağanın 
söhbətlərini yazaydıq, bilsəydim, yazardım deyir”. Namiq müəllim əlini dizinə 
vurub başını yellədi: “Adamın ağlına nə gələr? Hardan biləsən! Hardan biləsən ki, 
durduğu yerdə birdən‐birə çıxıb gedəcək…” 
Atam danışırdı, danışırdı, hərdən köləliyə qarşı mübarizəsinə görə çəkdiyi 
əziyyətlərdən də söz salırdı. Sən o əziyyətləri doğuran addımlardan birini atmaq 
istəsəydin, atam o dəqiqə sənə ehtiyatlı olmağı məsləhət görəcəkdi. O özü 
eləyirdi, amma başqalarına qıymırdı. Başqalarına qıymamaq – sən qarışıq neçə‐
neçə adamı ölümə verən və ya ölümə verməyə hazır olan, xoşbəxtliyini 
başqalarının bədbəxtliyi üstündə qurmaqdan nəinki çəkinməyən, hətta bundan 
zövq alan saysız‐hesabsız maskalı‐maskasız cəlladı göz qabağına gətirəndə başa 
düşürsən ki, insana qıymamaq nə deməkdi.  
Mənim atam qəhrəman deyildi, çünki o öz işini qəhrəmanlıq yox, insani 
borc, vicdan borcu kimi həyata keçirirdi. Yəni onun nəzərində hər şey elə bu cür 
də olmalıydı, o bu işi görməliydi və burda öyüləsi bir şey yoxdu. Bu mənada 
atamla Alber Kamyunun “Taun” romanının qəhrəmanı doktor Riye arasında indi 
bir oxşarlıq tapıram. Fəxri düz deyir, mənəviyyatın gözü uzaqdan yaxşı görür. 
Mənim atam Vətənimizin səssiz fədakarlığına, sakit, özünü gözə soxmayan, 
özünü reklam eləməyən fədakarlığa bir nümunədi. Biz vətənimizdə bu cür 
nümunələrin çox olduğunu duymalı, bununla fəxr eləməliyik. Bu duyğunun 
böyük tərbiyəvi əhəmiyyəti var. Bu, əxlaqi duruluq yaradan bir duyğudu. Onda 
böyük mənəvi qüvvə, mənəvi sirayət gücü var.  
Mənim atam qəhrəman deyil, mənim atam olsa‐olsa naməlum qəhrəmandı 
və bu naməlumluq böyük bir tərbiyədi. Onu bəlkə də məlum vəziyyətə gətirmək 
yanlışdı, onun mahiyyətinə ziddi. Amma təvazökar, təmənnasız və səssiz 
fədakarlığı təbliğ eləyəndə biz istər‐istəməz nümunələr də göstərməliyik. Biz 
məlum qəhrəmanların qiymətini azaltmadan, onlardan sevgimizi əsirgəmədən 
naməlum qəhrəmanlardan dərs almağı da unutmamalıyıq.  
“Şah İsmayıl” hadisəsinin mənim və ailəmizin başqa üzvlərinin yadında, 
demək olar ki, bir təfərrüatı qalmayıb. Mən bu hadisəni orda adı keçən adamların 
köməyilə birtəhər bir‐birinə bağlayıb danışdım. Hamının yadında qalan odu ki, 
Ağa Laçınlının köləliyin əleyhinə yazdığı şeirini kitabdan cırıb başqa variantla 
əvəz eləyiblər. Əlavə elə bir şey bilən yoxdu. Əgər siz soruşsanız görərsiniz ki, 
nəinki sovet Azərbaycanının, hətta bəlkə də bütün SSRİ‐nin mövcud olduğu 
dövrdə analoqu olmayan bu ədəbi‐siyasi hadisədən nəinki keçmiş SSRİ‐də, 
Azərbaycanda xəbərdar deyillər, hətta Azərbaycanın şairləri, yazıçıları arasında 
da bundan xəbəri olan çox az adam var. O vaxt eşidib bilənlərin də yadından 
 30
çıxıb. Və bütün bunların bir səbəbi var: mənim atam heç vaxt özündən qəhrəman 
düzəltmək fikrində olmayıb, heç vaxt özünü reklam eləməyib, vicdan borcunu 
yerinə yetirdiyinə, vətəninin, xalqının qarşısında özünə borc bildiyi işlərinə görə 
mükafat ummayıb.  
Bəlkə də elə şair var ki, bu hadisə onun başına gəlsəydi, Sovet İttifaqı 
dağılandan sonra yüz dəfə o barədə müsahibə verib danışardı. İndisə bu 
hadisənin təfərrüatını hətta mən – atamın Azərbaycan müstəqil olandan əlinə 
qələm alıb yazı‐pozuyla, jurnalistikayla məşğul olan övladı və hər biri qələm 
adamı olan qardaşlarım da bilmir. Atam bir dəfə də olsun Azərbaycanın 
müstəqilliyi dövründə həmin yaralı kitabı çıxarıb bir kimsəyə göstərmədi. 
Demədi, baxın görün mən neyləmişəm, mənə qarşı nələr eləyiblər. Demədi. 
Azərbaycanın və yəqin ki, neçə‐neçə ölkənin poeziya tarixində analoqu olmayan 
bu hadisəni tarixə, özünü həmin tarixin qəhrəmanına çevirmədi. O, sakitcə başını 
aşağı salıb azadlıq uğrunda mübarizənin verdiyi bəhrənin – dövlət 
müstəqilliyinin hamı üçün şirin bir nübar olması yolunda çalışdı, təmənnasız və 
təvazökar mübarizəsini davam elətdirdi.  
Mənim atam azadlıq uğrunda mübarizəsindən öz həyatında, demək olar ki, 
ancaq ziyan gördü, onun atama heç bir faydası olmadı. Ancaq o, bir dəfə də olsun 
bu mübarizədən üz döndərmədi, heç vaxt dövlət müstəqilliyimizdən xeyir‐
duasını əsirgəmədi. Onun xeyir‐duası müstəqilliyin xoşbəxt eləmədiyi adamın 
xeyir‐duasıydı, yəni əsl xeyir‐duaydı.  
Sovet İttifaqı dağılhadağılda senzura – “Qlavlit” ləğv olundu. “Alın 
yazımız” kitabını tərtib eləyəndə atam “Şah İsmayıl” şeirini tam şəkildə, ilkin 
variantında ora daxil elədi və şeir əvvəldə necəydisə elə də kitabda işıq üzü 
gördü. “Alın yazımız”ı tərtib eləyəndə qardaşım Fəxri ora antisovet şeirlərin 
salınmasına çox imkan verməyib. Atamın yalnız bir neçə antisovet şeiri ora 
salınıb, çünki Fəxri deyib ki, daha belə şeirlərin dövrü keçib.  
Şeir ölməməlidi, əgər o, bir quruluşun dağılmasıyla əhəmiyyətini itirirsə, 
deməli, onun bədii məziyyətinə şübhə eləməyə əsas var. Düzdü, atam özünün 
azadlıq şeirlərinin ölməsi fikriylə razılaşmırdı, çünki onu bu şeirlərə ölməyən 
duyğuları bağlayırdı. Bu şeirlər əbədi duyğulardan, pak niyyətdən, ölməz 
dəyərlərə söykənən ideallardan qaynaqlanırdı. Ancaq bu gün mən atamın kitabını 
sizə versəm, siz orda ictimai‐siyasi şeirləri yox, sevgi şeirlərini, təbiət şeirlərini 
daha çox oxuyacaqsınız. Bununla belə, bəzən elə bir tarixi dövr gəlir ki, orda 
ictimai‐siyasi həqiqətlər də daha çox şairin, yazıçının dilindən səslənməli olur. 
Bəzən poeziya bu missiyanı da öz üzərinə götürməli olur – şair təkcə mənaları 
yox, məqsədləri də ifadə eləmək məcburiyyətində qalır. Öz məqsədinə çatandan 
sonra bu cür məqsədli ictimai‐siyasi şeirlər əhəmiyyətini ya tam, ya da qismən 
itirəcək. Ancaq o şeirləri doğuran hisslər əbədidi. Atamın kitab dükanında “Gecə 
 31
yuxusu”nu sürətlə vərəqləyən iri əllərini xatırlayıram. O hisslər əbədidi. Şeirin 
hərfləri, nöqtə‐vergülləri ölsə də, daxili enerjisi, ruhu yaşayır.  
Oqtay deyir, o gün atamı yuxuda görmüşəm. Deyir, görürəm bir ağ yoldu, 
atam yolun düz ortasında dayanıb qoluma girib deyir: “Darıxmayın, hamınızın 
üzünə qapılar açılacaq”.  
Mən bu qapıların tezliklə açılmasını istəyirəm. Mən bu qapıların Quzeylə 
Güneyin arasında, Təbrizlə Bakının arasında açılmasını istəyirəm. Mən o ağ yolun 
Qarabağa, Göyçəyə, Zəngəzura, Borçalıya, Dərbəndə, Kərkükə gedib çıxmasını 
istəyirəm. Mən xalqımızın, Vətənimizin bir ağ günə, ağappaq bir günə çıxmasını 
istəyirəm. Yalnız indi, yazının sonuna gəlib çatanda başa düşürəm ki, bu yazı 
Azərbaycan haqqındadı, Vətən haqqındadı. Əslində mən azadlıq uğrunda 
təvazökar, təmənnasız və təvazökar olduğu qədər də prinsipial mübarizədən 
danışmaq istəyirdim. Ancaq indi görürəm ki, bu yazı bizim xalqımız haqqındadı.  
Dünyada bizim xalqımız qədər faciəli taleyi olan ikinci bir xalq çətin olsun. 
Ancaq darıxmayın, qapılar açılacaq. Bütün ömrünü dinməzcə‐söyləməzcə xalqına 
fəda eləyən oğlanların, qızların durduğu ağ yoldadı nicat yolu. Biz heç kimi heç 
bir çətin işə çağırmadan, heç bir mükafat ummadan, heç kimə elan eləmədən, 
dinməz‐söyləməz əlimizdən gələni eləməliyik Vətən yolunda, xalq yolunda, 
Azərbaycan yolunda.  
Bizim yolumuz Azərbaycan yoludu. Biz dərdimizin‐sərimizin, sevincimizin 
bir olduğunu, yolumuzun bir olduğunu başa düşməliyik. Bir‐birimizi didib‐
parçalamağa, bir‐birimizə zülm eləməyə son qoymalıyıq. Bir‐birimizin 
günahından keçib əl‐ələ tutmalı, birliyimizi, diriliyimizi yaratmalı, millətimizin 
yatmış duyğularını, yatmış ideallarını oyatmalıyıq. Millət üçün milli birlikdən 
böyük heç nə ola bilməz. Birliyimizə çatmalıyıq.  
 
Yaşasın Vətənin ər övladları 
 
Yaşasın Vətənin ər övladları, 
Yaşasın yanımlı doğmalarımız. 
Yaşasın yaxşının qol‐qanadları, 
Yaşasın alınmaz namus‐arımız. 
 
Yaşasın dözümlə qəm üstələyən, 
Yaşasın havanı öncə duyan dost. 
Yaşasın yağıya fikir təliyən, 
Yaşasın ağılla can qoruyan dost. 
 
Yaşasın qəlbində qədir bilənlər, 
 32
Yaşasın döyülüb öldürülənlər. 
Yaşasın başına hava gələnlər, 
Yaşasın dırnaqla dağı dələnlər. 
 
Arı bəla çəkir bal üsküyündə, 
İçməyə nə var ki, şirin şirəni. 
Gəlin yada salaq – daşlar üstündə 
Azadlıq toxumu yetişdirəni. 
 
Gəlin alqışlayaq tükənməz tabı, 
Dönüklər çox mindi dövrün atına. 
Elcanlı dustağı sıxan yatabı 
Tapşıraq o tanrı amanatına. 
 
Min istək mələdi el baxışında, 
Kimimiz var axı, kimi taptadaq? 
Yığval boyasının axtarışında 
Qaranı verdilər, ağı tapmadıq. 
 
Yaşaya bilmədi yaşayasılar, 
Zalıma yem oldu mərdin ömürü. 
Qəlbində bol insaf daşıyasılar 
Döşündə daşıdı dəmir‐dümürü. 
 
Bilsən hamısını huşun dağılar, 
Hələ tanımırsan bizim “lordları”. 
Qoy yaxşı yağlansın harın yağılar, 
Qoy yaxşı kökəlsin qəbir qurdları. 
 
Sizdən danışıram, a dərd verənlər. 
Arada yellənən bir veyilsiniz. 
A başda oturub baş gəmirənlər 
Yurdun yaraşığı siz deyilsiniz. 
 
Yurdun qəhrəmanı siz olmadınız, 
A mənlik qanını keyidən keylər. 
Elə quyulanar batmış adınız, 
Çatmaz hamınıza bu haylar‐küylər. 
 
 33
Hələ dönməmişdir igidin üzü, 
Kişilər tutuldu elin dərdinə. 
Keçirib ələkdən əyrini‐düzü, 
Küsünə‐küsünə deyirəm yenə: 
 
Yaşasın yaxşının qol‐qanadları, 
Yaşasın alınmaz namus‐arımız. 
Yaşasın Vətənin ər övladları, 
Yaşasın yanımlı doğmalarımız. 
 
1983 
 
 
Azadlığa sadiq qalmaq 
 
Azadlığa sadiq qalmağın çətinliyi nədədi? Birincisi ondadı ki, insan təkcə 
xeyirxah varlıq deyil, insanın şəri də var və bu şər bizi həmişə azadlığın da 
əleyhinə yönəldir. İkincisi, insan elə bir varlıqdı ki, o, daim azad vəziyyətdə, 
azadlıq hissiylə baş‐başa qala bilmir, onun təbiəti buna imkan vermir, o biri 
hisslər kimi azadlığın da gücləndiyi, öləzidiyi, sürüşüb əldən çıxdığı vaxtlar olur. 
Üçüncüsü, azadlıq bəzən başqa dəyərlərlə, xüsusən ədalət, sevgi və birliklə 
toqquşur və bilmirsən hansına güzəştə gedəsən. Dördüncüsü, azadlıq bəzən heç 
bir dəyərlə toqquşmur, amma boyük bir sınağa çəkilir. Buna xüsusən insanın 
ölüm qorxusu – ölmək və ya öldürülmək təhlükəsi altına düşdüyü anlar aiddi. 
Beşincisi klassik təsnifatların hamısında var: azadlıq, yoxsa rahatlıq. Altıncısı da 
klassik təsnifata daxildi: azadlığın çörəklə sınağa çəkilməsi. Daha bir çətinlik 
ondadı ki, azadlıq bəzən adama yük olur, çünki azadlıq məsuliyyət daşımaq, 
seçmək, qərar qəbul eləmək deməkdi.  
Azadlığa sadiq qalmaq çoxmənalı sözdü, hərdən o, azadlığı qorumaq – 
özünün və ya başqalarının azadlığını qorumaq, hərdən də azadlığı qazanmaq –
 özünə və ya başqalarına qazanmaq deməkdi. Azadlığa sadiq qalmaq azadlığı 
nəzərə almaq, onu yaddan çıxarmamaq kimi də başa düşülə bilər. Azadlığa 
sadiqlik özünü ifadə eləmək, özünü reallaşdırmaq demək də ola bilər. İnsan 
azadlığa mənəvi simasını itirməmək, öz gözündən və ya başqalarının gözündən 
düşməmək üçün də sadiq qala bilər. Azadlığa faydalı, sərfəli olduğu üçün sadiq 
qalmaq da mümkündü. Azadlığa ümumi axında və ya başqa bir təsadüfdən də 
sadiq qalmaq olar. İnsan azadlığa vicdanının, qrupun, xalqın, dövlətin, xaricin 
təhrikiylə, dəb xatirinə, Allahın və ya şeytanın əmriylə də sadiq qala bilər. Bir 
sözlə, müxtəlif və ziddiyyətli səbəblər ola bilər. Azadlığa sadiqliyi ümumi şəkildə 
 34
belə ifadə eləyə bilərik: ondan əl çəkməmək, onu nəyəsə dəyişməmək, onun 
əleyhinə çıxmamaq. 
Biz azadlığa sadiq qalmağın çətinliyindən danışdıq, ancaq bu çətinliyi dəf 
eləməyin çətin yollarından danışmayacağıq. Biz adamları çətin işlərə çağıra 
bilmərik, biz adamlara yalnız asan işləri təklif eləməliyik. Biz arzulamalıyıq və 
çalışmalıyıq ki, azadlığa sadiq qalmaq asan bir işə çevrilsin. Nə qədər çətin şərait 
olur‐olsun biz azadlığa sadiq qalmağın asan yollarını tapmalıyıq və adamları 
həmin yollara yönəltməliyik. Ən təhlükəli vəziyyətdə belə azadlığa sadiq 
qalmağın təhlükəsiz yolları var, o yolları adamlara ya göstərmək, ya da adamları 
onu axtarıb tapmağa həvəsləndirmək lazımdı. Azadlığa sadiq qalmağın yolunu 
axtarmağın özu azadlığa sadiqliyin bir göstəricisidi və bunu axtaran adam təkcə 
elə öz axtarışıyla azadlığa sadiqdi.  
Hər bir çətin və təhlükəli vəziyyətdə biz belə bir sualın üzərində 
düşünməliyik: burda azadlığa sadiq qalmağın asan və təhlükəsiz yolu hansıdı? 
İnsanın həmin andakı vəziyyətindən və mühitdən asılı olaraq ən müxtəlif 
cavablar ortaya çıxa bilər. Elə ola bilər ki, insan uzanıb yuxuya gedəndə azadlığa 
sadiq qalmaq yolunu seçə bilər. Elə də ola bilər ki, insan üçün təbiət mənzərəsini 
seyr eləyəndə azadlığa sadiq qalmaq vacib bir işə çevrilər, çünki o, təbiəti seyr 
eləyəndə elə bir azadlıq duyğusu yaşaya bilər ki, həmin hissi yaşatmaq 
hamısından vacib olar. Bəzən azadlığa rəsm əsərinə, fotoşəkilə baxanda da sadiq 
qalmaq lazım gəlir.  
Biz ürəyimizdə azadlığa sadiq qalandan sonra kənardan nə qədər 
məhdudiyyət olur‐olsun bizim sadiqliyimizi əlimizdən tam ala bilməz. Əsas 
məsələ ürəyində azadlığa sadiq qalmaqdı. Azadlığa sadiqlik yalnız insan ona öz 
qəlbində xəyanət eləyəndə tam şəkildə pozulur, başqa bütün hallarda sadiqliyə 
yalnız qismən xətər dəyə bilər. Bu dəqiqənin özundə hər kəs bir dəqiqəlik fikrə 
gedib ondan ötrü azadlığa sadiq qalmağın ən asan yolunun nə olduğunu 
müəyyənləşdirə və elə bu dəqiqənin özundə öz qəlbində azadlığa sədaqət yarada 
bilər. Azadlığa sədaqət bizim ürəyimizdə olduğundan ona ən böyük maneə də 
bizim ürəyimizdədi. Azadlığa sadiq qalmaq həm bu qədər çətin, həm də bu qədər 
asandı. Dəqiqələr keçəcək və bir dəqiqədə öz qəlbində azadlığa sədaqət yaradan 
adam onu qoruyub saxlamağın çətinliyini də görəcək. Azadlığa sədaqət ilk 
növbədə bizim öz təbiətimizdəki köləliyi yoxa çıxarmaq deməkdi, ona görə biz 
dönə‐dönə azadlığa sadiq qaldığımız anlara qayıtmalı, o anları təkrar yaşamağa 
çalışmalıyıq. Biz elə eləməliyik ki, mühit azadlığa sadiqlik aşılasın və hər kəsi özü 
də bilmədən azadlığını reallaşdırmağa həvəsləndirsin.  
Azadlığa sadiqliyin yanlış başa düşülməsi də mümkündü. Bu, xüsusilə 
azadlıqla məsuliyyət, azadlıqla etika, azadlıqla intizam arasında əlaqənin yanlış 
başa düşülməsindən irəli gələ bilər. İnsanın azadlığa sadiqliyi təkcə onun özünə 
 35
yox, başqalarına da baha oturmamalıdı. Bu sadiqlik insanın özü kimi, ətrafı üçün 
də asan və təhlükəsiz olmalıdı. Biz arzulamalı və çalışmalıyıq ki, azadlığa sadiq 
qalmaq çox asan bir işə çevrilsin, həm insan bundan ötrü kamilləşsin, azadlığa 
sadiq qalmağa mənəvi gücü çatsın, həm də cəmiyyət lazımi səviyyədə inkişaf 
eləsin, azadlığa mane olmayan bir formaya gəlib çıxsın. 
Azadlığa sadiqlik pafossuz olmalıdı. Pafos olan kimi azadlığa sadiqliyə 
səbirsizlik və özünü göstərmək xüsusiyyətləri qarışacaq. Nəticədə azadlığa 
sadiqlik ya hay‐küylü, ya da qeyri‐səmimi olacaq. Sədaqət hay‐küy və reklam 
xoşlamır. Bunlar sədaqəti gözdən salan şeylərdi. Azadlığa sadiqlik küysüz və 
özünü göstərməsiz olmalıdı. Azadlığa sadiqliyin pafossuz olması dinc 
mübarizənin başlıca şərtlərindən biridi. Pafos mübarizənin sakitliyini və 
təvazökarlığını pozur. Təvazökar olmayan mübarizənin tərbiyəsisə həmişə şübhə 
altına düşəcək. Azadlığa sədaqətin pozası yoxdu.  
Azadlığa küysüz sədaqət bizim mübarizəni dayanıqlı və tərbiyəli eləyir. Biz 
təvazökar mübarizənin tərəfdarı olmalıyıq. Özünü gözə soxan mübarizə bizlik 
deyil. Biz məlum qəhrəmanları sevirik və onları heç vaxt unutmamalıyıq. Ancaq 
biz naməlum qəhrəmanların getdiyi yolla getməliyik. Bizim metodumuz 
naməlum qəhrəmanlıqlar metodu olmalıdı. Kim adının dastanlara düşməyəcəyini 
bilə‐bilə fədakarlıq eləməyə hazırdısa, bizə tərəf gəlməlidi. Kim qəhrəmanlıq 
dastanlarına düşməyi ummadan fədakarlıq eləyibsə, bizə örnəkdi. Azadlığa bu 
cür sədaqət asan deyil və bu, bizim azadlığa sadiqlik işində təklif elədiyimiz 
yeganə çətinlikdi.  
 
 
Azadlığın tərəfinə keç 
 
Hər kəs ürəyində azadlığın tərəfinə keçməlidi. Səndən ayrı heç nə istəyən 
yoxdu, çay içirsən, çayını iç, işə tələsirsən, adamları yara‐yara yüyürməyində ol, 
iclas keçirirsən, çıxışını davam elətdir, gül dəstəsi alırsan, çiçəkləri seç, lətifə 
danışırsan, uğunub get, toydasan, qol götürüb oyna, həkimdəsən, dərindən nəfəs 
al ciyərinə qulaq assınlar, qarovuldasan, qışqır farağat dursunlar, gəlmisən, zəngi 
bas qapını açsınlar… heç bir işindən‐gücündən ayrılma, ayaq saxlama, əl saxlama, 
sözünü yarıda qoyma, azadlıq üçün ayrı heç nə eləmə, eləcə ürəyində azadlığın 
tərəfinə keç. İçə‐içə, yüyürə‐yüyürə, danışa‐danışa, oynaya‐oynaya özünə denən, 
bax, indi, bu dəqiqə mən ürəyimdə azadlığın tərəfinə keçəcəm və azadlığın 
tərəfinə keç. 
Qoy qarşındakı adam sənədləri göyə qaldırıb rəqəmləri göstərməyində 
olsun, rəqəmlərə diqqətlə bax, həm də azadlığın tərəfinə keç. Ağacların budaqları 
barmağını dodağına dayayıb deyir, sakit ol, quşların səsini dinlə, sən quşların 
 36
səsini dinlə və azadlığın tərəfinə keç. Eyvandan boylanan adam həyatı olduğu 
kimi görmək istəyir, pəncərənin dalından baxmaq darıxdırıb onu, sən də başını 
qaldır eyvandan baxanı gör, azadlığın tərəfinə keç. Uşaqların çiynindəki çanta 
uşaqların özü boydadı, çantaları atılıb‐düşür uşaqlar qaçdıqca – azadlığın tərəfinə 
keç. Kompüterdə artıq yazıları silib atmaq lazımdı, şəkillər də ağırlıq eləyir, seçib 
yığmaq lazımdı, biri iki yerə düşüb deyəsən – azadlığın tərəfinə keç. Xaricdə dörd 
tələbə imtahanda saxtakarlıq eləyib, neçə ildən sonra açılıb işin üstü, aləm bir‐
birinə dəyib – azadlığın tərəfinə keç. Saatsaz deyir, bu o qədər incə mexanizmdi 
ki, zərgər kimi işləməlisən onun üstündə, elə bil saat yox, üzük qaşı düzəldirsən, 
deyir saatsaz gərək zərgər kimi dəqiq olsun, zərgər də saat kimi dəqiq olmalıdı, 
özü deyir, özü də gülür – sən azadlığın tərəfinə keç. Dükanın qapısına çöldən 
baxanda elə bil içəridəki bolluğu duyursan, qapı açılıb‐bağlandıqca içəridəki 
sıxlığın havası dəyir sənə – azadlığın tərəfinə keçmisənmi?.. Yavaş ol, qoy bu 
maşın dayansın, dəmirə etibar yoxdu, bir də gördün özünü saxlaya bilmədi, bir az 
artıq səbir elə, ziyanı yoxdu – azadlığın tərəfinə keçdinmi? Radioda mahnı, 
televizorda mahnı, reklam lövhələrində mahnı, adamların qulağında mahnı, 
ürəyində mahnı, telefonda mahnı, bir az da özün zümzümə elə, dilində mahnı 
olsun – azadlığın tərəfinə keçdinmi? Ölüm hökmü ləğv olunub, ömürlük həbs 
cəzası da ləğv olunacaq, axırda türmələri də ləğv eləyəcəklər, yaşadığın hər 
dövrdən yaxşı dövrlər olacaq, gələcək indidən üstündü, yoxsa gəlməyinin nə 
mənası olardı, içək gələcəyin sağlığına – azadlığın tərəfinə keçəkmi? 
Biri əməldə azadlığın əleyhinə çıxır, yenə cəhənnəm, başa düşmək olar, biri 
sözdə azadlığın əleyhinə danışır, cəhənnəm, bir səbəbi var, bəs bunlar niyə 
ürəklərində də azadlığın əleyhinə gedirlər – mən bilmirəm. Ürəkdə azadlığın 
əleyhinə çıxmaq nəyə lazımdı – mən bunu başa düşmürəm. Kimdi sənin ürəyinə 
girib baxan?! Ürəyinlə nə işin var, qoy ürəyin dursun yerində, sənin ürəyin 
azadlığın tərəfindədi, qoy elə o cür də dursun. Qorxma, qorxulu olsa demərəm, 
ürəyini azadlığın tərəfində saxla, ürəyində azadlığın tərəfində dur, heç kimə də 
ürəyini açma, qoy bu sənin sirrin olsun, bəlkə də bütün xoşbəxtliyini o sirrində 
görəcəksən, onun verdiyi sevinci heç nədən ala bilməyəcəksən, heç nədə tapa 
bilməyəcəksən... 
Ən böyük bədbəxtlik ürəkdən azadlığın əleyhinə çıxmaqdı, bu sənin nəyinə 
lazımdı, ürəkdən azadlığın əleyhinə durma, ürəkdə azadlığın əleyhinə heç 
durma, görsən zalım səni tamam tilsimləyib, elə ovsunlayıb ki, elə bilirsən ürəyini 
də oxuyurlar, bil ki, yalandı, hamısı qorxudandı, ürəyini heç kim oxuya bilməz, 
ürəyini buz kimi saxla, elə zalımın düz gözünün içinə baxa‐baxa ürəyində 
azadlığın tərəfinə keç, heç tükün də tərpənməsin, bir adamın da əlində sübut 
yoxdu, zərrə qədər də olsun fakt vermirsən, qəti çəkinib eləmə, narahat olma, 
özünü şübhəli aparma, səni bir özün görürsən, bir də Allahın görür, dörd bir 
 37
yanında düşmən dayana‐dayana da azadlığın tərəfinə keçə bilərsən – ürəyində, 
görən yoxdu, “heç olmasa ürəyində” demirəm, azadlığın tərəfinə keçəndə 
biləcəksən niyə demirəm.  
Azadlığın tərəfinə keç. Hamı azadlığın tərəfinə keçə bilər, hamı azadlığın 
tərəfinə keçməlidi. Hamı ürəyində azadlığın tərəfində durmalıdı. Ürəyində 
azadlığın əleyhinə çıxanın ürəyi yoxdu. Ürəyində azadlığın əleyhinə çıxanın ağlı 
da yoxdu. Azadlığın tərəfinə keç. 
 
 
Görməmişlik və mübarizə 
 
İnsanın başına gələn bir çox bəlanın kökündə görməmişlik durur. Biz maddi 
görməmişlikdən danışmayacağıq, söhbətimizin mövzusu ictimai‐siyasi 
görməmişlikdi. Gəlin mövzunu bir az da konkretləşdirək: biz azadlıq uğrunda 
mübarizə aparan adamların görməmişliyindən danışacağıq.  
Mövzunu bu qədər konkretləşdirməyin səbəbi var. Görməmişlik bizim 
cəmiyyətdə elə biabırçı həddə çatıb ki, onun birindən danışıb, o birindən 
danışmamaq doğru deyil, həm də daha böyük, daha dəhşətli görməmişlikləri 
qoyub azadlıq uğrunda mübarizə aparanların görməmişliyindən danışmaq 
insafdan deyil. Əslində bu, ədalətsizlikdi, çünki azadlıq uğrunda mübarizə 
aparanların istər maddi, istər ictimai‐siyasi görməmişliyi başqalarının həm maddi, 
həm ictimai, həm də siyasi görməmişliyindən qat‐qat azdı. Ancaq azadlıq 
uğrunda mübarizədən danışırıqsa, onda bu mövzuya da toxunmalıyıq. Çünki bizi 
narahat eləyən azadlıq uğrunda mübarizə aparanların görməmişliyi deyil, onun 
həmin mübarizəyə vurduğu ziyandı. Görməmişcəsinə şöhrətpərəstliyin azadlıq 
uğrunda mübarizəyə vurduğu ziyansa az olmayıb. 
Mövzunu bir az da dəqiqləşdirək: biz azadlıq uğrunda mübarizə 
aparanların maddi görməmişliyindən yox, ictimai‐siyasi sahəyə aid hər bir 
görməmişliyindən də yox, məhz şöhrət görməmişliyindən, həm də onun məhz 
həmin mübarizəyə ziyan vuran hissəsindən danışırıq. Mövzumuzun dəqiq adı 
belədi: azadlıq uğrunda mübarizə aparan insanların özünü reklam eləməsinin 
bəzən onların işinə və ümumən azadlıq uğrunda mübarizəyə ziyan vurması. Lap 
dəqiqi, biz bu haqda yalnız bir neçə söz deyirik.  
Birdən görürsən biri azadlıq uğrunda nəsə yaxşı bir iş görüb, bir faydalı 
addım atıb, zəhmət çəkib, bəlkə fədakarlıq da eləyib, o dəqiqə istəyir bütün aləm 
bundan xəbər tutsun, bunu bildirməkdən ötrü dəridən‐qabıqdan çıxır. Ay sağ 
olmuş, nolub, nə qoyma‐haraydı, adam bir az gözütox, bir təvazökar olar, 
elədiyini gözə soxub, başa qaxıb qiymətdən salmaz və nəhayət, adamın bir bicliyi 
də olar, özünü bu qədər ifşa eləyib yandırmaz.  
 38
Görürsüz, mən niyyətimi dərhal ifşa elədim. Azadlıq uğrunda mübarizə 
aparanların şöhrət görməmişliyinin əleyhinə danışanda təkcə mənəvi yox, həm də 
siyasi amillərə söykəndiyimi dərhal büruzə verdim. Əgər azadlıq uğrunda 
ictimai‐siyasi mübarizədə özünüreklamın ictimai‐siyasi fəsadları olmasaydı, onda 
mən bu reklamın əleyhinə ya danışmazdım, ya da ancaq mənəvi arqumentlərlə 
danışardım. İndisə mən burda mənəvi arqument qədər də ictimai‐siyasi 
arqumenti yada salıram, çünki azadlıq uğrunda mübarizə aparanların təkcə 
mənəvi təmkini yox, ictimai‐siyasi təmkini də itirdiklərini görürəm.  
Orta və yaşlı nəsli bir qırağa qoyaq, heç olmasa gənclər bu səhvə yol 
verməsinlər, onların gələcəyi irəlidədi və şöhrət qazanmağa hələ çox vaxt, çox 
imkan olacaq. Tələsmək lazım deyil. Şöhrətə tələsməksə heç lazım deyil. Şöhrət 
elə bir şeydi ki, bir gündə də gələ bilər. Özündə mənəvi güc hiss eləyən adamın 
itmək qorxusu olmamalıdı. Əsas məsələ iş görməkdi, insana xoşbəxtlik gətirən 
budu, insanı gördüyü işdən aldığı zövq xoşbəxt eləyir, hələ bilmək olmaz şöhrət 
də bu hissi yaradacaq, ya yox.  
Şöhrətə tələsmək ən birinci ona görə təhlükəlidi ki, mənəvi səslənişi geridə 
qoyan hər bir çağırış qəzaya aparır, geci‐tezi var. Şöhrətin sürəti mənəviyyatın 
sürətini keçməməlidi, əksinə, bir az geridə dayanmalıdı, buna təvazökarlıq 
deyirlər. Mənəviyyatın sürətinə uyğun olan hər bir irəliləmə ən etibarlı 
irəliləmədi, axır‐əvvəl gəlib o birilərini keçəcək və ötüb keçəndə də yol qırağında 
saysız‐hesabsız qəzanın şahidi olacaq, onda qəzaya uğrayanlar ona həsrətlə 
baxacaqlar. Yanından yavaş‐yavaş ötüb gedəcək həmin arxayın və dayanıqlı 
şöhrətə həsrətlə baxmaq istəmirsənsə, sürəti vaxtında aşağı salmalısan. Ən 
maraqlısı odu ki, şöhrətə, məhz şöhrətə heç vaxt tələsmək lazım deyil, ən 
gülməlisi də odu ki, adamlar çox vaxt elə məhz şöhrətə tələsirlər. 
Azadlıq uğrunda mübarizə hər şeydən əvvəl mənəvi prinsiplərə görə 
təvazökar olmalıdı, şöhrət görməmişliyi eləməməlidi. İkincisi də, bu mübarizənin 
bir ağlı, sözün yaxşı mənasında bicliyi olmalıdı, şöhrət nə olan şeydi ki, özünü 
onun güdazına verəsən. Görürsüz, biz təkcə mənəviyyatdan danışmırıq, həm də 
hiyləgərlikdən danışırıq, ancaq bunun hər ikisinə ehtiyacımız varsa və təkcə 
mənəvi zəifliyimizə görə yox, həm də ağılsızlığımızın ucbatından qurban 
gediriksə, onda bunu nə cür ört‐basdır eləyək. Nə cür inkar eləyək ki, azadlıq 
uğrunda mübarizədə bəzi səhvlər adicə şöhrət görməmişliyinə görə buraxılır, 
nədi‐nədi, kimsə özünü reklam eləmək istəyir, kimsə lider kimi görünmək istəyir, 
kimsə qəhrəman olmaq istəyir və sair. 
Hər kəs vicdan borcu olan işdən mükafat umduğuna görə xəcalət çəkməlidi. 
Adi işini qəhrəmanlıq kimi qələmə verib onu vicdanın borc bildiyi işlərin 
siyahısından çıxarmağa çalışan adam insanlığı təhqir eləyir, insanı cılızlaşdırır, 
tərbiyəsizlik yayır, başqalarına yanlış istiqamət göstərir. O yolu getməyinə 
 39
dəyməz. Orda siz bir dənə də gözütox, mərd, səviyyəli adama rast gəlməyəcəksiz. 
Gördüyünüz ancaq cır‐cılız adamlar olacaq. Onlarda sanbal deyilən şey yoxdu. 
Elə cılızlıqlar eləyəcəklər ki, onların əvəzinə siz xəcalət təri tökəcəksiz. Nə belə 
dostunuz olsun, nə də belə düşməniniz.  
Görməmişlik insanın həmişə sanbalını əlindən alır. Şöhrət görməmişliyi 
azadlıq uğrunda mübarizəni sevimli olmağa qoymur. Təvazökarlığı olmayan 
varlığı və prosesi ürəkdən sevmək olmur. Hətta təbiət mənzərələri arasında da ən 
sevimli mənzərələr təvazökar görünən mənzərələrdi.  
Şöhrət hərisliyi azadlıq uğrunda mübarizəyə şübhə yaradır. İstər‐istəməz bu 
mübarizənin şəxsi mənafe uğrunda olduğunu düşünürsən, inamın azalır, 
fikirləşirsən ki, azadlıq pərdəsi altında adamları aldatmaqla məşğuldular. 
Gözütoxluq, o cümlədən şöhrət görməmişliyinin olmaması inam yaradan 
faktordu. Azadlıq uğrunda mübarizə aparan adamın heç nəyi yox, eləcə şöhrət 
hərisliyi axırda elə bir vəziyyət yaradacaq ki, bir adam da onun səmimiyyətinə 
inanmayacaq, nə desə, neyləsə, adamlar onun yalnız özü üçün çalışdığını 
düşünəcəklər.  
Şöhrət elə bir şeydi ki, insan onu, ona can atmaya‐atmaya qazanmalıdı. 
Mübarizənin məqsədi var, ona görə şöhrətin məqsədə çevrilməsi mübarizəylə bir 
araya sığmır – ikisindən birini seçməlisən. Əlbəttə, mübarizəni seçən adamın 
şöhrəti də qazana biləcəyinə ümid eləmək olar, şöhrəti seçən adamsa yalnız bir 
məqsədinə çata bilər, o da sağlığında, çünki zamanın şöhrəti sınağa çəkmək 
xüsusiyyəti var, zaman – adların başını yeməkdə mahirdi.  
Şöhrət görməmişi adamları özünə borclu sayır, çünki o, hər xırda işinə 
qəhrəmanlıq kimi baxır və buna görə minnətdarlıq, mükafat istəyir. Həmin 
mükafatı adamlar ona bir verəcəklər, iki verəcəklər, axırda da nifrət eləyəcəklər. 
Şöhrət hərisiylə cəmiyyət arasında həmişə daxili bir gərginlik olur, şöhrət 
hərisinin varlığı cəmiyyətin həmişə əsəbinə toxunur. Şöhrət hərisini görəndə 
adamlara elə gəlir ki, elə bil kimsə əlini onların başının içinə salıb əsəblərinin 
ucunu cırmaqlayır. Bu, çox pis hissdi. Azadlıq uğrunda mübarizənin onunla 
assosiasiya olunması lap pisdi. Azadlıqla əsl münasibət həmin əsəblərin üstündən 
sığal çəkməlidi, bütün mənfi duyğuların dağılıb getməsi, yerində sevgi və ümidin 
baş qaldırmasıyla nəticələnməlidi. Azadlıq uğrunda mübarizə cəmiyyətdə müsbət 
duyğuları oyatmalıdı. Bu absurddu ki, azadlıq uğrunda mübarizə aparasan, həm 
də mənfi duyğuların vurğunu olasan. Azadlıq uğrunda mübarizə müsbət 
duyğulara vurğunluqla aparılmalıdı. Azadlıq uğrunda mübarizənin tamahı 
olmamalıdı, o cümlədən şöhrət tamahı.  
Adamları özünə borclu bilmək – heç nəyi özünə borc bilməmək deməkdi. 
Azadlıq uğrunda mübarizə özünü borclu saymalıdı, başqalarını yox. Özünü 
borclu biləndə mükafat ummursan, mükafat ummursansa, deməli, məqsədin 
 40
şöhrət qazanmaq deyil, şöhrəti məqsəd seçməmisənsə, deməli, azadlıq uğrunda 
mübarizə apara və həmin mübarizəni cılızlıqlara qurban getməkdən qoruya 
bilərsən. 
Şöhrət görməmişliyinə xırda məsələ kimi baxmayın, təkcə elə onun azadlıq 
uğrunda mübarizəni korlamaq gücü var.  
 
 
Başqalarının azadlığı, öz azadlığın 
 
Başqalarının azadlığından iki cür danışmaq olar: bir – başqalarının 
azadlığından danışdığın kimi, iki – öz azadlığından danışdığın kimi. Birincisində 
sən başqalarına baxıb danışırsan, ikincisində başqalarının gözüylə özünə baxıb 
danışırsan. Birincisində başqaları ayrı adamlardı, ikincisində başqası sən özünsən. 
“Başqalarının azadlığı” şərti ifadədi, çünki “başqası” hər an sən özün ola bilərsən. 
Başqalarının azadlığından danışmaq elə bir azadlıqdan danışmaqdı ki, o azadlığın 
yerində hər an sənin öz azadlığın dayana bilər və əslində dayanıb da.  
Gəlin ortalığa bir azadlıq çıxaraq və ona hər gün bir az da çox azadlıq verək. 
Görək bu azadlıq haracan gedə biləcək, nə vaxt bizi qıcıqlandıracaq, nə vaxt bizə 
mane olacaq, harda biz onu dayandırmaq qərarına gələcəyik… Başqasının 
azadlığı bizim qabağımıza çıxan, yanımızdan keçən, gəlib böyrümüzü kəsdirən, 
yolumuzu kəsən azadlıqdı. Yəni bizim azadlığımız da başqasının qabağına çıxan, 
yanından keçən, böyrünü kəsdirən, yolunu kəsən azadlıqdı. Necə eləmək olar ki, 
bu azadlıq həm inkişaf eləsin, həm də başqasına mane olmasın? Necə eləmək olar 
ki, başqalarının azadlığı artsın, amma bizə mane olmasın?  
Ortalığa çıxardığımız azadlığın sonsuzluğacan artmaq imkanı yoxdu, nə 
qədər artsa da, yenə hardasa başqalarının azadlığıyla – bizim azadlığımızla 
toqquşub dayanacaq. Bəs azadlığı başqalarının dayandırdığı yerdən o yana 
inkişaf elətdirmək mümkün deyilmi? Azadlıq başqalarının dayandırdığı yerdə 
qurtarırmı? Yox. Məni binanın içinə buraxmırlar, bu, mənim azadlığıma mane 
olmaq deməkdi, ancaq binanın qapısı ağzında qala‐qala da mənim özümü azad 
hiss eləmək imkanım var. Hətta ola bilsin, mən qapının ağzında dura‐dura 
binadakıların hamısından azadam. Ola bilsin, parkda gəzintiyə çıxmış 
adamlardan hansısa biri türmədəki adamdan daha ağır dustaqdı.  
Hərəkət azadlığı, xarici azadlıq çox vacib olsa da, bu, azadlığın hələ bir 
hissəsidi. Azadlığın daha mühüm hissəsi daxili azadlıqla bağlıdı. Məhz onun 
sayəsində yataq xəstəsi sağlam bir idmançıdan çox azad ola bilər. Məhz onun 
sayəsində biz qadağaları pozmadan azadlığımızı genişləndirə bilirik. Məhz onun 
sayəsində biz başqalarının dayandırdığı yerdə dura‐dura başqalarından çox azad 
ola bilirik. 
 41
Ortalığa qoyduğumuz azadlıq sonsuzluğacan böyüyə‐böyüyə gedə bilməz, 
hardasa dayanmalıdı. Dayanandan sonra da inkişaf eləyə bilməkdən ötrü onun 
daxili aləmi olmalıdı. Daxili azadlıq bizim qabağımızı kəsməyən, yanımızdan 
keçməyən, böyrümüzü kəsdirməyən azadlıqdı. Bu, ən azad azadlıqdı. Ona hədd 
yoxdu. Başqasının bizə heç vaxt mane olmayan və heç vaxt da mane olmayacaq 
azadlığı onun daxili azadlığıdı. Yəni bizim də başqasına mane olmayan 
azadlığımız daxili azadlığımızdı. Onu nə qədər istəsən inkişaf elətdirmək olar.  
İctimai, siyasi, iqtisadi, mədəni azadlıqlar başqalarından asılı azadlıqlardı. 
Daxili, mənəvi azadlığınsa başqasından asılacağı yoxdu. Ancaq xarici mühit, 
sözsüz ki, ona təsir eləyir. İnsan nə qədər azad şəraitdə yaşasa, rahat yaşasa, yaxşı 
yaşasa, daxilən bir o qədər çox azad ola bilər. Azad şərait insanı artıq qayğılardan 
qurtarır, ictimai, siyasi, iqtisadi, mədəni azadlıqları tanımaqla onları problem 
sırasından çıxarır, insana daxili aləmiylə məşğul olmaq, mənəvi problemlərini, o 
cümlədən mənəvi azadlığını əsas problem kimi dərk eləmək imkanı verir. 
Başqalarıyla problem həll olunandan sonra bir problem qalır, o da özünsən.  
İctimai, siyasi, iqtisadi, mədəni azadlıqlar uğrunda mübarizə başqalarıyla 
mübarizədi. Bu mübarizənin bir sonu var. Bir gün insanlar, nəhayət ki, öz 
aralarında dil tapa biləcəklər. Ondan sonra hər kəs özüylə məşğul olacaq.  
Daxili azadlıqla xarci azadlıq bir yerdə inkişaf eləyir. Ola bilməz ki, 
onlardan biri inkişaf eləsin, o birini arxasıyca aparmasın. Ancaq xarici azadlığın 
bir dirənən yeri var. İnsan o yerə çatandan sonra, cəmiyyətdə mümkün olan 
bütün azadlıqları qazanandan sonra azadlığını yalnız daxili istiqamətdə inkişaf 
elətdirəcək. Onda inkişaf elətdirməli başqa azadlıq da olmayacaq, çünki başqa 
azadlıqlar maksimum həddə olacaq, mənəvi azadlığınsa maksimum həddinin 
harda olduğunu heç kim bilmir.  
Bizdən mənən güclü adamlar var. Onlar ətrafdan da bizdən çox azaddılar. 
İnsan daxilən nə qədər azad olsa, ətrafdan da asılılığını bir o qədər itirir. Belə 
insanı ətrafa sevgi və mərhəmət bağlayır.  
Sevgi və mərhəmət azad cəmiyyətdə insanların bir‐birinin həyatına 
müdaxiləsinin başlıca motivləridi. Bizim həyatımıza başqa motivlərlə müdaxilə 
cəmiyyətimizdəki geridəqalmışlığın nəticəsidi. Bu müdaxilə ya həmin 
geridəqalmışlığın özündən doğur, ya da geridəqalmışlığın qarşısını almaq üçün 
doğulur. Başqalarının azadlığına bu motivlərlə müdaxilə cəmiyyət inkişaf 
elədikcə sıradan çıxır və çıxacaq. Başqasının azadlığına sevgidən və mərhəmətdən 
irəli gəlməyən müdaxiləni hökmən hansısa məcburiyyət doğurmalıdı. Bu 
müdaxilə məcburiyyətdən yox, həvəsdən doğulursa, deməli, onun yaranmasında 
cəhalət iştirak eləyir. İnkişaf eləmiş cəmiyyətdə bu cür müdaxilələr yolverilməzdi. 
Azad cəmiyyət başqalarının azadlığına müdaxilə eləməyə həvəs göstərməyən 
cəmiyyətdi. Azad mühitin yaranması üçün bu həvəslərin sıradan çıxması vacibdi. 
 42
Biz azad cəmiyyətlərdə bu tendensiyanı görürük. Bu, qalib tendensiyadı. O, əks 
tendensiyaları məğlubiyyətə uğrada‐uğrada gedəcək. 
Başqasının azadlığına müdaxilə eləyəndə öz hərəkətimizin motivinə fikir 
verməyimiz vacibdi. Bizi bu müdaxiləyə nə sövq eləyir? Görsək ki, həvəs, onda 
onu boğmağımız vacibdi. Bu həvəsi bizdə daxili şərimiz və ya içində olduğumuz 
qrupun şəri – ictimai şər, məhəlli, mili, dini şər oyada bilər. Başqalarının 
azadlığına ya sevgidən, ya mərhəmətdən, ya da məcburiyyətdən müdaxilə 
eləmək olar. Bunların heç biri olmayan yerdə istənilən müdaxilə şərdi. Azadlıq 
uğrunda mübarizə bu şərə qarşıdı. Azadlıq uğrunda mübarizə başqasının 
azadlığına sevgidən, mərhəmətdən və məcburiyyətdən doğan müdaxilənin törədə 
biləcəyi şərə qarşı da olmalıdı.  
Biz başqalarını təkcə başqalarının şərindən qorumamalıyıq, başqalarını həm 
də öz şərimizdən qorumalıyıq. Biz özümüzü başqalarının, başqalarını özümüzün, 
bir də, gücümüz çatırsa, başqalarını başqalarının şərindən qorumalıyıq. Əlbəttə, 
əgər seviriksə, mərhəmətliyiksə və ya ictimai məcburiyyət hiss eləyiriksə. Bunun 
üçüncüsü çox təhlükəlidi – o, diktaturanın yaranmasına da gətirib çıxarır. Ona 
görə başqasının azadlığına müdaxilə eləməyə məcbur olduğumuzu düşünəndə 
bunu dönə‐dönə yoxlamalıyıq, yaxşı‐yaxşı düşünməliyik və özümüzə o 
sərbəstliyi verməməliyik ki, guya məcburiyyət varsa, deməli, hər cür mudaxiləyə 
icazə var; biz mümkün qədər müdaxilənin ən aşağı, ən yumşaq formasını 
seçməliyik və ondan imtina eləyə biləcəyimiz anı da gözləməliyik. Həmin an 
yetişəndə müdaxiləni qüvvədə saxlamağın özü də bir şərdi, cəmiyyətin inkişafına 
mane olmaqdı, azadlığı yersiz məhdudlaşdırmaqdı.  
Azadlığa qoyulan məhdudiyyətlər müvəqqəti xarakter daşımalıdı və daim 
onları götürüb‐götürməməyin mümkünlüyü yoxlanmalıdı. Zaman – 
məhdudiyyətlərə yenidən baxmağı zəruri eləyir, çünki zamanın məhdudiyyətləri 
köhnəltmək qabiliyyəti var. Harda azadlığa müdaxilə eləməyin vaxtı çatırsa, orda 
nə vaxtsa azadlığa müdaxilənin vaxtı keçmiş də olacaq. Həmin vaxt yeni qərarlar 
lazımdı. Cəmiyyət bu cür qərarlara meylli olmalıdı. Biz – bizim azadlığımıza 
qoyulan məhdudiyyətlərə yenidən baxılmasında maraqlı olmalıyıq. Və həmin 
məhdudiyyətin vaxtı keçdiyini görəndə, hiss eləyəndə təklifimizi irəli sürməliyik.  
Hər bir prosesin zamanla birlikdə yetişməsi, yəni vaxtının çatması çox yaxşı 
haldı, belə vəziyyətdə prosesi həyata keçirmək asan olur. Zamanı qabaqlayan 
prosesin də öz xidməti var, o, zamanı yetişdirməyə xidmət eləyir, zamanı dəyişir, 
ancaq belə vəziyyətdə proses ağrılı olur. Bizim azadlığa münasibətimiz həm 
realist – zamana uyğun olmalıdı, həm də idealist – zamanı qabaqlayan olmalıdı. 
Biz təkliflərimizi irəli sürəndə zamanı nəzərə almalıyıq, yəni real təkliflər 
verməliyik. Bununla bərabər biz zamanı qabaqlayan fikirlərimizi, idealımızı da 
çatdırmalıyıq ki, məqsədimiz aydın olsun. Biz həm hansı yolla getməli 
 43
olduğumuzu deməliyik, həm də hara getdiyimizi göstərməliyik. Reallıq bizim 
metodumuzda nəzərə alınmalıdı, idealımızda yox.  
Dövlətin, cəmiyyətin, ayrı‐ayrı qrupların, şirkətlərin, millətin, dinin və 
nəhayət, yaxın ətrafımızın insan azadlığına minlərlə müdaxiləsi var ki, əslində 
onların biri də olmamalıdı, hamısı ləğv olub getməlidi. Ancaq gəl gör onların 
birini bu gün ləğv eləmək olurmu, olursa, hansı əziyyətin hesabına başa gəlir, 
bundan ötrü nə qədər zəhmət, əsəb sərf eləmək lazım gəlir…  
Azadlıq uğrunda mübarizə budu: o, idealını göstərməlidi və bu ideala 
aparan yolda reallaşdırılması mümkün olan işlərin qulpundan yapışmalıdı. 
İctimai, siyasi, iqtisadi, mədəni və bu sayaq başqa azadlıqlar uğrunda 
mübarizə aparan hər bir adam bilməlidi ki, əslində böyük mənada götürəndə bu 
azadlıqlar boş şeydi, əsl azadlıq insanın daxilindədi, o azadlıq da bu dəqiqə sənin 
özündədi, heç kim onu sənin əlindən almayıb, heç kim də ala bilməz; sənin ən 
böyük borcun o azadlığın qarşısındadı, ən böyük azadlığın o azadlıqdadı. Azadlıq 
uğrunda ən qiymətli mübarizə cəmiyyətdəki yox, öz daxilindəki mübarizədi. Eşq 
olsun sizə ki, bunu bilə‐bilə qiymətli vaxtınızı cəmiyyətin azadlığı uğrunda 
mübarizəyə sərf eləyirsiz. 
 
 
Azadlıq və ölüm 
 
Azadlıq uğrunda mübarizədə ölənlərin sayı qalan hər şey uğrunda ölənlərin 
sayından çoxdu. Bu o demək deyil ki, azadlıq – öldürəndi. Yox, azadlıq yaşadır. 
Ancaq ölüm adlı şər bu dünyada onu həmişə təqib eləyir. Əslində o, heç kimi, heç 
nəyi yox, azadlığın özünü öldürmək istəyir. Azadlıqsa əbədidi, ölümün ona gücü 
çatmır, heç vaxt da çatmayacaq. Ölüm yalnız azadlığı ifadə eləyən formaları – 
varlıqların maddəsini çökdürə bilər. Ölmək həmin formaların alnına yazılıb. 
Onların azadlıq duyğususa əbədidi və ölümdən güclüdü. Azadlıq həmişə ölümə 
qarşıdı. Ölüm həmişə azadlığa düşməndi. Ancaq azadlığın qələbəsi əvvəldən 
məlumdu. Xeyirin qələbəsi əvvəldən məlumdu – kim nə deyir desin. Bu, çox 
dərin bir hissdi, onun hara gedib çıxdığını bilmək də çətindi.  
Azadlıq uğrunda mübarizənin nə qədər qurban apardığı tarixdən bəllidi. 
Tarixin aparıcı qüvvəsi azadlıqdı, tarixdən də çox qurban verən yoxdu. Tarixi 
yaradan qüvvə azadlıq yox, bir başqa hiss olsaydı, tarix bu qədər qan‐qada 
görməzdi.  
Azadlıq uğrunda mübarizədə insanlar müxtəlif cür qurban gedir: birində 
mübarizə apara‐apara, birində qalib gələ‐gələ, o birində məğlub olanda... Azadlıq 
uğrunda mübarizə vaxtaşırı qələbə çalır. Bu qələbə gələn anda da qurbanlar olur, 
o qələbəni qorumaq uğrunda da qurbanlar olur, o qələbənin təhrif olunması, 
 44
vədinə xilaf çıxması da insanları qurban verir, qələbənin köhnəlməsi, yeni 
qələbəyə ehtiyac duyulması da yenə qurban‐qurban, qan‐qan deyir... Bu qurban 
getmələrin hamısı kədərlidi, onların arasında ayrı‐seçkilik qoymaq, birini ağır, o 
birini yüngül saymaq olmaz. Ancaq bir az daha kədərli olanları da var: bu, 
azadlıq mübarizəsindəki məğlubiyyətin törətdiyi ölümlərin kədəridi. 
Azadlıq uğrunda mübarizə vaxtaşırı məğlubiyyətə də uğrayır. O, yenidən 
dirçəlib qalib gələcək. Ancaq həmin qələbəyəcən onu məğlubiyyət şəraitində bir 
ömür gözləyir. Azadlıq əbədidi, insan ömrü qısa. Deməli, insan – azadlığın 
məğlub olduğu şəraitdə ölə də bilər, əlbəttə, əgər o, azadlıq məğlubiyyətə 
uğrayanda ölənlərin arasında olmayıbsa. Beləliklə, məğlubiyyətin iki cür qurbanı 
var: bir məğlubiyyətin özü baş verəndə gedən qurban, bir də məğlubiyyət 
şəraitinin davam elədiyi dövrdə gedən qurbanlar. Məğlubiyyət baş verəndə 
insanın nə cür qurban getdiyi aydın olur, bu, göz qabağında olur, burda dolayı 
qurban ya olmur, ya da çox az olur. Məğlubiyyət şəraitindəsə insan çox vaxt 
dolayı yolla qurban gedir, o, üstüörtülü şəkildə bu məğlubiyyətin qurbanına 
çevrilir. Kimisi qara ciyər serrozundan, kimisi avtomobil qəzasında, kimisi ürək 
xəstəxanasında ölə bilər – ancaq dərindən baxanda görürsən ki, bütün bunlar 
əslində azadlıq mübarizəsindəki məğlubiyyətin aldığı canlar, verdiyi qurbanlardı. 
Çıxış yolu nədədi? Azadlıq uğrunda ictimai mübarizə başqalarıyla, 
başqalarına qarşı aparılan mübarizədi. Bu mübarizədə qələbə həm də mühitin ona 
nə dərəcədə hazır olmasından asılıdı. Üstəlik, unutmaq olmaz ki, həmin qələbə 
mühit inkişaf elədikcə köhnələcək, müvəqqəti xarakter daşıyacaq, ən mükəmməl 
ictimai şərait yetişənə qədər bu qələbələrin özünə də qalib gəlmək lazım olacaq. 
Azadlığın mühitdəki, yəni bizdən kənardakı qələbəsi təkcə bizdən asılı deyil. Bu 
bir az da qismət məsələsidi – kimi onu görə, kimi görməyə. Bizdən tam asılı ola 
biləsi qələbə yalnız öz qəlbimizdəki mübarizənin qələbəsidi. Biz yalnız 
daxilimizdəki azadlıq uğrunda mübarizədə daim qalib ola bilərik. Ən vacib olanı 
da elə budu. Çıxış yolu bunu dərk eləməkdədi. Mən başqa yol görmürəm. Biz 
məğlubiyyət şəraitində də qələbəylə ölə biləcəyimizə inanmalı, məğlubiyyət 
şəraitində qalib kimi ölənləri tanımalı, əlimizi uzadıb onları göstərməli və həqiqi 
qələbənin mühitdə yox, insanın özündə olduğunu təbliğ eləməliyik.  
Biz azadlıq uğrunda mübarizənin dolayı qurbanlarını görsək də, bir gün 
özümüzün də o qurbanların sırasına qoşula biləcəyimizi və çox güman ki, 
qoşulacağımızı bilsək də, yenə dinc, qansız və qurban tələb eləməyən 
mübarizənin tərəfində durmalıyıq. Biz ölümə qarşı olmalıyıq. Biz ölümü, insanı 
qurban verməyi, insandan qurban getməyi tələb eləməyi öz mübarizəmizə yaxın 
buraxmamalıyıq. 
Azadlıq uğrunda daxili mübarizə də insanı qurban verə bilərmi? İnsan 
azadlıq uğrunda daxili mübarizəsinin də qurbanı ola bilərmi? Bəli, ola bilər. 
 45
Hansı yolla? Ölümün tərəfinə keçməklə. Yəni əslində bu, azadlığın verdiyi qurban 
deyil, bu, ölümün aldığı qurbandı. Yəni azadlıq uğrunda daxili mübarizənin 
azadlığın tərəfində dura‐dura qurbanına çevrilmək mümkün deyil, yalnız 
bezibmi, yorulubmu, acıqdanmı, hirsdənmi ölümün tərəfinə keçəndə bu 
mübarizə prosesində qurban getmək mümkündü. Bu səhvdi. Biz insanları bu 
yoldan çəkindirməyə çalışmalıyıq. Belə səhvi insan bəzən illər uzunu eləyir. 
Bəzən də bu səhv bir anlıq olur və bəzən elə o an da insanı qurban apara bilir. 
Azadlıq uğrunda daxili mübarizə prosesində törənən ən böyük qətl – 
azadlığın törətdiyi qətl yox, prosesin gedişində törənən qətl – intihardı. Azadlıq 
uğrunda ictimai mübarizə tam qələbə çalandan sonra o, daha qurban verməyəcək. 
Ancaq azadlıq uğrunda daxili mübarizə bundan sonra da davam eləyəcək. 
Deməli, azadlıq uğrunda mübarizənin hələ qurbanları olacaq – intihar 
formasında. Azadlıq uğrunda daxili mübarizə sonsuz olduğuna görə insanın nə 
vaxtsa intihardan imtina eləyəcəyi bir az çətin görünür. Ölüm azadlıq uğrunda 
mübarizəni həmişə, bu mübarizə yalnız daxili mübarizə şəklində qalanda da təqib 
eləyəcək, ondan qurban almağa çalışacaq. Çox güman ki, insan nə vaxtsa açıq 
intihardan imtina eləyə biləcək, nə vaxtsa açıq‐aşkar intiharlar daha baş 
verməyəcək. Ancaq insanın gizli intihardan da nə zamansa əl çəkəcəyi ağlabatan 
görünmür. Gizli intihar azadlıq uğrunda mübarizənin ən güclü, ən sona qalan, ən 
uzunömürlü düşmənidi. Biz onu öz qəlbimizə yaxın buraxmamalıyıq. Ona qalib 
gələn – hər şeyə qalib gəlir.  
Biz, əlbəttə, xoşbəxtliyin tərəfində durmalıyıq və bütün ölümlərə acımalıyıq. 
Azadlıq uğrunda mübarizə özünün bütün düşmənlərini tanımalıdı və ölümün 
bütün formalarına qarşı çıxmalıdı. Biz yalnız ölümün bir formasını – təbii ölümü, 
qocalıb ölməyi az‐çox sakit qarşılaya bilərik. Ölümün qalan formalarınasa biz 
rəqib gözüylə baxmalıyıq. Azadlıq uğrunda mübarizə onsuz da uduzan deyil. 
Ancaq bu ümumən belədi. Bir insan ömründəsə o, uduza da bilər. Biz də bir insan 
ömründən danışırıq. Qoy ölüm insanı yalnız qocalıqla hədələsin, insan yalnız 
qocalıb ölsün və öz qoca ömrüylə azadlığa illər uzunu nə cür sadiq qaldığını 
göstərib, ləyaqətin illərə nə cür qalib gəldiyini başa salıb, çiyinlərdə torpağa gedən 
tabutuyla, meyitini torpağa sallayan dostlarıyla bu dünyada mümkün olan 
qələbələrə ən şərəfli nöqtəni qoyub, bu dünyada bütün şərəfli qələbələri 
məğlubiyyətə uğratmağa çalışan şərin ən son ümidinə ən sərt cavabını verib 
desin: Ölüm, sən məni udmursan, ölüm, mən səni uduram! 
 
 
Qazanc 
 
 46
Azadlıq uğrunda sakit, təvazökar, təmənnasız, özünü gözə soxmayan 
mübarizə bizə nə verir? Pul? Biz təmənnasız mübarizədən danışırıq. Şöhrət? Biz 
özünü gözə soxmayan mübarizədən danışırıq. Hakimiyyət? Bizim mübarizə, 
hakimiyyətdə olsaq belə, mahiyyətcə hakimiyyətin əleyhinə yönəlmiş, onu 
zəiflətməyə çalışan bir mübarizədi. Bəs azadlıq uğrunda mübarizə bizə nə verir?  
Azadlıq uğrunda mübarizənin ictimai, siyasi, iqtisadi, psixoloji faydası da 
ola bilər, ancaq bu, dövrdən, yerdən, təsadüfdən asılı olan bir qazancdı, 
istəmədən, dolayısıyla, öz‐özünə ortaya çıxan və həmişə də ikinci dərəcəli bir 
qazancdı. Azadlıq uğrunda mübarizənin birinci dərəcəli, zərurətdən doğan, onun 
birbaşa məntiqinə uyğun olan qazancısa mənəvi qazancdı. Bu qazanc sırf 
mənəviyyatla bağlıdı, ona görə də onun ictimai, siyasi, iqtisadi, hətta psixoloji 
bəhrəsini həmişə, hər yerdə tapmaq, bunlarla ziddiyyətə girməyən bir məntiqini 
göstərmək mümkün deyil. 
Azadlıq uğrunda mübarizə yüz illər boyu ictimai, siyasi, iqtisadi, psixoloji 
faydaların ziddinə aparılıb. Günü bu gün də dünyanın neçə‐neçə yerində bu 
mübarizə o faydalardan imtina eləməklə aparılır. Azadlıq uğrunda mübarizəni 
ictimai, siyasi, iqtisadi, psixoloji məntiqə bağlamaq da olar. Ancaq bu 
mübarizənin həmin məntiqə tam zidd vəziyyətdə də ortaya çıxması, yaşaması, 
güclənməsi, mövcudluğunu, əhəmiyyətini itirməməsi göstərir ki, o, həmin 
məntiqdən asılı deyil, onun öz məntiqi, öz qanunauyğunluğu var.  
Mənəvi qazancın yalnız hissi sübutu var. Mənəvi qələbə fakt deyil, hissdi. 
Mənəvi qazanc material deyil, duyğudu. Deməli, azadlıq uğrunda mübarizənin 
bizə verdiyi ən böyük qazancı biz yalnız hiss eləyə bilərik, bunu ifadə eləmək 
lazım gələndə biz yalnız hisslərimizi ifadə eləyə bilərik, sübut kimi yalnız 
keçirdiyimiz hisslərdən danışa bilərik. Hissləri ifadə eləməksə çətindi, hisslə onun 
istənilən ifadə forması arasında fərq var, ifadə formalarının hər biri hissdən zəifdi, 
deməli, biz azadlıq uğrunda mübarizədən əldə elədiyimiz qazancı heç vaxt tam 
şəkildə başqalarına çatdıra bilmərik. 
Azadlıq uğrunda mübarizənin bir sükutu da var. Bu sükutla o öz 
qazancının, qələbəsinin, mühümlüyünün ifadə eləyə bilmədiyi tərəflərindən 
danışır. Azadlıq uğrunda mübarizəni başa düşmək istəyən adam bu mübarizənin 
sükutunu da dinləməlidi.  
Şair niyə şeir yazır? İnsan niyə musiqiyə qulaq asır? Adam niyə 
göyçəmənliyə uzanıb gözünü buludlara dikir? Azadlıq uğrunda mübarizə də 
insanın şeir yazması, musiqiyə qulaq asması, buludlara tamaşa eləməsi kimi bir 
şeydi. İnsan niyə sevir? Azadlıq uğrunda mübarizə sevgi kimi bir şeydi. Biz niyə 
bəzən əlimizi uzadıb qara toxunmaq istəyirik? Azadlıq uğrunda mübarizə də belə 
şeydi. O, rasional deyil, irrasionaldı. Azadlıq uğrunda mübarizə mənadı, mənafe 
deyil. Biz bu mübarizə prosesində mənaları yaşayırıq, mənafeləri yox. 
 47
Sizdən azadlıq uğrunda mübarizəyə əsas istəyən adama hissinizlə və 
sükutunuzla cavab verin. Mənalardan danışın və mənayla susun. Ən böyük 
məntiqin izahı budu. Biz azadlıq uğrunda – ifadə eləyə bilmədiyimiz səbəblərdən 
mübarizə aparırıq. Başqa mübarizələrin ifadə olunan səbəbləri bu izaholunmaz 
səbəbin yanında heç nədi. Biz azadlıq uğrunda buna görə mübarizə aparırıq.  
Duyduğumuz bizə bəsdi. Mənalarla yaşamaq – yaşamaqların ən yaxşısıdı. 
Bizə başqa arqument gərək deyil. Azadlıq uğrunda mübarizəyə əks arqument 
yoxdu. Azadlıq uğrunda mübarizə bütün əks arqumentlərdən üstündü. Azadlıq 
uğrunda mübarizə bizə bunu verir. O bizi bütün əks arqumentlərin fövqünə 
qaldırır. Səni hər şeyin fövqünə qaldıran mübarizəyə sual verə bilərsən, amma 
“Mənə nə verib?” şəklində yox. Çünki o, səni hər şeyin fövqünə qaldırmaqla artıq 
həmin sualın cavabını verib. 
 
 
Ümid 
 
Azadlıq uğrunda mübarizənin ümidi azadlığın əbədiliyinədi. O özünü 
ölməz hiss eləyir, ona görə də qalib gələcəyinə inanır. O özünü əxlaqi cəhətdən 
üstün bilir, onun mənəvi əzəməti var. Azadlıq uğrunda mübarizə aparan adam 
daxilən özünü çox əzəmətli duyur, bu əzəməti onda əxlaqlı, üstün və ölməz 
olduğuna inanmağı yaradır. Azadlıq uğrunda mübarizə əxlaqlı, üstün və ölməz 
olduğunu hiss eləyir, buna inanır, güvənir və əxlaqın, üstünlüyün, ölməzliyin 
verə biləcəyi hər şeyə ümid eləyir.  
Azadlıq uğrunda mübarizə aparan adam fani olan hər bir şeyin keçib 
gedəcəyinə, geridə qalacağına, bu mübarizənin əvvəl‐axır təsdiqini tapacağına, 
düz yol kimi qəbul olunacağına, ondan imtinanın yanlış olduğunun başa 
düşüləcəyinə inanır. Buna o, Allaha inanmayanda da inanır. Azadlıq uğrunda 
mübarizə – əbədiyyətə ümid eləməyəndə də ilahi mahiyyətini itirmir. Allahı inkar 
eləyəndə belə, o, müqəddəs cərgədə qalır. Azadlıq uğrunda mübarizə – Allaha 
inananda da ilahi mərtəbədədi, inanmayanda da. Azadlıq – Allahı inkar eləyən 
adama da əxlaq verə bilər. Yetər ki, vicdanlı olasan. 
Azadlıq uğrunda mübarizə insandan vicdan istəyir. Onun (azadlıq uğrunda 
mübarizə aparan adamın) Allaha inanıb‐inanmamağı vacib şərt deyil, vacib şərt 
onun vicdanlı olmasıdı. Azadlıq uğrunda mübarizə aparan adam tək bircə dəfə 
azadlığı vicdandan ayırsa, səhvə yol verəcək, azadlığı azadlığın əleyhinə 
yönəldəcək, təcrübədədisə təcrübədə, nəzəriyyədədisə nəzəriyyədə azadlığı 
məntiqi‐mənəvi ziddiyyətlərə salacaq, onu öz harmoniyasından, sakitliyindən, 
əxlaqi yol göstərmək bacarığından məhrum eləyəcək, ona şübhəsi, hətta nifrəti 
 48
yaranacaq, axırda da ən yaxşı halda peşman olacaq, ən pis halda özünü və 
başqalarını öldürməklə məşğul olacaq.  
Vicdan hər bir yaxşı xüsusiyyətin ikinci adıdı. Sən ona azadlıq deyirsən, bir 
adı da vicdandı, sevgi deyirsən, həm də vicdandı, ədalət deyirsən – vicdandı, 
mərhəmət deyirsən – vicdandı. Vicdan bunların ümumi adıdı. Vicdan elə bir 
şeydi ki, biz onun adını çəkməyəndə də onu nəzərdə tuturuq və tutmalıyıq da. 
Biz nəyisə yaxşı, düzgün, haqlı sayırıqsa, deməli, onu vicdanlı sayırıq. Biz azadlığı 
yüksək dəyər kimi götürürüksə, deməli, onu vicdanla bərabər götürürük, azadlıq 
deyiriksə, deməli, vicdanı olan azadlıqdan, vicdanlı azadlıqdan, əxlaqlı 
azadlıqdan danışırıq, azadlıq uğrunda mübarizə deyiriksə, deməli, vicdanlı 
mübarizədən danışırıq.  
Azadlığın bir adı da vicdandı. Biz onu mənəvi proses kimi götürürük, onun 
vicdana zidd forması onun təhrif olunmuş formasıdı, vicdanın üstündən keçən 
azadlığın bizim nəzərdə tutduğumuz azadlıq ola biləcəyini düşünmək yanlışdı, 
azadlıq uğrunda vicdana zidd mübarizəni qəbul eləyə biləcəyimizi gözləmək 
yersizdi. Nə vicdandan ayrı olan azadlıq biz dediyimiz azadlıqdı, nə də 
vicdandan ayrı mübarizə biz deyən mübarizədi. Azadlıq və mübarizə yalnız 
vicdana sadiqdisə həqiqətə və əbədiyyətə iddia eləyə bilər, başqa halda o, yalana 
və faniliyə xidmət eləyir.  
Biz azadlıq uğrunda mübarizənin qalib gələcəyini deyəndə yalnız vicdanına 
sadiq olan mübarizədən danışırıq, başqa mübarizə qələbəyə ümid eləməsin. Biz 
azadlıq uğrunda mübarizəyə çağırmayanda bunu vicdanımıza görə belə eləyirik, 
başqa bir səbəb yoxdu. Biz azadlıq uğrunda mübarizə aparmağı təklif eləyəndə 
bunu vicdanın təhrikiylə eləyirik, başqa təhrik yoxdu.  
Harda azadlıq deyiriksə, orda vicdandan danışırıq, ona görə bizim 
dediyimiz hər azadlıq sözünü götürüb yerinə vicdan sözünü qoymaq da olar. 
Düzü, heç özümüz də bilmirik ki, niyə vicdan yox, azadlıq deyirik. Bəlkə də 
bütün yüksək keyfiyyətlərə vicdan deyilsə daha doğru olar, onda adlara bölünmə 
və onlar arasında toqquşma da olmaz. Ancaq məsələ burasındadı ki, adlara 
bölünmə bizim hisslərimizdə var. Biz o keyfiyyətləri adbaad, ayrı‐ayrılıqda 
duyuruq. Ancaq bu keyfiyyətləri birləşdirən bir duyğu da var, bu da vicdandı.  
Azadlıq əbədi olduğuna görə arxayın, vicdanlı olduğuna görə inamlı, üstün 
olduğuna görə xoşbəxtdi. Bütün bunlara görə onun verdiyi ümid 
müqayisəolunmaz bir ümiddi. Bu ümid yalnız əbədi və arxayın, vicdanlı və 
inamlı, üstün və xoşbəxt duyğuların verdiyi ümidlə müqayisə oluna bilər. Belə 
ümidlərisə müqayisə eləməyə ehtiyac yoxdu, çünki bunlar nəinki eyni dərəcədə 
əhəmiyyətli ümidlərdi, bəlkə də elə hamısı eyni ümiddi.  
Azadlıq uğrunda mübarizənin verdiyi ümid insanı faniliyin fövqünə 
qaldıran ümiddi, bu elə bir ümiddi ki, onu fani olan varlıqlardan, hadisələrdən, 
 49
proseslərdən və ölən duyğulardan almaq mümkün deyil. Azadlıq – əbədiyyətə 
ümiddi, əbədi ümiddi. İnsan – yaranışından bu ümidə bağlıdı. Tarix – ilk 
addımını atandan bu ümidlə irəliləyir. Ən çətin anda da bir hiss pıçıldayır ki, 
darıxma, hər şey yaxşı olacaq. Demirəm ki, bunu təkcə azadlıq pıçıldayır, ancaq 
burda azadlığın böyük payı var. Hər şey yaxşı olacaq deyir azadlıq uğrunda 
mübarizə. O inadkardı. Ən ağır anda belə, yavaşca, çəkinə‐çəkinə də olsa, yenə 
bunu deyir. Gəlin ona inanaq. Doğrudan da, axır‐əvvəl hamı azad olacaqsa, 
deməli, doğrudan da hər şey yaxşı olmalıdı. Azadlıq uğrunda mübarizə də bunu 
deyir. Hamının azad olacağını deyir azadlıq uğrunda mübarizə. Hamı azad 
olandan sonra hər şeyin yaxşı olacağını deyir.  
 
