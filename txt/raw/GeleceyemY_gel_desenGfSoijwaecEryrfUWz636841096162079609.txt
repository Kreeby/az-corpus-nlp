  FƏXRƏDDİN ZİYA 
  Gələcəyəm, 
gəl desən 
şeirlər 
Bakı 
MÜTƏRCİM  
2016 
Bu kitab Azərbaycan Yazıçılar Birliyinin 
layihəsinin nəşridir 
Layihənin rəhbəri: Xəyal Rza 
Fəxrəddin Ziya. GƏLƏCƏYƏM, GƏL DESƏN. Şeirlər. 
– Bakı: Mütərcim, 2016. – 176 səh.
ISBN: 978-9952-28-289-4  
© AYB, 2016
© Mütərcim, 2016
3 
Vətən və torpaq uğrunda canından
keçmiş igidlərimizə ithaf edirəm. 
Vətənpərvərlik  
şerləri 
  Ey and yerimiz VƏTƏN,        
  pak VƏTƏN, təmiz VƏTƏN. 
  Candan  əziz nə olar, 
  candan da əziz VƏTƏN?! 
4 
Ey Vətən 
(İlham Abdullayev musiqi bəstələmişdir) 
Hələ tərifini verməsəm də mən,  
sənsiz olmamışam bir an, ey Vətən.  
Mən sənin sinəndə məskən salmışam,  
sən mənim qəlbimdə, inan, ey Vətən. 
Hələ can borcumu verməmişəm mən,  
hələ borcum nə çox önündə, Vətən.  
Hələ xidmətimi görməmisən sən,  
ölərəm bir çətin günündə, Vətən. 
Məni darda sına, çətində sına,  
haqqım yox adını danam, ey Vətən.  
Mən sənin sıradan bir övladınam, 
sən mənim müqəddəs anam, ey Vətən. 
Mənim Kəbəm də sən, Mədinəm də sən,  
bir daşın bəs eylər min heyrət üçün. 
Bir ovuc torpağın yetər, ey Vətən  
yüzlərlə zəvvara ziyarət üçün. 
Hissimsən, duyğumsan, şirin canımsan,  
tükənməz sevgindən yaranmışam mən.  
Sən mənim ən ali komandanımsan,  
“Farağat” əmrində dayanmışam mən. 
5 
Nikbinlik 
 
Mən çox nikbin bir insanam, çox mətin insan, 
hələ neçə ər doğacaq mərd Azərbaycan. 
Mən aləmə haqq səsimi qaldıracağam, 
sabahımın Xətaisi doğulan zaman. 
 
Bəşər daim inkişafda, yeniləşmədə, 
mən tarixə həm dərs deyib, həm dərs almışam. 
Məni heç vaxt qorxutmayıb iğtişaş, hədə, 
uduzduğum anlarda da mətin olmuşam. 
 
Zaman gələr, ağlar gözüm kiriyər, gülər, 
torpağımın hər qarışı səngərə dönər. 
Nə qədər ki, içimizdə yurd yanğısı var, 
Xətailər çadırda da doğula bilər. 
  
  
  
6 
Qalxın ki, qalxaq 
Ön cəbhə xəttində ayıq-sayıq dayanan əsgərlərimizə. 
 
Siz ey bu torpağın ər oğulları, 
mətin insanları, nər oğulları.  
Hələ qarşımızda ağır imtahan,  
hələ çiynimizdə əzablı yük var. 
Qalxın, nərənizdən qızışsın meydan,  
qalxın, zərbənizdən titrəsin dağlar. 
 
Siz ey cəbhə boyu ayıq olanlar,  
gecəni sübhətək oyaq qalanlar,  
gözünüz rəqibdə olsun həmişə,  
əliniz tətikdə olsun həmişə. 
Cəsurlar ölməyə, uduzmağa yox,  
qələbə əzmiylə girir döyüşə. 
 
Siz ey şir biləkli, qartal gözlülər,  
yolundan dönməzlər, kişi sözlülər.  
Rəqib önünüzdə duruş gətirməz,  
əgər qarşısında sipər olsanız. 
Vətən sərhəddindən quş səkə bilməz,  
siz orda keçilməz çəpər olsanız. 
 
Siz ey and yerimiz, güvənc yerimiz,  
səcdəgah yerimiz, söykənc yerimiz.  
Uyduq hiyləsinə kələkbazların,  
onların istəyi, sevgisi üzdə. 
7 
Marağı ayrıymış bu işbazların,  
ümid də sizədir, qüvvət də sizdə. 
 
Siz ey mələk kimi təmiz əsgərlər,  
övlad, qardaş qədər əziz əsgərlər.  
Sizin çiyninizdə qorunur Vətən,  
sizin adınızla tanınır Vətən. 
Amandı, sıx durun səf sıranızda,  
əsgər gücsüz olsa, tez sınar Vətən. 
 
Siz ey ön cəbhədə xidmət edənlər,  
özünü Vətənə qurban deyənlər. 
Kimsə deyə bilməz qurbanlıq sizə, 
       qəhrəman oğullar, igid oğullar. 
Bütün bu el-oba qurbandır sizə,  
ey torpaq uğrunda şəhid oğullar. 
 
Siz ey döyüşlərdə ad qazananlar,  
ayaq izləriylə tarix yazanlar. 
Min ilin tarixi ibrətdir bizə,  
qorunur o yurd ki, qorxmazı çoxsa.  
Qalxın, örnək olun bir-birinizə,  
Allahın izniylə qalxın ki, qalxaq! 
 
8 
Yeriyin düşmən üstünə 
(Doyuşən əsgərlərimizə) 
Savaşda zəfər qazanın. 
Məhəmməd peyğəmbər (s.a və a.s.) 
Haydı igidlərim, cürət vaxtıdır, 
yeriyin, yeriyin düşmən üstünə. 
Ya olum, ya ölüm – qeyrət vaxtıdır,  
yeriyin, yeriyin düşmən üstünə. 
Yenə qan içində Turan, qardaşım, 
nə qədər yurd-yuvan viran, qardaşım.  
Düşmənlə üz-üzə duran qardaşım,  
yeriyin, yeriyin düşmən üstünə. 
Aldandıq vədlərə, “bu gün-sabaha”, 
vaxt indi bizimçün hər şeydən baha. 
Biz ala bilməsək, qayıtmaz daha,  
yeriyin, yeriyin düşmən üstünə. 
Yaşlılar xiffətdən düşdülər dərdə,  
getdi həya, abır, götürüldü pərdə.  
Qalxın, gücünüzü göstərin bir də,  
yeriyin, yeriyin düşmən üstünə. 
 90-cı illərin əvvələrində erməni işğalçıları tərəfindən zəbt edilmiş 20 
faiz əraziyə işarədir 
9 
İndi xalqın güvənc yeri sizsiniz,  
Babəkin, Həzinin biri sizsiniz.  
Bu cansız torpaqda diri sizsiniz, 
yeriyin, yeriyin düşmən üstünə. 
 
İz salın Murovun ağ zirvəsinə, 
hay verin Boz qurdun haray səsinə.  
Hələ çox fırlanar dünya tərsinə, 
yeriyin, yeriyin düşmən üstünə. 
 
Əzin düşmənləri, əzin, yeriyin,  
üzün başlarını, üzün, yeriyin.  
Yarı qırılsaq da dözün, yeriyin,  
yeriyin, yeriyin düşmən üstünə,  
yeriyin, yeriyin düşmən üstünə. 
10 
Gözləri yol çəkən Vətən  
(İ.Abdullaeev musiqi bəstələmişdir) 
Ey mənim əbədi-əzəli yurdum,  
min ildir hərblərə meydandlr sinən.  
Bütün ölkələrin gözəli yurdum,  
sənin taleyinçün narahatam mən, 
taleyi narahat Vətən.  
Ey azər torpağı, ey ata yurdum,  
heç kimə, heç vədə qıymaram səni. 
Üzündə babamın qan izi vardır,  
ölərəm, düşməndə qoymaram səni,  
ey qanlı tarixim Vətən.  
Göyündə nə qədər qara bulud var,  
səni öz qanımla suvaracağam.  
Ey məni qoynunda bəsləyən diyar, 
mən səni xoş günə çıxaracağam,  
gözləri yol çəkən Vətən.  
Yam-yaşıl rübəndli, göy gözlü gözəl,  
vurğunam füsünkar təbiətinə. 
Qoy öpüm dağını, düzünü yüz yol,  
səndən sonra gəlir Məkkə, Mədinə,  
baş qoyum daşına, Vətən.  
11 
Sərhədçi düşüncələri 
(İ.Abdullaeev musiqi bəstələmişdir) 
 
Vətən, sənin göylərinin aydın olsun səması, 
Vətən, sənin sərhədlərin üfüq qədər uzansın. 
Sərhəd boyu dirəklərdə quşlar yuva bağlasın, 
şir biləkli oğulların keşiyində dayansın. 
 
Çiçəklənsin, qüvvətlənsin Azərbaycan dövləti, 
sərhəddindən bəlli olur hər ölkənin qüdrəti. 
Dövlət güclü ola bilməz, qorunmasa sərhədi, 
sərhəd ilə qoşa durur vətəndaşlıq qeyrəti. 
 
Biz rəqibə bac vermərik, biz bu yurda sipərik,  
qarı düşmən qapımızın kandarında qarımış. 
Biz igidik, biz qorxmazıq, biz zəfərə qadirik, 
zaman-zaman bu torpağı XƏTAİLƏR qorumuş. 
 
Biz əsgəri and içəndə əl basmışıq Qurana, 
bu torpağın hər qarışı candan əziz, müqəddəs.  
Yol vermərik  zəif, gücsüz sıramızda dayana, 
türk əsgəri şəhid olar, türk əsgəri yenilməz. 
 
12 
Şeirim 
 
İçimdən püskürən vulkan kimidir, 
çəkir batinimi zahirə şeirim. 
Gizlində yaranır, xəlvətdə gəlir 
təp-təzə, yep-yeni, bakirə şeirim. 
 
O da yaranışdır Tanrı yanında, 
canlıdır, yaşadır sözü canında. 
Ruhuma güc verir yoldaş olanda 
kamilə, arifə, mahirə şeirim. 
 
İşıq sürətlidir, xəyal adında, 
dolanır Meracı göz qırpımında. 
Çox vaxt qılınc kimi susar qınında, 
dönər hərdən qorxunc bir şirə şeirim. 
 
Dözməz qabağında nə ah, nə aman, 
xoş duyğu dalınca gedəndə güman. 
Bir gözəl misrası yaranan zaman 
sığışmır nə göyə, nə yerə şeirim. 
 
Məndən qabaqdadır xeyirdə, şərdə, 
şərikdir sevincə, ortaqdı dərdə. 
Oxunur, deyilir, gör, necə yerdə, 
qoşulur gundə bir tədbirə şeirim. 
 
13 
Nə boş tərif deyər, nə bir mədhiyyə, 
satılmaz şöhrətə, ummaz hədiyyə. 
Əllərim həmd ilə açılar göyə, 
yığanda dostları bir yerə şeirim. 
 
Gah tədbir tökəndir, gah uzaqgörən, 
gah çiçək bitirən, gah çələng hörən. 
Hələ Yaradandan möhlət var ikən 
söz qoşur yuz nazlı dilbərə şeirim. 
 
Cətin bundan sonra usana, susa, 
gəzsin şeirimdə, kim məni arasa. 
Sağam sirdaşımdı, məndən sonrasa 
qalacaq elimə xatirə şeirim. 
 
Beləcə uzanır açdığım cığır, 
hər yeni duyğumdan bir misra doğur. 
Bu cür vurğunluqla məni də axır 
döndərdi deyəsən şairə şeirim. 
 
14 
Şairlər çoxalır 
Haçandır ortada gəzir söz-söhbət, 
susur xiridarlar, meyar hardadır? 
Şairlər çoxalır, söyləyir xilqət, 
şairin çoxluğu təşviş yaradır. 
Xalqına tövhədir, hər şair “mən”i, 
şairdən elinə gəlməz ki xətər. 
Yurdumn əsrarəngiz gözəlliyini  
kimsə vəsf etməmiş şairlər qədər. 
Şairlər həmişə qayğıkeş, öndə, 
şair vətən oğlu, şair bəşəri. 
Millətin, dövlətin çətin günündə  
şahlari mat qoyub şair hünəri. 
Şairlər artırsa çoxalır demək 
fikri, əqidəsi, istəyi saflar. 
Naqislər Vətənə sahib çıxanda, 
vətəndaş şairin ürəyi çatlar. 
Çoxalsın ilbəil, artsın müttəsil, 
zamanin ruhuna hakim şairlər. 
Artsın təbi rəvan, biliyi kamil, 
müəllim, mühəndis, həkim şairlər. 
15 
Sənət çəmənzarlartək çiçək çələngi, 
al-əlvan gülləri gülər qış-bahar. 
Burda hər qönçənin öz ətri, rəngi, 
burda hər butanın öz ahəngi var. 
 
Gərək qorxutmasın kimsəni bu iş, 
daralmaz meydanı, sözə yol verin. 
Sənət asimanı səmadan geniş, 
sənət kainatı dəryadan dərin. 
 
Şairlik ilahi qüdrətdir, onun 
nə əvvəli vardır, nə də ki sonu. 
İstedad binadan fitrətdir, onun 
kəsə bilməmişdir kimsə yolunu. 
 
Nə çox aramızda cahil olanlar, 
sabirlər onlara “həpənd” deyiblər. 
Bilirik, tarixən bu cür insanlar 
peyğəmbərlərə də rişxənd ediblər. 
 
Xəyalı göylərdə gəzsə də hərdən, 
şair sadə insan, mindən biridir. 
Mələklər göylərdə, şairlər yerdə 
Tanrinin söz deyən elçiləridir. 
 
Min illər gör neçə şair söz dedi, 
meydan nə kiçildi, nə də ki doldu. 
Nə Homer, Hilhameş birinci idi, 
nə bizim Şəhriyar sonuncu oldu. 
 
16 
Nə zaman, nə məkan meyarı vardır, 
ilham bir pəridir ədalı, nazlı. 
Öz şah əsərini Puşkin çox erkən, 
Firdovsi 60 yaşında yazdı. 
Yetər bir söz desin əbədiyaşar, 
təki ömür-günü ötməsin hədər. 
Şairə sənətdə həmişə yer var 
cənnətdə möminə yer olan qədər. 
17 
Daha yaşın o çağıdır 
 
Yavaş-yavaş gözümüzə çökür boz duman, 
yavaş-yavaş çöhrəmizin artır bəyazı. 
Bu da ömrün axırına yetişən zaman,  
bu da bizim alnımıza yazılan yazı, 
daha yaşın o çağıdır, neynəmək olar? 
 
Yavaş-yavaş canımıza dolur dərd, qada, 
sıxılırıq, ağrıyırıq, halsızlaşırıq. 
Yavaş-yavaş cismimizi veririk  bada, 
ruh deyilən bir məvhuma yaxınlaşırıq,  
daha yaşın o çağıdır, neynəmək olar? 
 
Yavaş-yavaş bizə sarı gəlir Əzrail, 
qapimizin kəndarında dayanır əcəl. 
Ölüm-itim bəşər üçün yeni ha deyil,  
bu xiffətdən məyuslaşıb üzül də qocal,  
daha yaşın o çağıdır, neynəmək olar? 
 
Yavaş-yavaş seyrəkləşir sıralarımız, 
qəfil, vaxtsız itkilərdən üzülür ürək,  
Sızıldayır görünməyən yaralarımız, 
mətinləşib hər ağrıya dözəsən gərək,  
daha yaşın o çağıdır, neynəmək olar? 
 
18 
Yavaş-yavaş hüzürlərdə keçir günümüz, 
söhbətimiz giley-güzar, azar-bezardan, 
Odur hərdən bu dünyadan doyur gözümüz,  
istirahət axtarırıq soyuq məzarda, 
daha yaşın o çağıdır, neynəmək olar? 
 
Yavaş-yavaş silkələsin bu hiss çoxunu, 
bu dünyada qoyur hər kəs öz var-yoxunu. 
Qoy cücərsin qəlbimizdə xeyir toxumu, 
hər insanın ən azı var dostu-qohumu, 
daha yaşın o çağıdır, neynəmək olar? 
 
50, 70, 90 – ömür bitdi də daha, 
ancaq ümid itmir, baxır üzü sabaha. 
Sən ey bizə axirəti vəd edən düha, 
yaranmışıq, ölməliyik, pənah Allaha, 
daha yaşın o çağıdır, neynəmək olar? 
 
Milyon illər bu körpüdən keçsədə xilqət, 
qiyamətin dəhşətindən qorxuruq, əlbət. 
Beynimizdə təzad dolu cəhənnəm, cənnət, 
hansimizi nə gözləyir orda, ya qismət, 
daha yaşın o çağıdır, neynəmək olar? 
 
 
19 
Özümüz yaratdığımız bəla  
 
İndi milyon manatla  
rüşvət verən də var,rüşvət alan da. 
Əlavə də nə qədər rüşvət yatır  
          neçə-neçə bahalı hədiyyə dalında . 
Hər gün saysız rüşvətlər verilir  
sərhəddə, gömrükdə, vergidə 
və növ-növ məsul idarələrdə.  
Odur ki, rüşvət adi hal alıb əksər dairələrdə...  
Rüşvət tərbiyəsi verilir indi 
uşaq bağçalarında. 
Rüşvət dərsi deyiliribtidai sinif otaqlarında. 
Rüşvət taktikası öyrədilir imtahan hazırlığında, 
Rüşvət təlimi keçilir əsgəri sıra qabağında. 
Beləcə az qala nütvəmiz rüşvətlə yoğrulur. 
Beləcə xəstəxanalarda körpələr rüşvətlə doğulur. 
Sonra da dama-dama göl olur, 
               axa-axa sel olur. 
Aylar keçir, il olur,  
uşaqlar böyüyüb yaşa dolur.   
Kimi təhsilini davam etdirir,  
Kimisi də hardasa işə düzəlir. 
Sonra yenə yüz problemlə qarşılaşır hərə,  
yoxsa kim gedib öz xoşuna rüşvət verər? 
Bu minvalla çəkilirik zaman-zaman sınağa. 
Birimiz kiçilib nökər oluruq, 
             birimiz böyüyüb ağa. 
Daha nə istəyirsən bu cəmiyyətdən bala, özümüz 
salmamışıqmı özümüzü bu hala?!   
20 
Min şükür  
Çiçək açdı xalqın arzu butası,  
bu canlanan şəriətə min şükür!  
“Həmd” söyləyir indi millət atası,  
bu yüksələn fəzilətə min şükür!  
Nələr çəkdik, nələr gördük, İlahi,  
zalım yəqin bilir nə idi günahı.  
Göydən nazil oldu haqqın dərgahı,  
haqdan gələn bu hikmətə min şükür! 
İçimizdə həm xof vardı, həm hədə,  
Məscid yolu yasaq idi millətə.  
İndi Həccə, Kərbəlaya, Məşhədə  
kimlər getmir ziyarətə, min şükür!  
Köksümüzdə iman dolu bir dəniz, 
 qoy saflaşsın əqidəmiz, əqlimiz.  
Hüzuruna Xaliqinin pak, təmiz  
gedə bilən bu ümmətə min şükür! 
Əzan səsi bir sehrdir içimdə,  
yox qeyri səs bu ölçüdə, biçimdə.  
Muğamatın yanğısı var içində, 
səsindəki təravətə min şükür!  
21 
Şeyx yaratdı bu bənzərsiz özəyi,  
hacılardır məclislərin bəzəyi.  
Şəkər dadır süfrəsində çörəyi,  
bu işrətsiz ziyafətə min şükür!  
 
Ucaldıqca minarələr baş-başa,  
elim – obam tamaşadır, tamaşa. 
Yaşa, xalqım, yaşa, dinim, min yaşa,  
bu əbədi məhəbbətə min şükür!  
 
 
 
 
 
 
 
22 
ÇİÇƏKLƏYİR  
  
Yazın gəlişiylə aləm oyanır, 
Min-min bağ-bağatda bar çiçəkləyir. 
Al-əlvan geyinir.çəmən,çöl-bayır, 
harda ki, nəbatat var, çiçəkləyir. 
 
Sən demə, hər şeyin qisməti, payı, 
gülün günü vardır, meyvənin ayı. 
Bölən düzmü bölüb bu haqqı-sayı, 
alça yeyiləndə nar çiçəkləyir? 
 
Ay bağban qardaşım, di cəld ol, görək, 
ruzi Tanrıdandır, əkib-becərək. 
Birinin bağında meyvə, gül-çiçək, 
birinin bağında xar çiçəkləyir. 
 
Kim ki, tər tökməsə yaz bağçasında, 
görməz əkdiyindən naz bağçasında. 
Mən də bir bağbanam söz bağçasında, 
Qəlbimdə min ahü-zar çiçəkləyir. 
 
Olsa da dörd yanı işvə-nazında, 
şair qəm də yeyir şeir yazanda. 
Fəxrəddin, bu sənin alın yazındı, 
hələ ki, şeirində qar çiçəkləyir. 
23 
Bağışla, can ana 
 
Dünyasını dəyişən anda övladlarından biri də yanında 
olmayan anam Züleyxanın əziz xatirəsinə.  
 
Köçüb bir dünyam, yoxdur, 
gölüm var, sonam yoxdur. 
Virandır atam evi, 
içində anam yoxdur. 
 
Son dəfə üzünü görə bilmədim,  
son dəfə əlindən öpə bilmədim,  
ağladım, sızladım, ölə bilmədim,  
bağışla, can ana, bağışla məni.  
 
Bu qədər yaxınmış ölüm, bilmədim,  
sonam, anlamadım, gülüm, bilmədim,  
ayağın altında ölüm, bilmədim,  
bağışla, can ana, bağışla məni.  
 
Görüb ətrafında yurdlaşlarını,  
gözün gəzib məni, qardaşlarımı...  
Saxlaya bilmirəm göz yaşlarımı,  
bağışla, can ana, bağışla məni.  
 
Bir ara yanına gələ bilmədim,  
məşğuldum, vaxtımı bölə bilmədim.  
Dönsün od-ocağım külə, bilmədim,  
bağışla, can ana, bağışla məni.  
24 
Nə səsim çatmayır, nə ünüm sənə,  
o dünya vardısa, qoy dönüm sənə.
Nə dua, qurbandır hər günüm sənə,  
bağışla, can ana, bağışla məni.  
Yuxuma girirsən – görünüm, gəlim,  
hardasan, can ana, sürünüm, gəlim?!  
Hay ver, kəfənimə bürünüm, gəlim,  
bağışla, can ana, bağışla məni.  
Gəlib o yerləri gəzirəm sənsiz,  
boğur qəhər məni, dözürəm sənsiz.  
O ata yurdundan bezirəm sənsiz,  
bağışla, can ana, bağışla məni.  
Ruhunmu bağlayan məni o kəndə,  
xəyalən bu yolu gedirəm gündə?  
Bir ana sevgisi uyuyur məndə,  
bağışla, can ana, bağışla məni.  
Hərdən elə bil ki, lap yanımdasan,  
burda, yaşadığım ünvanımdasan.  
Sənin varlığınla barışmaq asan,  
bağışla, can ana, bağışla məni.  
Daşlaşmış şəklinin soyuq baxışı  
axıdır gözümdən bir yaz yağışı.  
Sən ey geri dönməz səadət quşu,  
bağışla, can ana, bağışla məni. 
25 
İndi məzarındır müqəddəs yerim,  
o soyuq daşları qucar əllərim.  
Allahmı Kərimdir, ya sənmi Kərim,  
bağışla, can ana, bağışla məni,  
bağışla, bağışla, bağışla məni?! 
26 
Yaxşılar 
 
Dünya elə yaranışdan yaxşıdır, 
yaxşı səma, yaxşı Günəş, yaxşı Ay. 
Ömrümüzün, bəxtimizin naxışıdır 
yaxşı sutka, yaxşı həftə, yaxşı ay. 
 
Xoş günlərin carçısıdır, əl eylər, 
dağda-daşda cığır salar, yol eylər. 
Nemət adlı ruzisini bol eylər 
yaxşı payız, yaxşı bahar, yaxşı yay. 
 
Bardan qalar onsuz bostan, bağ, zəmi, 
elimizin, obamızın zəmzəmi. 
İsti gündə təşnəmizin məlhəmi 
yaxşı bulaq, yaxşı kəhriz, yaxşı çay. 
 
Bir dəmət tut bağından gül dərilsə, 
sözdən yarat, ömür qəsrin hörülsə. 
Müdirklikdir, təmannasız verilsə 
yaxşı bəxşiş, yaxşı sovqat, yaxşı pay. 
 
Ay Fəxrəddin, ötüşdükcə ruzgar, 
hər arzudan, kaş doğa bir xoş qərar. 
Nə yaxşı ki, hələ vardı yaxşılar, 
yaxşıların yaxşısını yaxşı say! 
 
 
27 
Abşeron  bağlarında 
 
Açılır könlüm, gözüm, 
Abşeron bağlarında. 
Cənnətdir çölün düzü, 
Abşeron bağlarında. 
 
Bu yerlərin ad-sanı, 
qara şanı, ağ şanı 
gəzər bağı, bağçanı 
Abşeron bağlarında. 
 
Əncil, qaysı, badamı, 
yoldan saxlar adamı. 
Dad xar tutun dadını, 
Abşeron bağlarında. 
 
Tağda pomidor-xiyar 
göz oxşayar qış-bahar. 
Çiyələyi et nübar. 
Abşeron bağlarında. 
 
Əskik olmaz heç zaman, 
aş üstündə zəfəran. 
Gəl, sən də et nuş-can, 
Abşeron bağlarında. 
 
28 
Elə ki, başlar yazı, 
isti keçər gündüzü. 
Gülər Günəşin üzü, 
Abşeron bağlarında. 
 
Qumlu çimərlikləri 
dəf eyləyər dərdləri. 
Üz, qucaqla Xəzəri, 
Abşeron bağlarında. 
 
Özü bir gözəl məkan, 
insanları mehriban. 
Göstər sən də ehtiram, 
Abşeron bağlarında. 
 
Hər yerdə ədəb, hörmət, 
nə çox burda həmsöhbət. 
Ən gözəl istirahət  
Abşeron bağlarında, 
Abşeron bağlarında. 
 
 
29 
Şair olandan sonra 
 
Gənc ikən hisslərim bulaq kimi 
coşub, daşırdı, 
beynimdə misralar bir-biri ilə yarışırdı. 
Hər gün tərənnüm üçün  
yeni fikirlər gəzirdim, 
hər gün ağ vərəqlərə  
qafiyəli sözlər düzürdüm. 
Şeir ətri gəlirdi sözümdən, avazımdan, 
havalanırdım şeirin  
qəlbindəki ekstazından. 
Həftədə, gündə bir şeir yazırdım, 
şeirin keşiyində sərhədçi kimi hazırdım. 
Hər kəsi, hər şeyi vəsf edə bilirdim, 
Yavaş-yavaş kamil şeirin, 
şairliyin bəlgəsinə gəlirdim. 
Vaxt ötdü, duyğumla, fikrimlə bir 
                 yaşa doldum. 
Bu yolda cilalandım, yoğruldum, 
                lilləndim, duruldum. 
Deyəsən, nəhayət ki, şair oldum. 
Bundan sonra başlandı 
şeirin qəlbimdəki şıltaqlığı, 
bundan sonra başlandı 
ağlımın hissimə qısqanclığı. 
Bundan sonra başlandı 
duyğuların, fikirlərin qaçaqlığı. 
30 
Sən demə, bundan sonra başlanırmış, 
söz oynatmağın əsl qoçaqlığı. 
İndi bir misra önündə bəzən 
saatlarla səcdəyə dururam, 
İndi bitirə bilmədiyim şeirin üstündə 
beynimi günlərlə yoruram. 
İndi daha öz təfəkkürümdü 
          ən sərt tənqidçim, 
indi hər misrama müxalif fikirlərlə 
          doludur içim. 
İndi gecə-gündüz söz ovundayam –  
          boşuna, 
indi yazdıqlarımın heç beşdən-biri 
          gəlmir xoşuma. 
İndi xəzan yeli əsir şeir bağımda, 
indi misralar pərən-pərən düşüb 
         söz oylağımda... 
Bu nə boşluqdur yaratmısan 
         içimdə, Tanrı, 
şeir yazmaq çətinmiş 
şair olandan sonra! 
31 
 Şairlik 
 
Ürək bir ümmandır, duyğu bir sona, 
şair şeirin qulu, şeirin dəlisi. 
Ən əziz qadından əzizdir ona 
gözəllər gözəli – İlham pərisi. 
 
Şairlik çox böyük zəhmət meydanı, 
şairlik nə bəylik, nə köləlikdir. 
Şairlər dünyanın söz yaradanı, 
şairlik şeirə hamiləlikdir. 
 
Şeirin də anası şairdir, əlbət 
o ağrı çəkməsə, şeir doğulmaz! 
Ömrünü şeirinə qıysa da, fəqət 
şeirin möhnətindən bir yol yorulmaz! 
 
Könüllər oxşayar, məclislər bəzər, 
söz-söz, misra-misra yığılan şeir. 
Ana bətnindəki körpəyə bənzər, 
şairin qəlbində doğulan şeir. 
 
Şeiri hər şairin öz balasıdır, 
istər güclü olsun, təpərli olsun. 
Hər misra şairin söz balasıdır, 
təki söz mülkündə hünərli olsun. 
 
32 
Ürəyi dəyirman daşı kimidir, 
içində söz dəni üyütməlidir. 
Şair də hamilə qadın kimidir, 
şeirini qanıyla böyütməlidir. 
 
Şair vəsf eyləyən, şair yaradan, 
yazdığı hər əsər lələ bərabər. 
Ən böyük diqqətə, ən yüksək ada 
onun da haqqı var, bir ana qədər. 
  
33 
Ya qismət 
 
Qəlbimizdə sonsuz arzu, həvəs var, 
başımızda yüz qəzavət, ya qismət. 
Bəxt bu yolda gah oyanar, gah yatar, 
kimə qoyar qədir-qiymət, ya qismət? 
 
Zaman-zaman təbiətin hikməti 
bizə növ-növ şirin, acı öyrətdi. 
Nə qədərdi yaxşı-pisin qiyməti, 
harda hörmət, harda töhmət, ya qismət? 
 
Ey acların loxmasına göz dikən, 
bostançının çiyinində tağ əkən, 
sənə qalmaz, kimin olar görəsən, 
topladığın bu qənimət, ya qismət? 
 
Hansı həris həvəsindən usanmış, 
hansı xəbis əməlindən utanmış? 
İnsanlığa qənim elə insanmış, 
kimi tutar bu bəd xislət, ya qismət? 
 
Azaltdıqca istisini od-ocaq, 
Vətən gülü güllüyundə solacaq. 
Haçanacan dərd olaraq qalacaq 
tapdaq torpaq, namus, qeyrət, ya qismət? 
 
34 
Boş buraxdıq neçə ciddi söhbəti, 
əvəzində gördük zülmü, zilləti. 
Kim aldatdı, kim sındırdı milləti, 
açılarmı bu həqiqət, ya qismət? 
 
Sözun də öz hikməti, öz gücü var, 
əsrlərin min sirrini daşıyar. 
Neçə dildə, neçə eldə yaşayar, 
Yazdığım üç- dörd hekayət, ya qismət? 
  
35 
 Arzudur 
 
El-obanın şənliyində 
bülbültək ötmək arzudur. 
Doğma, əziz insanların 
əlindən öpmək arzudur. 
 
İstək gərək qəlbdən gələ, 
axa gözdən gilə-gilə. 
Könül verib bir gözələ, 
yolunda ölmək arzudur. 
 
Saz oynadan ozanların, 
söz yaradan yazarların, 
aqillərin, azmanların 
dalınca getmək arzudur. 
 
Alqış qədirbilənlərə, 
müdriklərə, ərənlərə. 
Ömurdən pay verənlərə 
can qurban etmək arzudur. 
 
Gəz səxavət meydanında, 
yaxşılıq yaşat canında. 
Fəxrəddin, çətin anında 
dostlara kömək arzudur. 
  
      
36 
Cəsurların nəğməsi 
Nə qədər əzaba dözsün  
bu səbri ümman Vətən? 
Sinəsində yağı gəzən  
yaralı aslan Vətən. 
Yurd yerindən qovulursa 
 hələ min-min soydaşın,  
demək savaş alnımıza  
yazılıbdı, qardaşım. 
Təsir etməz daha bizə  
nə yalvarış, nə hədə.  
Mücahidlik, əqidəmiz  
dəyişilməz heç vədə. 
Öncə Vətəndir deyirik,  
yox qeyri qərarımız. 
Çünki heç kimə qalmayıb  
daha etibarımız. 
ATƏT-lə torpaq qayıtmaz,  
budur sözün qısası. 
Xalqı məcbur eyləyirlər  
dola səbr kasası. 
37 
Bizim olmaz, ağrıları  
keçməsə səndən, məndən.  
Əsgər çəkməsi altında  
qalan torpaqdır Vətən. 
 
Ər oğullar önə çıxsın,  
el də gəlsin dalınca. 
Ayrı bir yol yoxdur artıq, 
bu yurd azad olunca. 
38 
Qəhrəmanlar laylası 
(M.Babayev  musiqi bəstələmişdir.) 
Qara bağlama, Vətən, 
qalx, yas saxlama, Vətən. 
Sonuncu oğlun olsə, 
yenə ağlama, Vətən. 
Sən əmanət qal, Vətən, 
sağ-salamat qal, Vətən. 
Gözümüz yumulunca 
bizə layla cal, Vətən. 
Dostum, sirdaşım, neynək, 
bacım, qardaşım, neynək? 
Vətən daşı hələ ki, 
olur başdaşım, neynək? 
Dovrən dağ olsun, Vətən, 
ici bağ olsun, Vətən. 
Oğul dar gün üçündür, 
başın sağ olsun, Vətən. 
Vətən gülzarım olsun, 
dağ-daş güzarım olsun. 
Bu yurd evim olmadı, 
barı məzarım olsun! 
39 
Vətən möhtəşəm saray, 
uçur, dağılır, haray! 
Biz ölümdən qorxmuruq, 
yurd yiyəsiz qalsa, vay! 
 
Döyüşdə ölsək, nə qəm, 
bayrağın olsun kəfən. 
Biz cihad eylədik ki, 
üzün ağ olsun,Vətən! 
 
Uyu, qardaşım, uyu, 
ər silahdaşım, uyu. 
Yenilməzliyin səni 
yaşadar tarix boyu! 
40 
Gözəllik qadındır, qadın gözəllik 
Hər kəsin dünyadan bir umacağı,  
hər ömrün taledən öz istəyi var.  
Körpənin sevdiyi ana qucağı,  
şairin qəlbində söz istəyi var. 
Doğulduq, bir evə sevinc gətirdik,  
böyüdük anaya məhəbbət ilə. 
Biz nəyi qazandıq, nəyi itirdik, 
qadına vurğunluq, sədaqət ilə? 
Hərə öz əksini tapır həyatda, 
niyyətin harasa, mənzilin orda.  
Mənim ürəyimdən bir arzu keçər,  
gözəllik toxumu səpək bu yurda. 
Pərəstiş yaradar gözəllik sözü,  
gözəllik sədd çəkər kin-küdurətə. 
Şeir peyğəmbəri Füzuli özü 
bir gözəl önündə gəlmiş heyrətə! 
Gözəllik yaranmış hər şeydən öncə,  
gözəllik güc-qüvvət, gözəllik işıq.  
Hər bir gözəllikdən birinci,məncə  
bir gözəl qadındır ömrə yaraşıq. 
Həmişə əmniyyət gətirmiş bizə, 
nə qədər qəddarı ovsunlamışlar.  
Bir gözəl qadına, bir gözəl qıza  
xaqanlar ölkələr bağışlamışlar. 
41 
Gözəllik qadındır, qadın gözəllik,  
bu ülvi varlığın adına qurban. 
Bir ömür borcluyuq ona ömürlük, 
kimlər getməmişdir qadına qurban?! 
 
Nə yaxşı, qorunub yaşar yaddaşım,  
qadınçün Fərhadtək ölənə əhsən!  
Bir gözəl çöhrəyə, mömin qardaşım,  
Cənnəti əlindən verənə əhsən! 
 
Odur səcdəgahı duyan qəlbərin,  
müqəddəs Məkkədir, Nurlu Mədinə.  
Gözəllik önündə baş əyməyənlər,  
gəlməz heç bir zaman imana, dinə. 
 
Daim başımızın tacıdır qadın,  
baxışı, işvəsi, sözü gözəldir.  
Anadır, övladdır, bacıdır qadın,  
qadının biri yox, yüzü gözəldir. 
 
Özü bir mələkdir, ətri Müşk-ənbər,  
deyilməz qeyri söz adından öncə.  
Məni bağışlasın Adəm peyğəmbər,  
yarana bilməzdi qadından öncə! 
 
Gözəllik, qəlbimin sevgi hədəfi,  
önündə yay kimi gərilirəm mən. 
Bir gözəl sevəndə yüz yol ölürəm,  
bir gözəl görəndə diirilirəm mən! 
42 
Yaxşı kişilərə 
Yaxşı kişilərlə dostluq edin. 
Məhəmməd peyğəmbər (s.a və a.s.) 
 
Bütün ölçülərin başında durar  
haqqı əzəmətlə ölçülən kişi. 
Gözündən od yağar, çöhrəsindən nur  
yüz kişi içində seçilən kişi. 
 
Yox bir əməlində naqislik, eyib,  
hamıya dost deyib, qardaş söyləyib.  
Nə mənsəb, nə dövlət onu əyməyib,  
kişilik boyuna biçilən kişi. 
 
Bir halal insandır, zatı pak, nəcib,  
daim məclis qurub, süfrə bəzəyib.  
Hələ dodağına içki dəyməyib,  
gündə sağlığına içilən kişi. 
 
Bir “dağ aşırsa” da, bir “sağ ol” bəsi,  
bəşərin səxavət mücəssəməsi,  
Çətində hamının ərki, kimsəsi,  
yolunda canından keçilən kişi. 
 
Yaxşılıq bənzərsiz sınaq, imtahan,  
Tanrı hamımıza yetirsin məqam.  
Yaxşılar ucalsın, artsın hər zaman,  
nə çox aramızda kiçilən kişi. 
 
43 
Ən şirin arzunun özü xoş savaş,  
bu da bir istəkdi söylədim, qardaş. 
Bu sayaq müqəddəs yol seçəydi kaş,  
özünü ər sayan, nər bilən kişi! 
 
44 
Qarışdırma 
Eyni adlı şeirin müəllifi, 
xalq şairi Qabilə. 
Ruhu şad olsun! 
Tərif ilə mədhiyyəni,  
lovğalıqla fəxriyyəni,  
rüşvət ilə hədiyyəni,  
rütbə ilə səviyyəni qarışdırma. 
Qanun ilə ədaləti,  
təqib ilə ədavəti,  
xəta ilə cinayəti,  
məhbəs ilə əsarəti qarışdırma. 
Məhəbbətlə ülviyyəti,  
ünsiyyətlə rəsmiyyəti,  
ləyaqətlə şan-şöhrəti,  
çətinliklə məşəqqəti qarışdırma. 
Kəmiyyətlə keyfiyyəti,  
sakitliklə əmniyyəti,  
etirazla şikayəti,  
sərbəstliklə hürriyyəti qarışdırma. 
Hidayətlə məsləhəti,  
vacibliklə əhmiyyəti,  
öyüd ilə nəsihəti,  
nisgil ilə vəsiyyəti qarışdırma. 
45 
Böyüklüklə əzəməti,  
hökumətlə səltənəti,  
kütlə ilə cəmiyyəti,  
inad ilə qətiyyəti qarışdırma. 
 
Bayram ilə təntənəni,  
adət ilə ənənəni,  
sevinc ilə şənlənməni,  
kədər ilə qəmlənməni qarışdırma. 
 
Səfər ilə ziyarəti,  
günah ilə qəbahəti,  
sürgünlüklə səyahəti,  
möminliklə ibadəti qarışdırma. 
 
Şadlıq ilə səadəti, 
yardım ilə səxavəti,  
etibarla sədaqəti,  
kişilklə şücaəti qarışdırma. 
 
Durğunluqla sükunəti,  
tənbəlliklə ətaləti, 
rəvayətlə hekayəti, 
rəvanlıqla şeiriyyəti qarışdırma. 
46 
Vətən bizim pənahımız 
Körpələr evində böyüyən uşaqlara 
Vətən bizim pənahımız,  
Vətən bizim gülzarımız.  
Çəkər daim qayğımızı  
bu sevimli diyarımız. 
Vətən bizim atamızdır,  
Vətən bizim anamızdır.  
Uca adı qəlbimizdə  
yaşayacaq andımızdır. 
Bu mehriban ölkəmizdə 
ildən-ilə böyüyürük.  
Biz sizinlə fəxr edirik,  
işinizlə öyünürük. 
Biz hər şeyi anlayırıq,  
baxmayın ki, çox uşağıq.  
Böyüyəndə hamınızın  
xidmətində duracağıq. 
Öyrənirik ədəb, savad,  
qəhrəmanlıq, hünər hələ.  
Gedəcəyik qaliblərin 
 zəfər dolu yolu ilə. 
47 
Qoruyarıq, yaşadarıq 
 sizdən qalan od-ocağı.  
Həm sabahın qurucusu,  
həm əsgəri olacağıq. 
48 
Cavanlıqda 
Gördüyün yüz tərbiyənin faydası yox,  
qazanmasan hüsn-rəğbət cavanlıqda.  
Uşaqlıqdan xəcillikdən, tənədən qorx,  
qoy özünə qədir-qiymət cavanlıqda. 
Hələ nə çox gizli sirri təbiətin, 
bir ilahi açması var hər hikmətin.  
Gözəlliyi olduğutək duymaq çətin,  
yaranmasa qəlbdə heyrət cavanlıqda. 
Yazılmamış qanunu var hər millətin,  
hünərli ol, dilə düşsün söz-söhbətin.  
Yaş ötdükcə ləkəsini yumaq çətin,  
qorunmasa namus, qeyrət cavanlıqda. 
Ayağını yerə çırpsan, torpaq yatar,  
yumruğunun zərbəsindən divar batar. 
Zəhmindən fil təntiyər, pələng yatar,  
ram olmayan dəli qüdrət cavanlıqda. 
Ovucunun istisində su qaynayar, 
bərk yapışsan daş ovular, dağ oynayar. 
Kürək versən bənd bağlanar, çay dayanar,  
qolda qüvvət, dizdə qaqət cavanlıqda. 
49 
Bir ümid var sonluğunda hər  zillətin,  
zor dayanır arxasında hər qüdrətin.  
Gündən-günə bu kiçilən məmləkətin  
xilasıyçün göstər cürət cavanlıqda. 
 
Yatmasa da ipə-sapa cavanlıqda, 
insan gərək yolun tapa cavanlıqda.  
Hər şey gərək qazanıla cavanlıqda, 
həm var-dövlət, həm şan-şöhrət cavanlıqda! 
50 
Hardan başlanır Vətən 
Ayaq basdım bu müqəddəs torpağa, 
məzarıstan, müşk-ənbərə batan yer. 
Vətən oğlu, getmə burdan uzağa,  
bu məkandır əcdadımız yatan yer, 
deməmişkən, burdan başlanır Vətən. 
Bir tilsim var torpağında, daşında,  
vurulmuşam kələ-kötür hüsnünə.  
Ovucla, qoy ürəyimin başına,  
ovucla, qoy gözlərimin üstünə,  
deməmişkən, burdan başlanır Vətən. 
Yaddaşında yaşadır yüz qərinə,  
soykökümüz görünür bu güzgüdə.  
Cavanlıqda varmasaq da fərqinə,  
yaş artdıqca artıq ona sevgi də,  
deməmişkən, burdan başlanır Vətən. 
Əgər varsa əbədiyyət, axirət,  
demək burda «yaşayırlar» ölənlər.  
Ən müqəddəs borcdur onu ziyarət,  
qoy eşitsin bizdən sonra gələnlər, 
deməmişkən, burdan başlanır Vətən. 
Axıtdıqca qanımızı torpağa,  
ruhumuzu çəkənlər var sınağa.  
Qan qardaşım, canım sənə sadağa,  
qoyma onu yad tapdağı olmağa, 
deməmişkən, burdan başlanır Vətən! 
51 
Vətən 
 
İstəsə canını, ver, sevgili yarındır Vətən,  
qırılar sınsa əgər, çünki vüqarındır Vətən. 
 
Başa tac, qəlbə fərəh bil onu hər anın üçün, 
ən müqəddəs qürurun, namusun, arındır Vətən. 
 
Onun məğrurluğunu gözlə yox, qəlbində ara, 
ucalardan ucadır, zirvədə qarındır Vətən. 
 
Doğmalar doğmasıdır, daim dolan dövrəsində,  
öz evindir, öz elindir, öz diyarındır Vətən. 
 
Həm gözəllik, həm fəxarət, həm bol nemətdir sənə, 
əsl cənnət bağıdır, güllü baharındır Vətən. 
 
O da bir cür Yaradan, gah qaldırar, gah endirər, 
Fəxrəddin, qıl səcdəsin, hər ixtiyarındır Vətən! 
 
 
 
52 
Odlar yurdum 
(Sərdar Fərəcov musiqi bəstələmişdir) 
 
Torpağına gülşən dedik,  
ana dedik, Vətən dedik,  
Bir cənnətdir sinən dedik, 
doğma diyar, Odlar yurdum,  
Azərbaycan, Azərbaycan. 
 
Gül çiçəksən başdan-başa,  
çələng hörüb çəkək başa.  
Çölün-düzün bir tamaşa, 
ey bəxtiyar Odlar yurdum,  
Azərbaycan, Azərbaycan. 
 
Gözəldir həyat,  
günlər bir büsat,  
gülür kainat 
sənin qoynunda. 
 
Sehrindən qanadlandım,  
Baba dağım, Savalanım.  
Səsim səndə havalansın,  
ey ixtiyar Odlar yurdum,  
Azərbaycan, Azərbaycan. 
 
Bizdən qədim od-ocağın,  
bir aləmdir hər bucağın.  
Abşeironda Yanar dağın,  
53 
ey füsunkar Odlar yurdum,  
Azərbaycan, Azərbaycan. 
 
Sən sirdaşımız, 
qan yaddaşımız,  
qurban başımız  
daim yolunda. 
 
Təbiətin əsrarəngiz, 
bir yanın dağ, biri dəniz,  
suyun büllur, göyün təmiz,  
ey xoşqərar Odlar yurdum,  
Azərbaycan, Azərbaycan. 
 
Murovdağda yağanda qar,  
Astarada gülər bahar. 
Qarabağda dağ-daş yanar,  
ey ecazkar Odlar yurdum,  
Azərbaycan, Azərbaycan. 
 
Şöhrətim, şanım,  
dinim, imanım,  
qoy qanadlanım  
asimanında. 
 
Ormanlarda səf-səf bağlar,  
dərələrdə çaylar çağlar. 
Qaynar gözlü buz bulaqlar  
göz oxşayar, Odlar yurdum,  
Azərbaycan, Azərbaycan. 
54 
Zərif, incə bir duyğusan,  
şirin arzu, saf sayğısan, 
həm güvəncsən, həm qayğısan,  
həm ixtiyar, Odlar yurdum,  
Azərbaycan, Azərbaycan. 
Adın andımda,  
sevgin canımda, 
olum yanında  
kaş hər anımda. 
Başımızın tacı Vətən,  
hər dərdin əlacı Vətən,  
ey taleyi acı Vətən, 
köksü qubar Odlar yurdum, 
Azərbaycan, Azərbaycan. 
Nə qədər ki, yurd dərdi var,  
qəm qəlbimdə tutmaz qərar. 
Xətainin ruhu naçar 
bizi tutar Odlar yurdum, 
Azərbaycan, Azərbaycan. 
Qüdrətin bəlli,  
qaldır bu eli,  
qoyma nisgili  
qala canımda. 
55 
Təzə il 
(İlham Abdullayev musiqi bəstələmişdir) 
 
Müjdələr gətirdin təzə günlərə,  
Səpirsən torpağa ətir, təzə il. 
Yolunu həsrətlə gözləyənlərə  
Gəl, öz salamını yetir, təzə il. 
 
Zəhmətlə ucalır bu ana torpaq,  
Hünərlə qoyuruq dağ üstünə dağ.  
Başımın üstündə üç rəngli bayraq,  
Sən bizə səadət gətir, təzə il. 
 
Xoş keçsin baharın, qarlı qışın da,  
Günəş çələng olsun sənin başında.  
Vətən torpağının hər qarışında,  
Qələbə gülləri bitir, təzə il! 
 
 
56 
Qəzavat 
(M.Babayev musiqi bəstələmişdir) 
Böyük Qafqazın əzəmətli oğlu 
Şeyx Şamilin ruhuna töhfə. 
Ey hər kəsdən uca olan,  
Hər şeyə qadir Allah. 
Mürid bizik, Mürşid bizik,  
qalib bizik, inşaallah. 
Hidayətçimiz Qurandır,  
haqq, ədalət gəzirik. 
Düşdüyümüz savaşları  
sınaq bilib dözürük. 
Ey İslamın düşmənləri,  
yolumuzu kəsməyin. 
Zaman özü qaziləri 
qəzavata səsləyir. 
Azadlıq mücahidiyik, 
Şeyx Şamil imamımız. 
Halaldır iman uğrunda  
tökülərsə qanımız. 
* Qəzavat- Qafqazın bıyük oğlu ŞEYX ŞAMİLİN apardığı 
* müqəddəs savaşın adı.
57 
Qoy oyanmış ehtiraslar  
qızışmasın daha da. 
İman deyən insanları  
sövq etməyin cihada. 
 
Qorxun Məhşər sorğusundan,  
zülm, istibdad yetər. 
Hamımız Adəm övladı,  
deyək, Allahu Əkbər! 
 
 
 
58 
Tanrı türkü qorusun 
İndi də Balkanlarda albanlara (türklərə) qarşı bir 
savaş başlanmışdır. Böyük türk nicatını yenə də 
özündə və Tanrısında axtarır.  
Tanrı türkü qorusun! 
Siz ey türkü hərb ilə 
hədələyən haqsızlar.  
Bilinməz bu savaşda  
kim udar, kim uduzar. 
Bu zaman kəsiyində  
qırılsa da yarısı. 
Türkü məğlub olmağa  
qoymaz onun Tanrısı. 
Kimsə qıra bilməmiş  
əzmini, qürurunu. 
Min illərdir qoruyur  
ocağının qorunu. 
Başında yüz qovğa var, 
önündə yüz qadağa. 
Suçu oldu-olmadı  
türk çəkilir sınağa. 
Ərzin hər bir savaşı 
izlər onun soyunu.  
59 
Taleyinə yazılmış  
didərginlik oyunu. 
 
Bu ulu türk dünyası,  
yenilməzlər dövləti.  
Hələ irəlidədir  
onun əsl qüdrəti. 
 
Türk boz qurddan süd əmmiş, 
türk qorxmaz, türk cəngavər. 
Cəsarətdə, cürətdə 
yox ona tay-bərabər. 
 
Bu ad uğrunda hər an  
başımızı qoyarız. 
Türk oğlu olduğundan  
daim şərəf duyarız. 
 
Oxusun şərqisini, 
qoy bu elim, ulusum.  
Türk Tanrıya tapınmış,  
Tanrı türkü qorusun! 
 
 
 
60 
Türküz, türkü oxuyuruz 
Aşıq Veysələ.  
Ruhu şad olsun. 
Qoy dinləsin aləm bizi, 
türküz, türkü oxuyuruz.  
Qorxudamaz ələm bizi, 
türküz, türkü oxuyuruz. 
Məskən saldıq dağda, düzdə,  
bir səs gəzdi köçümüzdə. 
O səs daim içimizdə,  
Türküz, türkü oxuyuruz. 
O bizim yol yoldaşımız,  
o bizim can sirdaşımız,
o bizim qan yaddaşımız,
türküz, türkü oxuyuruz. 
Türkmən, tatar, qazax, qırğız,  
başqırd, kərkük, qıpçaq, oğuz.  
Bir rəngdədir bayrağımız,  
türküz, türkü oxuyuruz. 
O səs Boz Qurdun səsidi,  
o səs həyat nəfəsidi,
o səs millət şərqisidi,
türküz, türkü oxuyuruz. 
61 
İzn ver, ey Allahımız,  
xoş açılsın sabahımız.  
Sən duamız, pənahımız, 
türküz, türkü oxuyuruz. 
 
 
 
  
62 
Dərd eləmə, dərdin alım 
Hərdən diqqətsiz anımı  
dərd eləmə, dərdin alım.  
İstəsən, verrəm canımı,  
dərd eləmə, dərdin alım. 
Oğrun-oğrun, xumar-xumar 
hər baxanda içim yanar. 
Tək mənəmmi qəlbi qübar, 
dərd eləmə, dərdin alım? 
Ək şamama tağlarını,  
çağır qəmsiz çağlarını.  
Viran olmuş bağlarımı,  
dərd eləmə, dərdin alım. 
Hər ömrün öz qışı, yayı,  
qınama çox ili, ayı. 
Qismətimə düşən payı,  
dərd eləmə, dərdin alım. 
Qırma hələ gümanını, 
gözlə haqqın zamanını.  
Gözümdə qəm karvanını,  
dərd eləmə, dərdin alım. 
63 
Yazıq gördükcə milləti,  
dedik – Məhəmməd ümməti.  
Tanrı bilən məsləhəti, 
dərd eləmə, dərdin alım. 
 
Arzu gözümdə qaxsıdı, 
ümid qəlbimdə axsadı.  
Bəlkə də belə yaxşıdı,  
dərd eləmə, dərdin alım,  
dərd eləmə, dərdin alım. 
 
 
 
 
 
64 
Ustadnamə 
(Ay həzər, həzər) 
Aşıq sənətinə pərəstiş edən dostlarıma. 
 
Yaxşı çoxaldıqca qəlb sevindirər,  
yamanın birindən ay həzər,həzər. 
İnsan var baxışı könül dindirər,  
insan var duruşu göz əzər, əzər. 
 
Kim ki, nikbin olmaz, danışar acı,  
onu nə dost sevər, nə qardaş, bacı.  
Hamı bir xoş üzün, sözün möhtacı,  
bədxahdan uşaq da ay bezər, bezər. 
 
Məclisə bəzək ol şirin söhbətlə,  
dinləsin, qoy hamı səni diqqətlə.  
Çalış, el içində görün hörmətlə,  
el sənə yetirsin ay nəzər, nəzər. 
 
Şərəflə ömür sür, ədəblə yaşa,  
kamala çatırıq dolduqca yaşa.  
Səbrsiz bir anda kükrəyər, coşar,  
səbrli illərlə ay dözər, dözər. 
 
Ziya yenə sözdən bir çələng hörər,  
ona cila çəkər, neçə rəng verər. 
Yetkin harda olsa, bitkin iş görər,  
nataraz ortada ay gəzər-gəzər. 
 
65 
Hər canım ağrıyanda 
 
Hər canım ağrıyanda  
özümə yer tapmıram.  
Gəzirəm ev-eşiyi,  
səhərəcən yatmıram. 
 
Çox küsəyən oluram, 
tez çıxıram özümdən.  
Həyat maraqsızlaşır, 
ömür düşür gözümdən. 
 
Gəlir hər xəstəlikdən 
bir acizlik qoxusu.  
Yaman ağrıdır məni  
gərəksizlik qorxusu. 
 
Ən çox çəkindiyim hal –  
umu, ələbaxımlıq. 
Mənə qismət olmasın, 
bu cür qayğı, yaxınlıq. 
 
Biri sayğı göstərir, 
 biri məqsədli gəlir.  
Kimi gizli sevinir,  
kimisi qüssələnir. 
 
66 
Bu sınaq xəlbirində  
hamı bir-bir ələnir.  
Övladın da qiyməti  
çətin gündə bilinir. 
İllər xəstəsi olan 
itirir marağını.  
Əvvəlki doğmalar da 
almırlar sorağını. 
İçimdə dərd, üzüntü, 
ürəyimdə min fikir. 
Mən indi anlayıram  
qocalar nələr çəkir,  
tənhalar nələr çəkir! 
67 
Toy günü 
(Nəriman Məmmədov musiqi bəstələmişdir) 
 
Çıxmışam bir çətin yola, ay Allah,  
şirinmiş hər şeydən bala, ay Allah.  
Sən mənim ömrümdən kəsib illəri, 
balamın baxtına cala, ay Allah. 
                                       B.Vahabzadə 
Qovuşur taleyi iki cavanın,  
ürəklər fərəhlə döyünür bu gün.  
Arzusu gül açır ata-ananın,  
nənələr, babalar öyünür bu gün. 
 
Bəy oğlan qamətli, sağlam, ucaboy,  
gəlin şəhla gözlü, dodağı püstə. 
Tanrı bəd nəzərdən hifz eyləsin, qoy  
üzərlik yandırın başları üstə. 
 
 
Bu xoşbəxt anında, a dostlar, gəlin,  
içək sağlığına bəylə gəlinin. 
Bu günkü izdivac təntənəsiylə  
təməli qoyulur bir ailənin. 
 
Sən də bəy qardaşım, min dəfə sevin,  
şükür et taleyin bu qismətinə. 
İsməti özündən gözəl sevgilin 
          qoy şərəf gətirsin ləyaqətinə. 
 
68 
Sultanlıq saydığın subaylıq dövrü 
çevrilsin əbədi bir xatirəyə. 
Bağlan varlığınla, ülviyyətinlə 
yanında oturan məlaikəyə. 
O bir nazəndədir, bir yaraşıqdır,  
oyna hər nazına, hər savaşına. 
Onun hər gülüşü yaşıl işıqdır  
səni çatdırmaqçün  arzu başına. 
O, sənin qurduğun yuvaya gərək,  
o, sənin udduğun havaya gərək.  
Onsuz boğazından keçməsin çörək, 
o, sənə həm arxa, həm dost, həm bəzək. 
Gör, necə kövrəlir, o, sərt qaynatan,  
sevinir, gözündən yaş axa-axa. 
Bu istək hər hissdən güclüymüş, aman, 
qızın aparırsan o, baxa-baxa! 
Kaş belə böyüyə bütün övladlar, 
kaş belə evlənə bütün subaylar.  
Kaş belə öyünə bütün analar,  
kaş belə sevinə bütün atalar. 
Qoy, bu toy hamıya xoş örnək olsun, 
mübarək, mübarək, mübarək olsun! 
69 
Şəkər qızım, bal qızım 
 
Arzuların qanadında doğuldun,  
isidirsən hamımızı odunda. 
Nə xoş gündə, nə xoş anda doğuldun,  
iki sevgi yaşadırsan adında. 
 
Evimizin yaraşığı, sonası,  
başımızın ucalığı, tacısan.  
Bir gör, neçə ataların anası, 
bir gör, neçə qardaşlara bacısan?! 
 
Əmi, bibi sənə «anam» deyirlər,  
həm anamın əvəzisən, həm qızım.  
Hərənin bir ulduzu var, deyirlər,  
sənsə mənim qoşa yanan ulduzum. 
 
Harda olsam özümə yer tapmaram,  
eşitməsəm əgər o gün səsini. 
Sən, ay mənim şəkər balam, bal balam,  
sevən varmı bu qədər körpəsini? 
 
Hərdən səni çağıranda adınla,  
ürəyimdə xatirələr oyanır. 
Qabağıma, gül balam, sən çıxırsan,  
xəyalımda doğma anam dayanır. 
 
70 
İki adı yaşadırsan özündə, 
hər birisi sehrlənmiş bir dünya. 
Bu sevgidən bir məstlik var gözümdə,  
heç bilmirəm gerçəkdi bu, ya röya... 
Yüz duyğuyla sənə bağlı ürəyim,  
mat qalmışam bu istəyə, arzuya. 
Sən ey mənim cənnət quşum, mələyim,  
yuxudursa, qoy uzansın bu röya. 
71 
Bacılar 
 
Yüz yol nazımızı çəkər, yorulmaz 
yüz yol qayğımıza qalan bacılar.   
Qardaşla sevincin bölməkdən doymaz  
qardaş qadasını alan bacılar. 
 
Ağrıyan görəndə bir yerimizi  
özünə  diləyər dərd-sərimizi.  
Canından çox sevər hər birimizi  
sevgisi tükənməz ümman bacılar. 
 
Daim üstümüzdə nəzəri, gözü, 
bizik güvənc yeri, bizik əzizi.  
Anasız qardaşa ana əvəzi,  
dərdi ürəyində pünhan bacılar. 
 
Əskilməz qəlbində mehr-məhəbbət,  
arzusu, istəyi, dözümü heyrət. 
Qardaşdan umduğu bir quru diqqət  
görməsə, can evi talan bacılar. 
 
Nəfəsi müşk-ənbər, ürəyi kövrək,  
çiçəktək zərifdir, ceyran tək ürkək. 
Naqafil, ürəyi yaz buludutək 
bir incə məqamdan dolan bacılar. 
 
Biz də yaranmadıq boş şöhrət üçün,  
yarandıq bacıya sədaqət üçün. 
Kim desə qardaşlar ölmür sizinçün,  
inanın, yalandı, yalan, bacılar. 
72 
Lənkəran 
Yaşıl dona bürünübdü bu şəhər,  
yaraşıqdır başdan-başa yolları. 
Bu şəhərin ətrafını bəzəyər  
ətir saçan narıngi, çay kolları. 
Tanrı verib hər nemətin bu yurda,  
torpaq münbit, meşə zəngin, çay gözəl.  
Bu diyarın bənzəri yox heç harda, 
qış mülayim, yaz ətirli, yay gözəl. 
Arzuları çiçək açan Lənkəran,  
ömrümüzə işıq saçan Lənkəran.  
Hüsnü təravətli, gözəl Lənkəran,  
nazlı, səxavətli, gözəl Lənkəran. 
Dağ başında zümrüd gözlü Xanbulan 
bir töhfədir bu torpağa Tanrıdan. 
İnsanları zəhmətsevər, mehriban,  
igidləri şücaətli, qəhrəman. 
Bir tərəfin mavi Xəzər, Lənkəran,  
bir yanını dağlar bəzər, Lənkəran.  
Gəlib baxan salar nəzər, Lənkəran,  
sevgin ürəklərdə gəzər, Lənkəran. 
Şəhər demə, şəhərlərin gözəli,  
gül çöhrədə qara xaldır Lənkəran.  
Kərpic-kərpic ucaldıqca evləri, 
sanırsan ki, Tacmahaldır  Lənkəran. 
73 
Masallı 
 
Sən mənim dünyaya göz açdığım yer,  
sən mənə torpağı sevdirən məkan. 
Sən mənim ilhamla söz açdığım yer,  
sən mənə Vətəndə Vətənsən, inan. 
 
Qoynunda hər fəslin öz gözəlliyi,  
yazın yüz ətri var, qışın qarı var.  
Sinəndə Xəzərin rəngarəngliyi,  
yaşıl ormanların şux vüqarı var. 
 
Tuqay meşələri tamam tamaşa, 
hər pöhrə, hər çiçək ruha dad verir.  
Yüzillik palıdlar verib baş-başa,  
on arşın qırağa qol-qanad verir. 
 
Viləş dəryaçası bir sü pərisi,  
ayna sularında sonalar çimir. 
Bu dağlar gözəllik mücəssəməsi,  
baxır gözəlliyin heyranı kimi. 
 
Ey doğma diyarım, cənnətməkanım, 
hər ovuc torpağın bir ovuc zərdi. 
Sən qəlbimdə sevgim, cismimdə canım,  
sinən başdan-başa müqəddəs yerdi. 
 
Sakit baxmaq olmur burda heç nəyə, 
«İsti su» qaynayır qışın qarında.  
74 
Mişarçay dağları bölüb ikiyə,  
sis, duman saxlayır aralarında. 
Qərarım, qüdrətim, qəlbim bu yerdə,  
bura idrakımın güvənc yeridir. 
İlk duyğum, sevincim, sevgim bu yerdə,  
bura xəyalımın söykənc yeridir. 
Səndən uzaqlarda olsam da, nə qəm,  
daim təmsilçinəm, nümayəndənəm.  
Mən ki, özüm boyda bir qəribinəm,  
gəlib qızınıram oduna hərdən. 
Hələ yol gedirəm, sevgin canımda,  
hələ arzuların qanadındayam. 
Bəlkə də bu dünya okeanında  
mənbəyi sən olan bir sısqa çayam. 
Mən sənsiz nəçiyəm, mən sənsiz nəyəm,  
birdən darıxarsan, oğlun hardadır? 
Bir nəhəng ağacda budaq kimiyəm,  
nə qədər artsam da, köküm burdadır. 
Sən mənim hər yerdə şöhrət çələngim,  
sən mənim başımda tacım, Masallı. 
Sən mənə qoynunu açırsan – gəlim,  
mən də qollarımı açım, Masallı. 
75 
Yurd yerinin külündən öp 
 
Sözü baltək yığanların,  
başına dön, dilindən öp. 
Üzündən nur yağanların  
ətəyindən, əlindən öp. 
 
Qızılgülə eylə nəzər, 
məclis bəzər, əldə gəzər.  
Tikanından etmə həzər,  
butasından, gülündən öp. 
 
Xəzan vaxtı hər yarpağın  
bağrı çatlar tər budağın.  
Yazda dirilən torpağın  
çəmənindən, çölündən öp. 
 
Gənclik bir də düşməz ələ,  
yaşamağa dəyər hələ. 
Könül ver bir şirin dilə,  
üzündəki telindən öp. 
 
Gözəlliyə aləm heyran,  
qarşısında donar zaman.  
Sonasına ayna tutan  
suları saf gölündən öp. 
 
Bir sonu var hər həvəsin,  
qərib yerdə ömür bəsin.  
Yurd dediyin müqəddəsin,  
ocağından, külündən öp. 
76 
Bu dövran 
 
Ən böyük arzudur, ən şirin yuxu,  
düşübdür ağıza, dilə bu dövran.  
Dadından, ətrindən məst olur çoxu,  
bənzəyir qönçəyə, gülə bu dövran. 
 
Udduğun havadır, yediyin çörək, 
ancaq öz ağlınla qurasan gərək.  
Qədrini bilməsən, diləmə kömək,  
verəcək ömrünü yelə bu dövran. 
 
Yolunu tutdunmu, bəxtiyar edir,  
əlində zər də var, zor da var edir.  
Hərdən əzizin də elə xar edir,  
oxşayır bir coşqun selə bu dövran. 
 
Gah zülmət gecədir, gah aydın səhər,  
kiminə eyş-işrət, kiminə qəhər. 
Xoş keçən hər günü ömrə bərabər,  
sığışmır bir aya, ilə bu dövran. 
 
Neçə təzə bəyə gəlin otağı,  
neçə zavallıya ölüm yatağı. 
Yüyənsiz at kimi başı aşağı 
gedir hey, belədən-belə bu dövran. 
 
Gəz Vətən boyunca, dünya boyunca, 
məclis qur dörd yanda, imkan olunca.  
Ürəyin çəkəndən ye, iç doynuca, 
bir də düşməyəcək ələ bu dövran. 
77 
Bir bağdır, yetirmiş yüz növrağını,  
bülbüllər vəsf edir hər yarpağını.  
Əymiş qənşərində şah budağını,  
sənindir, sənindir hələ bu dövran. 
 
Fəxrəddin, bulanmaz çeşmə gözündən,  
öyrən keçmişindən, söylə özündən. 
Bir hikmət taparsa, üç-dörd sözünnən 
tanıdar səni də elə bu dövran. 
 
 
 
 
 
78 
Zaman, səndən hara qaçım 
 
Kəsmə ömür yollarımı,  
duman, səndən hara qaçım?  
Məndən bu heysiz canımı  
uman, səndən hara qaçım? 
 
Yox munisim, yox həmdəmim,  
yay gəlməmiş yanır zəmim. 
Son səfərdən dönməz gəmim,  
aman, səndən hara qaçım? 
 
İçimdə yüz qorxu, hədə,  
yox aramıım bu ölkədə.  
Ürək yenə səksəkədə,  
güman, səndən hara qaçım? 
 
Qəm qəlbimdə pərən-pərən,  
qınayanım çoxmu, görən?  
Düz işimi yoxsa görən,  
yaman, səndən hara qaçım? 
 
İtirdim yar-yoldaşımı,  
vaxtsız ağartdım başımı.  
Nə tez artırdın yaşımı,  
zaman, səndən hara qaçım?  
Aman, səndən hara qaçım? 
79 
Ata 
(Xumar Qədimova musiqi bəsləmişdir.) 
 
Dəyişib gözümdə aləm büsbütün,  
vaxt-vədə nə yaman daralır, ata?  
Nə tez yaxınlaşdı qürubu ömrün,  
ömrünün Günəşi saralır, ata? 
 
Ölüm sinəsini üstünə gərdi,  
gözündə yaş oldu ayrılıq dərdi.  
Sən ki, yeriyəndə yer titrəyərdi,  
düşdüyün bu halın nə haldır, ata? 
 
Görən, bəşərdə bu acizlik nədir,  
ən ağır bir itki ona sirrdir? 
Əsrimiz Ay əsri, kosmos əsridir,  
təbiət amansız can alır, ata. 
 
Həsrət bir dağ oldu, taylandı gözdə,  
qaldı ayrılığın möhnəti bizdə. 
Sənsizlik səslənir həyətimizdə,  
bağrıma köz basır, iz salır, ata. 
 
Amansız hökmünə bax yerin, göyün,  
alır ömrümüzü neçə toy, düyün. 
Bir vaxt ocağında uşaq gördüyün  
oğlunun özü də qocalır, ata. 
 
Unutmaq olmazdı bu dərdi, qəmi,  
əgər tərk etsəydi ruhun qəlbimi.  
Bəşərin ən böyük övladı kimi  
adın varlığımda ucalır ata. 
80 
İslam dinimiz 
(İlham Abdullayev musiqi bəstələmişdir.) 
Ey böyük, möhtəşəm dinimiz, 
sən bizim hidayət yolumuzsan. 
Vəsfinlə açılır dilimiz, 
əbədi səadət yolumuzsan. 
Ucalsın göylərə «əzan» sədası, 
yayılsın qəlblərə «İslam» nidası.  
Ən əzəl sözümüz «Allahu Əkbər»,  
ən gözəl sözümüz «Allahu Əkbər». 
Sən dostluq, qardaşlıq dinisən,  
əmniyyət, hürriyyət məramın.  
Nə qədər bəşər var, yenisən,  
Quranla bağlı hər qərarın. 
Sevginlə Məhəmməd Mustafa 
yetişdi Məqami-Mahmuda. 
Səndədir hər hikmət, hər səfa,  
sənindir həm hünər, həm vəfa. 
81 
Şeirdən mənalı 
 
Gündüz ürəyimdə yaranan yeni şeiri  
gecə oturub yazmaq istədim. 
Həzin, məlahətli bir mahnı səsi  
diqqətimi yayındırdı, huşumu  apardı.  
İlham köhlənim təntidi, təbim azaldı,  
beynimdə misraların səfi pozuldu,  
yerində musiqi sədaları düzüldü. 
Oyanıb sübh tezdən, 
keçdim yazı masasının arxasına təzədən.  
Heç fikrimi toplamamış, 
başladı çöldəki qumru quşlarının  
ecazkar oxusu, çağırışı. 
Bir azdan bu nəğməyə qarışdı  
digər quşların cəh-cəhi. 
Tükənmək bilmədən gəlirdi  
növbənöv səslərin ardı. 
Quruldu bir təbii musiqi festivalı. 
Adi yaz səhərinin bir anında 
nə qədər gözəllik, heyranlıq vardı.  
Amma vaxt öz axarıyla axırdı... 
Axşam bir nəşə aldım, səhər bir nəşə. 
İndi isə zaman məni tələsdirirdi  
tamam ayrı işə. 
Hazırlaşmalıydım qəbula, görüşə. 
Hələ bəlkə çağırılaydım  
neçə gözləmədiyim yerə. 
Nə deyirəm, təki ömür  
o qədər duyğulu, mənalı ötüşə, 
vaxt qalmaya şeirə. 
82 
Ayrılıq 
Xumar Qədimova musiqi bəstələmişdir. 
 
Ustad Şəhriyara 
Ruhu şad olsun! 
 
Dad, sənin əlindən, aman, ayrılıq,  
məndən can cövhəri uman ayrılıq.  
Qəlbimi zülmünlə ram eylədikcə,  
içimdə inləyən kaman ayrılıq,  
aman, ay ayrılıq, aman, ayrılıq! 
 
Gör, mən nə sayırdım, fələk nə saydı,  
bəlkə bu baxtıma kəsilən paydı? 
Sən mənim yaramı sızlatmasaydın,  
məni sındırmazdı zaman, ayrılıq,  
aman, ay ayrılıq, aman, ayrılıq. 
 
O getdi, dərdimin dərmanı getdi,  
gələn xoş günümün fərmanı getdi,  
olum yollarının qurbanı, getdi,  
doldu gözlərimə duman, ayrılıq,  
aman, ay ayrılıq, aman, ayrılıq. 
 
Mən son nəfəsdəyəm, sən can həvəsdə,  
mən qan ağlayıram, sən kam həvəsdə.  
Qəlbim səksəkədə, qulağım səsdə, 
sın, ey çərxi fələk, dayan, ayrılıq,  
dayan bircə anlıq, bir an, ayrılıq,  
aman, ay ayrılıq, aman, ayrılıq,  
aman, ay ayrılıq, aman, ayrılıq! 
83 
Axund qardaş  
Dəlir yenə də qəlbimi hicran, axund qardaş, 
hər nalən ilə bağrım olur  qan, axund qardaş. 
 
Hansı yerdə ki, qəmli bir qəzəl oxuyursan,  
o məclis olur sənəti-ürfan, axund qardaş. 
 
«Segah» üstündə yanğıyla zəngulə vurduqca, 
odunla edirsən bizi büryan, axund qardaş. 
 
Sən oxşadıqca mərhumu göz yaşı içində, 
hıçqırtına, hönkürtünə qurban, axund qardaş. 
 
Oxu, indi də, bu qəsidə «Mahur» üstündə, 
səsindəki qəmdə tapım dərman, axund qardaş. 
 
Heç bir mükəddər məclisimiz olmasın sənsiz,  
min-min ürəkdə salmısan məkan, axund qardaş. 
 
Bu sirli səsin Fəxrəddin də sehrinə düşmüş,  
olmuş şirin avazına heyran, axund qardaş. 
 
 
84 
Kişi  andi 
Əcəb gözəl and içirsən –“sən öl, əziz canınçün,” 
bəlkə sənə  “sağ ol” deyək bu cür ehtiramınçün? 
Guya ki, çox ədəblisən, əhsən nəzakətinə, 
gərək, hərdən qulaq asaq dəyərli söhbətinə. 
Addımbaşı onun-bunun canına and içirsən, 
bu cür andla vədlər verib,imkanından keçirsən. 
“ Sən öl” deyib ucuz tutma ətrafının canını, 
“Sən öl” urvatsız eyləyir sənin də ad-sanını. 
Əslində heç kişilikdə and içməyə yox hacət, 
kişilikdə var bütövlük, var sınmazlıq, sədaqət. 
Az boşboğazlıq et, millət o qədər də xam deyil, 
lap olsun, qoy sadəsi çox, hamı ki, avam deyil. 
Bir azca da haqqa tapın, çox abırsız olma da, 
hərəni bir cür aldadıb qapılara salma da . 
Zaman keçər, açılacaq kələyinin paxırı, 
on gün, qırx gün..,gəlib çatır hər söhbətin axırı. 
Nə olar, öz canına da arada and içsənə, 
bir yol kişi andı içib, imkanından keçsənə. 
85 
Ömür  haqqında  dördlüklər 
 
*** 
Ömür kitabımı mən varaq-varaq 
oxuyub, nəhayət çatıram başa. 
Hərdən sevə-sevə, hərdən təmkinlə, 
hərdən də alışıb lap yana-yana. 
*** 
Hərə bir arzuyla yaşayır ömrü, 
hərə bir ümidlə gözləyir, dözür. 
Biri zəhmətiylə qazanır ömrü, 
biri fal açdırıb falını çözür. 
*** 
Neçə peyğəmbərlər gəlib-getdilər, 
kimsə sabahını görə bilmədi. 
Fanatlar bir ömrü yaşadı hədər, 
gəlmədi, ağ atlı oğlan gəlmədi. 
*** 
Ömür bağlı boxça, adsız hədiyyə, 
yazsan, hərəsi bir mükəmməl əsər. 
Kiminə eyş-işrət,tərif, mədhiyyə, 
kiminə qəm-kədər,faciə, qəhər. 
*** 
Ömrün meyarını axtaran qoçaq, 
neylərsən xeyrinə işləməsə vaxt? 
Çalışıb-vuruşmaq vacibdir,ancaq 
ömür baxtabaxtdır, həyat baxtabaxt. 
                   
86 
Olan oldu... 
 
Nə tez soldu bu gül-çiçək, 
olan oldu, keçən keçdi? 
Yarı xəyal, yarı gerçək, 
olan oldu, keçən keçdi. 
 
Daha tale payım xəyal, 
yox nə nəşə, yox nə vüsal. 
Köçüb getdi o nurcamal, 
olan oldu, keçən keçdi. 
 
İtirəndən gülüzlümü  
aldadıram öz-özümü. 
Neyləyirəm ta dözümü, 
olan oldu, keçən keçdi? 
 
Mən indi bir sönmüş ocaq, 
üstümə, hey qəm yağacaq. 
Bundan artıq nə olacaq, 
olan oldu, keçən keçdi? 
 
Sinəm dolu sual yeri, 
xoşbəxt kimdir-mindən biri? 
Ötən zaman dönməz geri, 
olan oldu, keçən keçdi. 
      
  
87 
Füzuli şeiri 
 
*** 
Sözün sehri-səfasıdır Füzuli şeiri, 
aşiqlərin cəfasıdır Füzuli şeiri. 
Şeirin ləli-cəvahiri, daş-qaşıdır o, 
leylilərin, məcnunların göz yaşıdır o. 
Əgər varsa zərrə qədər duyğu canında, 
oxu onu, ol şeirin ekstazında. 
*** 
Sevgi dolu bir ümmandır Füzuli şeiri, 
həm ürəklər fəht edir, həm dillər əzbəri. 
Oxuduqca çəkilirsən içindən dara, 
Füzulini anlayıb dərk edəndən sonra 
nə bir şair ələ qələm almaq istəyir, 
nə oxucu , ayrı nəsə oxuyum, deyir. 
*** 
Seçimlərin ən gözəli, Füzuli şeiri, 
fidan kimi təravətli, yüz illik şeiri. 
Sözə bu cür cila vermək olsa da çətin, 
yazılıbmış baxtına o əlahəzrətin. 
O ustadçün söz sanki mum, xəmir kimiymiş, 
istədiyi səmtə onu rahat əyirmiş. 
*** 
Sən ey şairlər mürşidi, imam Füzuli, 
həm asandır, həm çətindir şeirinin dili. 
Hər misranda, hər fikrində bir gizli heyrət, 
mayasına kədər hopmuş qəmli hekayət. 
Orda daş da dönüb olur ürəyi yuxa, 
o insanı duyğusundan çəkir çarmıxa. 
              
88 
   Olmadı 
 
Çoxuna dost,qardaş dedim, 
biri həyanım olmadı. 
Ürəyimi şam eylədim, 
görüb duyanım olmadı. 
 
Neçə haqsızlığa dözdüm, 
neçə boz üzlüdən bezdim. 
Söykənc, güvənc yeri gəzdim, 
o yan, bu yanım olmadı. 
 
Ha çalışdım, ha vuruşdum, 
alovla, sellə qarışdım. 
Nə cibdə qəpik-quruşum, 
nə bir ad-sanım olmadı. 
 
Çox acıdım, çox ağrıdım, 
          dil-dodağımı doğradım. 
Gah sızladım, gah ağladım, 
baxıb duyanım olmadı. 
 
İllərimi saldım yola, 
ha yalvardım,Tanrım, nola, 
kaş ömür bir yuxu ola, 
qəfil oyanım, oimadı. 
 
89 
Heç ağrıtmaz məni daha, 
küfr edib batsam günaha 
bir güman yerim sabaha 
olmadı, canım, olmadı. 
 
Nə zaman ki, ümid bitir, 
özü boyda dərd gətirir. 
Dar günümdə qapıma bir 
ayaq qoyanım olmadı. 
    
      
              
      
90 
Epitafiya 
Tanrı heç bir valideyni övlad itkisi 
ilə sınağa çəkməsin. 
Nə vaxt yada düşürsən 
gözüm yaşla dolur, hey. 
Qəhər sıxır sinəmi, 
qəmli çöhrəm solur, hey. 
Mənim cismim sərgərdan, 
sənin ruhun, bilirəm. 
Qəbrin üstə gəlirəm, 
ürək kabab olur, hey. 
Dərdinmidir yandıran, 
qəbrinmidir yandıran? 
Bircə yol hay versənə, 
ay belimi sındıran. 
Ağlamaqdan doynuram, 
ağrımaqdan doymuram. 
Xəyalən bu cür səni 
gözümdən gen qoymuram. 
Çəkir məni dalınca 
bu ələmin nəşəsi. 
Boğazımı qurudur 
yoxluğunun təşnəsi. 
91 
Göz yaşım məlhəm kimi  
islatdıqca üzümü. 
Yalançı toxtaqlıqla 
aldadıram özümü. 
 
Doğru sözmüş, deyirlər – 
fani dünya puç imiş. 
Sənsiz həyat iztirab, 
Sənsiz ömrüm heç imiş. 
 
       
92 
Kaman ustadı 
(Dördlüklər) 
Bənzərsiz ifaçı Habil Əliyevi dinləyərkən. 
*** 
Habil ifasının çalarları çox, 
bu bir sənət sehri, muğam səsidir. 
Çünki bu tək kaman iniltisi yox, 
ustad dühasının möcüzəsidir. 
*** 
Dinlə, qoy xəyalən aparsın səni 
duyğu aləminə, ruh dünyasına. 
Burda köhnələr də təptəzə, yeni, 
qulaq as Habilin şah ifasına. 
*** 
Gör, necə insantək danışır kaman, 
sanki dərd ovudan sirdaş axtarır. 
Sızlayır, ağlayır,alışır kaman, 
özünə həmfikir, qardaş axtarır. 
*** 
Gözəl musiqi də ,söz də belədir, 
kədərdən yoğrulur, qəmdən yaranır. 
Bircə yol ifası dinlənsə,bəsdir, 
Habilə minlərlə həmdəm yaranır. 
Sən ey böyük ustad, yaradan Habil, 
taleyin bəxşişdir Tanrıdan, Habil. 
“Ginnes kitabı” yox, “Lövhi -Aləmə” 
yazılsın, qoy adın doğrudan, Habil. 
93 
Dərdimin  aynası   
 
Poeziya dərdin aynasıdır.  
O kəədərdən, qəmdən yaranır. 
Hər bir əzabkeş, ağlayan insan şairdir. 
Hər damla göz yaşı bir şeirdir. 
Yetər ki,o insan dərin duygulu olsun. 
                                               İofan Höte 
 
Müdriklər deyirlər şeir yaranmaz, 
hər misra üstündə yrək yanmasa. 
Şairin qəlbində yüz ağrı-acı, 
şeirin mayasında qəm dayanmasa. 
 
Şeir idrak sözü, qəlb aynasıdır, 
kimsə bu sirri tam açmayıb hələ. 
Ta Homerdən bəri bütün yazarlar, 
ya bütün Fərhadtək sevənlər gələ. 
 
Şeir bəlalı eşq, nəşəli ələm, 
hər deyim üstündə düş haldan-hala. 
Kərəmin sevdası işkəncə, sitəm, 
Məcnunun avazı inilti, nalə. 
 
Şeir sevinc deyil, xoşbəxtlik deyil, 
qəfil göz yaşıdşr, kədər yüküdür. 
Ötəri həvəsdən yaranan şeir, 
ancaq qəlb göynədir, ürək üşüdür. 
 
94 
Mən də bircə anlıq qaça bilmirəm 
hər gün gözlərimi oyan kədərdən. 
Ən incə hissimi, zərif duyğumu 
sanki  özüm qədər duyan kədərdən. 
 
Bəlkə qismətimə yazılıb bu qəm, 
yoxsa iç dünyamda istək var ona? 
Sən demə, bu acı ovsunlu aləm 
özgə bir cazibə verir insana. 
 
Doğmadı anamtək, sevgilim qədər 
daim ürəyimdə yaşayan kədər. 
Gah dostum kimi, gah düşməndən betər 
ağrımı, acımı daşıyan kədər. 
 
Yox-yox, heç vaxt ona könül vermədim, 
nə ilham pərimin ruhudur kədər. 
Fikrimdə, işimdə nikbinəm dedim, 
mənə Tanrı verən qüssə, qəm yetər. 
 
Amma bəh-bəhlə də heç nə yazmadım, 
haçansa təriflər tuta əlimdən. 
Əməl tarazlanır, şübhəsiz bir gün 
hesabat istəyər vicdan dilimdən.  
 
Əgər utanc dolu yük olacaqsa 
süni bər-bəzəkdən yaranan şeirim, 
onu sırasından, qoy qovub atsın 
mətin misralarla qorunan şeirim.   
 
95 
Yazarı bihörmət eyləyib əzər 
şan-şöhrət, hərislik, umu istəyi. 
Sənətə arxadan zərbəyə bənzər 
bu sayaq dəyərsiz şair əməyi. 
 
Mədhiyyə, çal-çağır, tərif yazanlar 
tutmasın meydanı, aman, şairlər. 
Qoymayın pozsunlar səf sıranızı 
şeirdən şan-şöhrət uman şairlər. 
 
Kimin ki, içindən püskürür şeiri, 
özündən sonra o söz qoyub gedir. 
Hay-küylə sənətdə kimsə qalmamış, 
qalır o kəslər ki, iz qoyub gedir. 
 
Şeir haqdan gəlir, doğrudan gəlir, 
ancaq çətin yolu daim duman, çən. 
Çox misram gələndə ağrıynan gəlir, 
çox şeirim üstündə ağlayıram mən. 
 
Duyğunu qəm, kədər gətirir dilə, 
adi söz deməklə sağalmaz yaran. 
Ya gərək idrakdan süzülüb gələ, 
ya gərək ürəkdən qopa hər misran. 
 
96 
İlan  ili 
       2013-cü il “ilan ili”, həm də mənim ilim idi. 
Gəlib əcəb dərdə-qəmə saldın məni, ilan ili. 
Neçə dəfə ilan kimi sancdın məni, 
        əqrəb kimi çaldın məni, ilan ili. 
İllər idi gözləyirdim 
         səni sonsuz istək ilə. 
Ürək verməmişdim belə  
         sənə qədər heç bir ilə.   
Sanırdım ki, həm doğmam,  
         həm əzizimsən, İlan ili. 
Mənim bürcüm Əqrəb bürcü, 
        mənim ilim İlan ili. 
Sən gələndə çox sevindim,   
        şükr eylədim taleyimə. 
Şirin arzu, xoş niyyətlə,  
  hey yalvardım Xaliqimə, 
  ha çıxartdım  İlan dili , 
  ta uzada mənə də bir kömək əli. 
Ancaq mənə nə bir uğur, 
        nə bir sevinc yaşatdın sən. 
Əvəzində neçə kədər, neçə qəhər, 
        neçə bəla yaratdın sən.  
Qəlbimdəki olan-qalan  
  istək öldü, həvəs söndü, 
        ümidim də əriyərək heçə döndü. 
Bu həyatın özüdürsə, neyləməli? 
Demək ömür bu cür olur. 
Nə qədər ağır olsa da, qoy söyləyim: 
Insan əksərən zərbəni 
    yaxın bildiyindən alır.   
97 
Oxumaq  olmur 
     
      Bir zaman gələcək, heç kəs  
      heç kəsin kitabını oxumaz. 
      Məhəmməd peyğəmbər (s.a. a.s.)  
 
Əcəb söndürülüb kitab təşnəmiz, 
daha naşirlərin say-hesabı yox. 
Daha mətbəələrdə neçə növ kağız, 
daha boyaların çeşidləri çox. 
 
İndi nəşr olunmaq adidən adi, 
indi təriflənmək pulun başında. 
Çoxu özü haqda kitab yazdırır 
60 yaşında, 70 yaşında.  
 
Kağızlar süd rənğli, tərtibat ğözəl, 
mətnlər işlənir səylə, bəzəklə. 
Ancaq bu cür nəfis yığımdan əvvəl 
içi yazılaydı gərək ürəklə.   
 
Dəyərlər, meyarlar itibdir daha, 
kimsənin xətrinə dəyməyir heç kəs. 
Kitab var kağızı sözündən baha, 
kitab var içi bir qəpiyə dəyməz. 
 
Oyuncaq etmişik sözü, sənəti, 
hamı nitq söyləyir, hamı söz deyir, 
Itib yazıçılıq məsuliyyəti, 
beş kitab oxuyan yazmaq istəyir. 
98 
Axı söz deməyə, kitab yazmağa 
həm savad gərəkdir, həm də istedad. 
Nə lazım hər hansı ucuz marağa 
kitab həsr edəsən, ay evi abad? 
Bu cür qazanılmaz yazıçı adı, 
bu cür yol getmirlər, təpik döyürlər. 
Bu müştəbehlərə  “ yazar “ demirlər, 
belə insanları ancaq söyürlər. 
Bəlkə dövrümüzün diktəsidir bu, 
yoxsa genlə, qanla gəlir bu həvəs? 
Vallah, istəklərin ən pisidir bu, 
Vallah, bu cür zəhmət əbəsdir, əbəs. 
Bəlkə cahillikdir qayıdır yenə, 
yazar oxucunu nəzərə almır? 
Ya Rəsul, mərhəba böyüklüyünə, 
bu cür kitabları oxumaq olmur. 
99 
Hər gün gözəlləşən ... Bakı 
 
Böyüyür anbaan, saatbasaat, 
Bakı görkəmini dəyişir yaman. 
Bir yandan inkişaf, şənlik, toy-busat, 
bir yandan yaşıllıq, səliqə-səhman. 
 
Baxırsan, hər tərəf zövqlə tikilir, 
çevrilib tikinti meydançasına. 
Hər fəsil dörd yanda güllər əkilir, 
Bakı ilham verir heyranlarına. 
 
Tunellər yollara ayrı yaraşıq, 
körpülər özgə cür əzəmətlidir. 
Küçələr gül-çiçək, meydanlar işıq, 
bu şəhər necə də təravətlidir.  
 
Növ- növ fəvvarələr ətrafı bəzər, 
suyunda fənərlər sayrışır rəng-rəng. 
Park var içi cənnət bağına bənzər, 
ağac var qışda da başında çələng. 
 
Bir ucu Xırdalan, bir ucu Salyan, 
Bakı bir dünyəvi şəhərə dönüb. 
Gecələr çil-çıraq gülür dörd yandan, 
elə bil ulduzlar göylərdən enib. 
 
Ey mənim möhtəşəm şəhərim Bakı, 
hər gün gözəlləşən şəhərim Bakı. 
100 
Mavi sularına meydan oxuyan, 
Xəzərlə birləşən şəhərim Bakı. 
Əhsən bu vüsəti yaradanlara, 
sağ olsun şəhərin qurucuları. 
Nə yaxşı, ölkədə, yurdda xərclənir 
indi məmləkətin sərvəti, varı. 
Artırır əzmlə, qəhrəmansayaq 
ona sələflərdən miras qalanı. 
Baxma ki, vaqxt-bivaxt, haqlı ya nahaq 
tənqid də edirlər Hacıbalanı. 
Nə qədər seçilən dəyərli günlər, 
neçə gül bayramı, mövsüm bayramı. 
Tamam yeni bir don geyinir şəhər, 
əlində gül-çiçək gəzdirir hamı. 
Qərq olsun, qoy hər yan çiçək selinə, 
dörd tərəf yaşıla, ala boyansın. 
Cavanlar gül-çiçək taxsın telinə, 
hər evdən bir gözəl çöhrə boylansın.  
Şəhəri quranlar o qədər qoçaq, 
az qala milləti salırlar çaşbaş. 
Hər şey çox gözəldir, yaxşıdır, ancaq 
bir az da yaşayış dəyişəydi,kaş. 
 Bakı şəhər İHB-si Hacıbala Abutalıbov nəzərdə tutulur. 
101 
Ana sevinci 
 
Ana oğul böyütdü, 
illər ötdü, sevindi. 
Oğlu qazanc gətirdi, 
Ana öpdü, sevindi. 
 
Nəzər saldı dörd yana, 
baş çəkdi yüz ünvana. 
Şah bildiyi oğluna 
bir gız tapdı, sevindi. 
 
Şəkər qatdı dilinə, 
ana oldu gəlinə. 
Günəş doğdu evinə, 
kama yetdi, sevindi. 
 
Ömrünün xoş çağında, 
doğma od-ocağında 
vaxt-bivaxt qucağinda 
nəvə yatdı, sevindi. 
 
Ana müdrik, tədbirli, 
gəlin həlim, səbrli. 
Ana həyat ətirli 
gülə batdi,sevindi. 
 
 
102 
Sınaq anı 
 
Görüşüb ünsiyyət bağladıq, nə gözəl, 
sən məni tanıdın, mən səni tanıdım. 
Başlandı yoldaşlıq, bağlılıq, ilk əvvəl 
sən məni sınadın, mən səni sınadım. 
Beləcə sevinci, kədəri bölüşdük, 
sən mənə inandın, mən sənə inandım. 
Nəhayət sədaqət məqamı yetişdi, 
yarandı həyatın mürəkkəb bir anı. 
Qəfildən nə ağır imtahan, 
açıldı kişilik meydanı. 
Sən demə, bir ayla, bir illə 
tanımaq olmurmuş insanı. 
Min şükr Tanrıya, bu sınaq günündə 
mən səni bir az da yaxından tanıdım. 
Tanıyıb sarsıldım,sındı qol-qanadım. 
Özümü o ki var, qınadım, 
 qınadım, qınadım, qınadım. 
 
 
    
103 
Çanaqqala  savaşı 
 
I 
Yerin-göyün atəşiydi 
Çanaqqala savaşı. 
Cəsurların haqq işiydi 
Çanaqqala savaşı. 
 
Ölüm-dirim döyüşüydü  
Çanaqqala savaşı. 
Son-qələbə vuruşuydu 
Çanaqqala savaşı. 
 
II 
Yağış kimi tökülürdü  
üstümüzə güllələr. 
Mərmi səsi göy üzündə  
ıldırımtək çaxırdı. 
 
Qanımıza susamışdı 
qarı düşmən o səhər. 
Şəhid qanı bu torpağa 
su yerinə axırdı. 
 
Bu torpağın, bu diyarın 
hər qarışı bir səngər. 
Burda səngər quranların 
hər biri bir qəhrəman. 
 
104 
Çanaqqala döyüşünə 
ər igidlər səfərbər. 
Bu igidlər basılmamış, 
yenilməmiş heç zaman. 
III 
Son əsgərin hünəri 
(və ya Seyyid Onbaşının gerçək hekayəti) 
Burda  rəqib onmu, yüzmü, 
burda düşmən, ah, nə çox? 
Ölənlərin,itənlərin, 
batanların sayı yox. 
Burda daha güc tükənmiş, 
gələn ancaq  son nəfəs. 
Qalan ağır yaralılar,  
kömək ummaq boş, əbəs. 
Burda bir yarıcan ər var, 
ümidləri tükənməz. 
Içindəki Vətən eşqi, 
hayqırtısı, müqəddəs. 
Görür ki, bir mərmi vardır  
ondan azca aralı. 
Dartır onu topa sarı 
bu cəngavər yaralı. 
105 
Aman, Allah, nə görünür 
bu son anda gözünə? 
Düşmənini görür ancaq, 
fikir vermir özünə. 
 
Səngərində tək qalıbdı 
saysıs düşmən önündə. 
Topa doğru iməkləyir, 
son mərmisi əlində. 
 
Bədəndə can, damarda qan  
qalıbdırsa bir qədər, 
son mərmiylə son hədəfi 
sarsıdacaq son əsgər. 
 
İnadını, var gücünü 
eyləyərək səfərbər, 
nəhayət ki, son mərmini 
topa salır birtəhər. 
 
Nişan alır, gələn gəmi 
bir andaca alışır. 
Qarşı tərəf vahimədən 
bir-birinə qarışır. 
 
Savaş bitir, rəqib gəmi 
geri dönür, gaçmağa. 
Onsuz daha heç nə yoxdur 
yenə atəş açmağa. 
 
106 
Bununla da yerdə, suda 
atışmalar səngiyir. 
O gəmiyə gələn kömək 
qorxub gəlmir, ləngiyir. 
 
Qazi əsgər qəhrəmantək  
öz topuna sarınır. 
Uzaqdansa kömək üçün 
yeni dəstə görünür. 
 
O dəstədən öndə gedir 
türkün uca bayrağı. 
Çanaqqala türkün yurdu, 
türkün əzəl torpağı. 
 
IV 
Çanaqqala savaşı 
bir orduya dərs imiş. 
Böyük Atatürk onu, 
gör, nə gözəl vəsf etmiş:  
 
Vətən qurbanlarına 
saxlanılmaz yas – demiş. 
Qəhrəmansız, şəhidsiz 
torpaq qorunmaz – demiş! 
 
Türk qadını onları 
yenə də doğar – demiş. 
Əgər Türkiyə ölsə, 
107 
bir ana türkiyəni 
bir daha doğmaz – demiş! 
  
V 
Sən ey güvənc yerimiz, 
amalımız Türkiyə. 
Sən ey söykənc yerimiz, 
calalımız Tyrkiyə. 
 
Qoy səndən ilham alsın 
həmişə türk elləri. 
Xarüqələr yaratsın  
xalqın qadir əlləri. 
 
Türk əzmli, Türk müdrik, 
Türk əyilməz, Türk mətin. 
Tarix verər qiymətin 
bu sülhsevər millətin. 
 
Qürur duysun gücündən 
yurdum, elim, Türkiyə. 
Ötkəm dilim Türkiyə, 
möhkəm əlim Türkiyə. 
 
Sənə şərqi oxusun, 
qoy bu elim, ulusum. 
Türk Tanrıya tapınmış, 
Tanrı Türkü qorusun! 
                   
108 
Kişi  marağı      
Əksər kişilər üçün həyatın daha çox marağı 
          qadına münasibətdədir. 
Qadınların çoxu üçünsə həyatın mənası 
     kişiyə xidmətdədir. 
Məncə kişinin qadına diqqətində 
     üç əsas cəhət vacib şərtdir: 
Birinci istək qadını olmaqdır, 
yəni sevdiyin və ya  ailən-arvadın. 
Ikincisi eyş-işrət qadını olmaqdır, 
yəni uzun müddətə saxladığın. 
Üçüncüsü şəhvət qadını olmaqdır, 
yəni bir neçə saatlığa ünsiyyət bağladığın. 
Birincilər kişinin beynində və qəlbində 
     iz qoya bilənlərdi.     
Ikincilər kişinin istirahətini 
     maraqlı edənlərdi.    
Üçüncülər kişinin bədəninə və ehtirasına 
     müvəqqəti güc gələnlərdi. 
Yerdə qalanlar isə gəldi-gedərdi. 
Onlarla keçirilən ömür də 
   təxminən hədərdi.   
109 
Valideyn – övlad  münasibətləri 
haqqında  
 
Övlad valideynin gözünün nuru, 
Tanrının ən böyük bəxşişi odur. 
Övladın oğlanı, ya qızı olmur, 
onun ya yaxşısı, ya pisi olur. 
*** 
Övlad hər sərvətdən, şöhrətdən uca, 
Övlad bir ömürlük güvənc yeridir. 
Dünyadan doyarsan ondan doyunca, 
o həm də soy kökə söykənc yerıdir. 
*** 
Övlad öz əlinlə əkdiyin ağac, 
barı tükənməyən zinət bağıdır. 
Yaxşısı bir evi isidən ocaq, 
pisi də dərd verir, ürək ağrıdır. 
*** 
Valideyn dövrünün hər tələbini  
gərək verə bilsin övlada bir-bir. 
Ən böyük qazanc da, sevinc də, ad da 
övlada çəkilən zəhmətdən gəlir. 
*** 
Valideyn bir qüdrət, övlad bir qüdrət, 
hərənin nəşəsi bitib-tükənməz. 
İkisi də dəyərli olarsa, əlbət 
o evin , o yurdun işığı sönməz. 
110 
*** 
Valideynlik yolu əzablı, çətin, 
burda kimə sevinc, kimə qəm qalır. 
Kiçikkən sən onun yiyəsi idin, 
 böyütdün, o sənin sahibin olur. 
                                 
,  
 
    
 
 
 
 
 
 
 
 
 
 
 
 
 
  
 
 
 
111 
Sevgi şerləri 
Sənsən  
Mən səni görəndən hüsnünə heyran,  
sən mənim əzizim, mehribanımsan.  
Sən mənə duyğumu bəxş edən insan, 
sən mənim ikinci yaradanımsan.  
Sən mənim qəlbimdə ilahi istək, 
fikir-xəyalımda gəzdirdiyim tac. 
Ay məni eşqində sınayan mələk, 
mən sənin bir adi sözünə möhtac.  
Bu sevgi qəlbimdən əskilməz bir dəm,  
gündə yüz yol alan canımı, sənsən.  
Dövrümün ən bədbəxt kişisi mənəm,  
dünyanın ən gözəl xanımı sənsən. 
112 
Ayrıla bilmirəm 
Gündə olsam da yanında, 
görmürəm səni doyunca. 
Məndən ayrılan anında 
baxır gözlərim dalınca. 
Bu nə ovsun, bu nə sirrdir, 
ürək səndən doya bilmir.  
Mən sənsiz qala bilmirəm,  
səndən ayrıla bilmirəm. 
Fərqi yoxdur, olsam harda,  
xəyalən durursan orda. 
Gah aynamın qabağında,  
gah gəlib, iş otağımda. 
Kaş sığmaya, canım-gözüm,  
bu sevgimiz yerə-göyə. 
Tut əlimdən, ay əzizim,  
gedək üzü gələcəyə. 
Sən dərdlərimin əlacı, 
sən varlığım, sən qürurum. 
Ay mənim başımın tacı,  
ay mənim gözümün nuru! 
Mən sənsiz qala bilmirəm,  
səndən ayrıla bilmirəm! 
113 
Belə olmaz, əzizim 
 
Gör, haçandır yollar əzir gözümü,  
gör, nə vaxtdan nəfəsinə həsrətəm.  
Sən ki, yoxsan, itirmişəm özümü,  
nə üçündüür bu iztirab, bu sitəm? 
 
Nə müddətdir eşitmirəm səsini,  
barı bir yol nömrəmi yığ, zəng elə.  
Günüm qara, səbrim tamam kəsilib,  
kim incidir sevdiyini bir belə? 
 
Əcəb məndən gizlədirsən özünü, 
soraq üçün heç ünvan da qoymursan.  
Dönük bilib döndərirsən üzünü, 
məni bu cür öldürməkdən doymursan. 
 
Bir şəhərdə yaşayırıq, axı biz,  
yəqin, hərdən çarpazlaşır izimiz.  
Bəlkə elə təsadüfən görüşdük,  
ovsunlandıq, qucaqlaşdıq, öpüşdük. 
 
Nə zamansa doğma idik, axı, biz,  
çoxmu çəkər bu küskünlük, bu dözüm?  
Günahkarı həm mənəm, həm ikimiz,  
belə olmaz, belə olmaz, əzizim. 
 
114 
Gizli-gizli 
Gizli-gizli duyğulandıq, 
gizli-gizli sevişdik.  
Gizli-gizli pıçıldaşdıq,  
gizli-gizli görüşdük. 
Gizli-gizli məktublaşdıq, 
telefonlaşdıq, danışdıq. 
Milyon-milyon sevənlərin  
ümmanına qarışdıq. 
Gizli-gizli məhrəmləşdik,  
qucaqlaşdıq, öpüşdük. 
Gizli necə hissimizi  
sirr saxladıq, ötüşdük. 
Ah, nə gözəl günlər imiş,  
görmüşük bir zamanlar.  
Yuxu kimi, xəyal kimi  
yada düşür o anlar. 
İndi daha üzür məni 
gizli-gizli xatirən. 
Sən hardasan, ürəyindən  
nələr keçir, bilmirəm? 
115 
Bağışla 
(Mobil Babayev musiqi bəstələnmişdir) 
 
Bəlkə də çox sevdiyinçün məni sən,  
gördün eşqin min hicranın, bağışla.  
Sən bu yolda qəza vuran gəmisən,  
bu gəminin kapitanın bağışla.  
 
Hərdən çılğın aparmışam özümü,  
ürəyini sındırmışam, bağışla.  
Hərdən soyuq, daşüşüdən baxışla  
ümidini dondurmuşam, bağışla. 
 
Hərdən mənə güc gələndə xoş həvəs,  
olub, səni duymamışam, bağışla.  
Hərdən sənin qəlbindəki müqəddəs  
hisslərinlə oynamışam, bağışla.  
 
Olub, hərdən bir işvəli gözəlin  
gülüşündən keçməmişəm, bağışla.  
Hərdən səni ayağının tozuna  
dəyməyəndən seçməmişəm, bağışla. 
 
Hüzurunda dayanmışam müqəssir,  
etirafım günahımdan aşağı.  
O hisslərin qarşısında mən əsir,  
ay eşqimin müqəddəs göy qurşağı,  
bağışla, bağışla!  
116 
Gələcəyəm, gəl desən 
(Xumar Qədimova musiqi bəstələmişdir) 
Fikrim yenə tamam sənin yanında,  
Uça-uça gələcəyəm, gəl desən.  
Səndən ayrı bir həsrət var canımda,  
yuxuma gir, öləcəyəm, öl desən. 
Bundan sonra görüşümüz bir güman,  
bizi üzüb yetişəcək dərd kama.  
Mənim kimi sən də orda ağlama,  
göz yaşımı siləyəcəm, sil desən.  
Bəxti mənə sən yazırsan, neyləyim, 
nə ömürdən, nə yaşdandır gileyim?  
Qismətiylə barışarmı taleyim,  
sənsiz keçən günlərimə il desən?  
Sən gedəli artan ancaq göynəyim,  
ruhdan qeyri qalmayıbdı heç nəyim.  
Görsəm səni çox incidir ölməyim,  
öləndə də güləcəyəm, gül desən,  
yuxuma gir, öləcəyəm, öl  desən!  
117 
Bəsimdir  
 
Bu dünyadan yox bir qeyri təmənnam,  
bahar vaxtı gül töhfəsi bəsimdir.  
Şəlalənin istəyinə heyranam,  
bulaqların zümzüməsi bəsimdir.  
 
Ömür keçir, ay dəyişkən, il qısa,  
nə gözəldir göz danışa, dil susa. 
Əgər sənin ürəyində varamsa,  
köynəyinin titrəməsi bəsimdir.  
 
Səni deyib yaşamışam hər zaman,  
bu sevdada mən bir damla, sən ümman.  
Bu ümmanda səbrim ilə oynayan  
dalğaların kükrəməsi bəsimdir.  
 
Məhəbbətsiz keçən ömür boş, hədər,  
min illərdir oda yanır səməndər.  
Sevgi yolu şəhadətmiş, sərasər,  
məni şəhid eyləməsi bəsimdir.  
 
Yoxluğumu eşidəndə bir səhər,  
hücum çəkər üzərinə qəm, kədər.  
Gülüm, səni incitməsin bu qəhər,  
göz yaşının bir damlası bəsimdir.  
118 
Səndən savayı 
Bir payız yağışı yağır nə vaxtdan, 
gecikir beləcə, yar, goruşumuz. 
Mənim urəyimə yağan yağışdan 
kimsə xəbər tutmaz, kimsə uşuməz, 
yar, səndən savayı, səndən savayı. 
Bu yağmur selində, buludlu gundə 
gozlərim yol cəkər, urəyim yanar. 
Qalmışam nigaran, xiffət icində, 
bu tənha anımda məni kim anar, 
ah, səndən savayı, səndən savayı. 
Ruhum uçub gələr yanına gülüm, 
“ucal” de, ucalım, “en”  söylə, enim. 
Özümlə bacara bilmirəm, neynim, 
axı, bu dünyada kimim var mənim, 
de, səndən savayı, səndən savayı? 
Bəlkə bu xiffətlə yoruram səni, 
bəlkə incidirəm, məni bağışla? 
Kaş sənin ömrünə Günəş doğaydı 
mənim taleyimə yağan yağışla. 
Ay qəlbim arzusu, dilim harayı, 
nəyim var, kimim var, səndən savayı, 
tək səndən savayı, səndən savayı?! 
119 
Umu-küsü vaxtımı 
 
Mən bir eşqi girov qoydum yolunda, 
sən bağladın qara gəlmiş baxtımı. 
Heç bilmədim harda, nə vaxt xərclədim  
sənsiz keçən ömür adlı vaxtımı. 
 
İndi qəlbim odu sönmüş bir ocaq, 
 indi ruhum səmt itirmiş bir uçaq.  
Gəl, qızınım nəfəsinlə bir azca,  
gəl, ölürəm, heç insafın yoxdumu? 
 
Sənə xoşsa bu üzüntü, bu qubar, 
 içimdəki duyğumu da qır, qopar.  
Küsməyin də ölçüsü var, həddi var, 
canım-gözüm, umu-küsü vaxtımı? 
 
120 
Bir az ovsunlu ol 
Başında bir eşqin ayrılıq dəmi, 
gedirdin, bilmirdim neyləyəcəyəm.  
Mən artıq duymuşdum, bir daha səni 
heç yerdə, heç zaman görməyəcəyəm. 
Bu ki, son görüşdü, vida deyildi, 
bəs niyə xiffətdən boğulurdum mən?  
Sənin gözlərinə dolan o yaşdan  
mənim gizli-gizli yanırdı sinəm. 
Ay keçib, il ötüb o vaxtdan bəri,  
çəkir hər günümü sınağa zaman.  
Əgər yaşasam da qərinələri, 
mən səni unuda bilmərəm, aman! 
Xatirən qəlbimdən çıxmır bircə an,  
məni darıxmağa qoymursan, nədir?  
İndi də yuxuma girirsən müdam,  
dərdli ovqatımdan doymursan, nədir? 
Yetər iztirabın, əzabın yetər, 
bir az ovsunlu ol, qoy ölüm rahat.  
Əgər mələksənsə, möcüzə göstər,  
ruhumu cismimdən, gəl, özün çıxart! 
121 
Üzündə ay işığı var 
 
Üzündə ay işığı var, 
dilində bülbül nəğməsi. 
Bu gözəlin ədasına 
Allah, Allah, göz dəyməsin. 
 
Nə füsunkar qönçədi bu? 
Min cicəkdən incədi bu, 
hər istəkdən öncədi bu, 
qapısını qəm döyməsin. 
 
Qoy nurundan əfsunlanım, 
qoy səsindən ovsunlanım. 
Yansın bağrım, çıxsın canım, 
odundan qəlbim göynəsin. 
 
Xiffətindən vərəm olum, 
yolunda can verən olum, 
bu Əsliyə Kərəm olum, 
el məndən dastan söyləsin. 
 
Baxıb məst olanda hərdən, 
ayağım uüülür yerdən. 
Bir gözəl naz satan yerdə, 
bir aciz oğlan neyləsin? 
 
 
122 
Neyləyim 
(Mobil Babayev musiqi bəstələmişdir) 
 
Ha deyirəm daha səni unudam, 
ürəyimlə bacarmıram, neyləyim? 
Öz içimdə gizli yanan bir odam, 
kimsə bilməz nədir yanğım, göynəyim, 
Ürəyimlə bacarmıram, neyləyim? 
 
Bir nalə var indi bağrım başında, 
bir kölgə var üzüyümün qaşında. 
Dərddir axan gözlərimin yaşında, 
bu göz yaşlı dərdi kimə söyləyim? 
Ürəyimlə bacarmıram, neyləyim? 
 
Əldən düşmüş bir xəstəyəm, heyim sən, 
qəlbim qəmdən qubarlıdır, neyim sən, 
soruşan yox dərmanımı – deyim sən, 
qan-yaşımla islansa da köynəyim, 
ürəyimlə bacarmıram, neyləyim? 
 
Ay eşqimin əlçatmazı, meracı, 
həyat kimi gah şirinsən, gah acı. 
Həm ağrımsan, həm ağrımın əlacı, 
bu taleyə, bu qismətə nə deyim, 
ürəyimlə bacarmıram, neyləyim? 
 
123 
Qoşa gəzək dünyanı 
 
Ömrümün ən əziz, ən şirin günü 
səni gözlədiyim gün imiş, gülüm. 
Gəl ki, əllərindən tutaraq yenə 
doyunca dörd yanı dolana bilim. 
 
Gəl-gəl, ürəyimdə tap öz yerini, 
coşsun qəlblərimiz. fərəhlə dolsun. 
Gəzək bu şəhərin küçələrini, 
şəhər başdan-başa evimiz olsun. 
 
Səninlə yer üzü tamam tamaşa, 
Günəş nur göndərir, Ay bəyaz gecə. 
Dolaşaq dünyanı bəxtəvər, qoşa, 
ömür yarı nağıl, yarı əyləncə. 
 
Qır, qopar  içimdə nə ki, qubar var, 
eşqimiz bulaqtək qaynayıb daşsın. 
Mənim xəyalımdan keçən arzular 
sənin ürəyində gül-çiçək açsın. 
 
Ah, nə xoş anlardır yaşayırıq biz, 
xoşbəxtlik göz ilə qaş arasında. 
İslansın istəkdən kirpiklərimiz, 
görünsün sevincdən yaş arasında. 
 
 
124 
Xatirə 
(Abbas Soltanoğlu musiqi bəstələmişdir) 
Gözlərimin önündə 
əksin canlanır yenə. 
Dünyanın xoş günündə 
əzab verirsən mənə. 
Əlim əlindən uzaq, 
səsim səsinə yetmir. 
Dərd çəkilib qurtarmır, 
qəm yeyilməklə bitmir. 
Sən hardasan, mən harda, 
xəyal qanadlı quşdu? 
Ruhuma dönməyin də, 
mənim üçün uduşdu. 
İndi öz dünyamdayam, 
ürəyimdə xatirən. 
O sənli günlərimdən 
hansı qayıdar, görən? 
Bəlkə də ürəyində 
unudulmuşam, yoxam. 
Mən səni tanıyandan 
yatıbdı qara çuxam. 
Sən öz qayğılarında, 
mən öz təlaşımdayam. 
Ömrün qaynar yaşında, 
sevgimin qışındayam. 
125 
Sənin gözlərin 
 
Sənin gözlərinin maviliyində, 
bir dəniz dincələr, bir üfüq itər. 
Sənin gözlərinin dərinliyindən 
arzular pöhrələr, istəklər bitər. 
 
Sənin gözlərinin ovsunu nə çox, 
dartar əsirini dar ağacına. 
Hər qaşın bir kaman, hər kirpiyin ox, 
bədənin bənzəyir nar  ağacına. 
 
Gülümsə, gül açsın zərif duyğular, 
şəhdi-şəkər axsın hər gülüşüdən. 
Sən gəzən yerlərə gəlir ilk bahar, 
dünya gözəlləşir nəvazişindən. 
 
Gəl, öpüm əlindən, üzündən yüz yol, 
bir ulduz işıq var gözündə, gözəl. 
Ya ölüm dərdindən, ya dərmanım ol, 
keçsin ömrüm-günüm nazında, gözəl. 
 
126 
Bu qədər öyrətmə özünə məni 
 
                    Ustad Musa Yaquba məhəbbətlə 
 
Bu alın yazısı, yoxsa təsadüf, 
çıxdın qabağıma yanar şam kimi. 
Şirin təbəssümlə, süzgün baxışla 
girdin ürəyimə ən doğmam kimi. 
 
Yaman alışdırdın özünə məni, 
qayğılı səsinə, sözünə məni. 
Allahım, bu nədir, hörmət ya diqqət, 
beləmi yaranır mehr – məhəbbət? 
 
Ötəri hissdirsə, qayıt bu yoldan, 
qoyma əyilməyə önündə məni. 
Çaşıb şən anınçün, xoş ovqatınçün 
sındırma bir adi günündə məni. 
 
Sən mənim duyğumda bir müqəddəslik, 
sən mənim qəlbimdə sədaqət rəmzi. 
Bəlkə bir pərdəyə köklənmiş səsik, 
bəlkə qovuşdurur Yaradan bizi? 
 
Bəzən az qalır ki, söyləyim – “getmə”, 
güzgü tut qəlbinə, gözünə məni. 
Sən Allah, bu qədər doğmalıq etmə, 
sən Allah, öyrətmə özünə məni. 
 
127 
Ruhən izləyirəm səni hər zaman, 
hərdən yanımdasan, hərdən uzaqsan. 
İndi öz-özümdən xofluyam, inan, 
qorxuram qəlbimi ovlayacaqsan. 
 
Ovsunsan, sehrsən, şirin röyamsan, 
yox, əsl adını deyə bilmirəm. 
Bu yaz gəlişinlə ayrı dünyamsan 
sənli günlərimdən doya bilmirəm. 
 
Bu qədər bağlılıq, bu qədər istək, 
heç bilə bilmirəm hardan yarandı. 
Bir uzaq işıq ol, aytək, ulduztək, 
yandırma istinlə məni, amandı. 
 
Könlümdə xatirin həmişə əziz, 
sənə sayğım sonsuz, hisslərim təmiz. 
Nə olar, bir qədər soyuq ol, yad ol, 
məndən uzaqlarda rahat ol, şad ol. 
 
Onsuz da bir qəmli ney kimiyəm mən, 
dünyanın kədəri yaşar səsimdə. 
Yanğım içimdədir, mey kimiyəm mən, 
hərdən ürəyimi duysan bəsimdi. 
 
Öyrətmə bu qədər özünə məni, 
mehriban səsinə, sözünə məni. 
Səni itirəcək andan qorxuram, 
bir də… ayrılıq var, ondan qorxuram! 
 
128 
Qurbanın olaram 
Mən daha özümdə deyiləm, 
qalmışam taleyin əlində. 
Bir şirin yuxutək yaşarsan 
günümdə, ayımda, ilimdə. 
Ay mənim qəlbimin hakimi, 
görün bir Gün kimi, Ay kimi. 
Əlacsız xəstənin həkimi 
nə olar, yanına gələndə? 
Heyf o günlərə, qayıtmaz, 
ürəyim onları unutmaz. 
Hıçqırtım baxtımı ayıltmaz 
dərdimi içimdə böləndə. 
Nə olar, bircə yol çaşasan, 
büsbütün sədləri aşasan. 
Bir kərə çıx məni başa sən, 
onsuz da gələrsən öləndə. 
Mən sənsiz bir aham, qubaram, 
qəlbinə, gözünə dolaram. 
Yenidən qurbanın olaram 
sən mənim dərdimi biləndə. 
129 
Bilirəm, ... sevirsən 
 
Bilirəm, günlərin əzablı, 
bilirəm, sən məni sevirsən. 
Bəs niyə bu qədər susursan, 
bəs niyə sözünü demirsən? 
 
Baxma ki, baxışım soyuqdu, 
ürəyim istidi, yuxadı. 
Kaş bir gün özündə güc tapıb 
Gözümün içinə baxaydın. 
 
Nə üçün qarşıma bu qədər 
sıxıla-sıxıla çıxırsan, 
başını qaldırıb üzümə, 
utana-utana baxırsan? 
 
Mən elə bilirəm həyatda 
hamıdan güclüsən, axı sən. 
Dil-dil ot, danış-gül, sevinim, 
bir sevgi nəğməsi oxu sən. 
 
Hər zaman, qoy səni düşünüm, 
hər axşam gəl, tutum  əlindən. 
Dünyanın ən şirin sözünü, 
eşidim, qoy hər gün dilindən. 
 
 
 
130 
Mavi gözlü sarı gözəl 
Mavi gözlü sarı gözəl, 
        axır vaxtlar 
        gizli-aşkar           
       çalışırsan yayınasan gözümdən. 
Bəlkə səni incitmişəm, 
        heç bilmədən, özüm də. 
Görün bir yol, 
        yüz yol öpüm 
        əllərindən, üzündən. 
Bəlkə sənə xoş gəlməyir, 
        görüşərkən ya sığalım, 
        ya nazım? 
Axı sənin hər sözünə 
        “can” demişəm ən azı. 
Gəl, dilimin şirin sözü, 
        gəl,ruhumun istəyi. 
İstərsənmi arta sənsiz 
       ürəyimin göynəyi? 
Sən ki, mənim iç dünyamsan, 
       ay könlümün həmdəmi. 
Uyma çaşqın fikirlərə, 
       yarı canım üstümdəsə, 
       yarı canım səndədi. 
131 
Gülüm, hey 
 
Ürəyimdə neçə arzum, həvəsim, 
çatacaqmı ətəyinə əlim, hey. 
Sən ruhuma zərrə qədər ümid ver, 
mən sürünüb dizin-dizin gəlim, hey. 
 
İçimdə bir üzüntü var, ağrı var, 
tayalanıb gözlərimdə qəm, qubar. 
Ya bir söz de, ya bir görün, nə olar, 
xəyalından nələr keçir, bilim, hey. 
 
Öz başıma bəlaymış öz əməlim, 
daha sinəm üstündədi bir əlim. 
Naşılıqmı, acizlikmi, nə bilim, 
yalvarmaqdan qabar olub, dilim, hey? 
 
Artırdıqca ürəyimin dağını, 
unuduram ömrün coşqun çağını. 
Qəfil tufan tutmuş könül bağımı, 
açılmayan çiçəyim, hey, gülüm, hey. 
 
Bu dərd məni döndərəndən hədəfə, 
gizli-aşkar alışıram hər dəfə. 
Qoy başını köksüm üstə bir dəfə, 
bu istəkdən bihuş olub ölüm, hey. 
 
132 
Sarı gəlin 
Bu sevda nə sevdadır, 
səni mənə verməzlər,sarı əlin?… 
                Xalq mahnısı 
 
Hardan qondun yaddaşıma, 
sevdan tac oldu başıma. 
Mənə bu cür doğmalaşdın, 
dilimdən düşməyir adın,sarı gəlin? 
 
Bu nə sehrli sevgidir, 
bu nə ilahi musiqi? 
Ovsunlayır neçə qəlbi, 
odlayır neçə aşiqi,sarı gəlin? 
 
Bir həzin duyğu kimisən, 
bir şirin uyğu kimisən. 
Salmısan kəməndə məni, 
azdırmısan məndə məni,sarı gəlin. 
 
Qoy oxusun aləm səni, 
dərdə məlhəm biləm səni. 
Bu nə arzu, bu nə həvəs, 
hansı eşqdən doğur bu səs,sarı gəlin? 
 
Unut, unut müvəqqəti, 
sən bu qəmli hekayəti. 
Dayansın o qəm karvanı, 
olum gözlərin qurbanı,sarı gəlin. 
 
133 
Gözlərin 
 
Məni ovsunlayır 
nazəndə gözlərin. 
Piyalə içində 
gəzəndə gözlərin. 
 
Aman, bir sehrdir, 
ədadır, əmrdir. 
Cansızı dirildir 
süzəndə gözlərin. 
 
Atdığı kəməndlə 
düşəndən bu bəndə, 
hal qoymaz nə səndə, 
nə məndə gözlərin. 
 
Qalaram cətində, 
ölərəm o gündə, 
göz yaşı gölündə 
           üzəndə gözlərin. 
 
134 
Bu sevdada 
 
Sənin ətrin qızılgülün qoxusu, 
səni görcək bihuş olur çoxusu. 
Sənin sevgin “Min bir gecə” yuxusu, 
doymaq olmur bu sehrli uyğudan, 
bu sevdada mən bir damla, sən ümman. 
 
Baxışınla çəkmə məni dara, gəl, 
ürəyimdən keçənləri ara, gəl, 
qoy baxışın şübhələri qıra, gəl, 
gülüm, sənsən bu sevdanı yaradan, 
bu sevdada mən bir damla, sən ümman. 
 
Verdiklərin işgəncəmi, nazdımı, 
qüssə yeyib, qəm çəkdiyim azdımı, 
qara zülfün qara baxtı yazdımı? 
Bir dəfə də sevinc eylə ərməğan, 
bu sevdada mən bir damla, sən ümman. 
 
Bir ulduzsan, mən nurunun zərrəsi, 
bir atəşsən, mən qorunun zərrəsi, 
sənsiz mənə zindandır Yer kurəsi. 
Gəlişinlə gözəlləşir bu cahan, 
bu sevdada mən bir damla, sən ümman. 
 
Göydən enən sənəm sənsən, huri sən, 
gözlərimin tabı sənsən, nuru sən, 
səni Tanrı, öz-özünü qoru sən, 
əvəzini verməz heç kəs, heç zaman, 
bu sevdada mən bir damla, sən ümman. 
135 
Könül 
 
Heç yetdinmi vusalına, 
əzabından yanan könül? 
Yar adlayan yerlərə də 
baxdın heyran-heyran, könül. 
 
Ayrılıq əydi qəddini, 
kimsə bilmədi dərdini. 
Çəkdin bir gül həsrətini, 
qismətinmiş hicran, könül. 
 
Bilir dərdə həyan aşiq, 
ölməz qəlbən duyan aşiq. 
Varsa eşqdən doyan aşiq, 
qoy oxunsun meydan, könül. 
 
Soldu hər yan, ötdü bahar, 
soraqladın diyar-diyar. 
Dedilər axtaran tapar, 
xeyr, itmişdi sonan, könül. 
 
Onsuz yandın sən oduna, 
düşürsənmi heç yadına? 
Günəş gəlsin imdadına 
 intizardan donan könül. 
 
136 
Səni sevməmək olmaz 
(Zamiq Əliyev musiqi bəstələmişdir) 
 
İlahi varlığımsan, 
əbədi səadətim. 
Ay mənim şan-şohrətim, 
ay mənim ülviyyətim, 
səni sevməmək olmaz. 
 
Səsim sənsən, ünüm sən, 
gecəm sənsən, günüm sən. 
Yazda zərif bənövşəm, 
qışda qızılgülümsən. 
səni sevməmək olmaz. 
 
Həm ümidsən, həm güman, 
həm bəxş edən, həm uman, 
bir gülüşlə məst edən, 
bir baxışla can alan, 
səni sevməmək olmaz. 
 
Sənsiz bu dövran ağır, 
sən şahzadə, mən fağır. 
gözləyirəm müntəzir, 
təki məni sən çağır, 
səni sevməmək olmaz. 
 
Sən ey müqəddəs insan, 
bir təbəssüm et ehsan. 
137 
Sənə ürəyim möhtac, 
sənə gözlərim heyran, 
səni sevməmək olmaz. 
 
Tək sən məni duyarsan, 
tək sən məni anarsan, 
dünya sənsiz yeknəsək, 
nə yaxşı ki, sən varsan, 
səni sevməmək olmaz. 
 
Səninlədir hər uğur, 
səninçündür çal-çağır. 
Hər qıyğacı baxanda 
qaşın altdan Ay doğur, 
səni sevməmək olmaz. 
 
Sənsiz heçəm gülüm, mən, 
bir iş gəlmir əlimdən. 
Heç çıxmırsan başımdan, 
heç düşmürsən dilimdən, 
səni sevməmək olmaz. 
 
Ay başına dönüm mən, 
kaş eşqinlə ölüm mən. 
Sevgim səcdəgahımdır, 
sərgəşdəyəm, gülüm, mən. 
 
Səni sevməmək olmaz - 
sevib ölməmək olmaz! 
Səni Tanrım bilim mən, 
qoy yolunda ölüm mən! 
138 
Gözəllik  
Günüm gözəllərin vəsfində keçər, 
şeirimdə dilimin söz gözğlliyi. 
Ürəyim sevməyə bir sənəm seçər, 
gözümdə dünyanın yüz  gözğlliyi. 
Gözəllik məst edir bizi, nə gözəl, 
tükənmir qəmzəsi, nazı, nə gözəl, 
Ömrün qışı nə xoş, yazı nə gözəl, 
hər fəslin, hər ayın öz gözəlliyi. 
Yenə gül qoxuyur çölün nəfəsi, 
ləçəyin şəbnəmi, bülbülün səsi. 
Qoy öpsün üzündən düzün laləsi, 
əyilib ahəstə ,üz gözəlliyi. 
Ürək də bir gözdür, göz də bir ürək, 
baxışdan odlanaq, duyğudan ölək. 
Kor olsun, bəbəyi tökülsün gərək 
heyrətlə görməsə göz gözəlliyi. 
Yandırıb-yaxmaqmış  gözəldə  adət, 
bu da bir peşəymiş, bu da bir sənət. 
Nə sirrli aləmmiş, nə incə vəhdət 
bədən gözəlliyi, üz gözəlliyi. 
Fəxrəddin, bu nə ah, bu nə sızaqdı, 
gözəllər gözünün giləsin sağdı. 
Güya ki, baxmaqla nə olacaqdı, 
ha durub qıraqdan süz gözəlliyi. 
139 
Nə gözəl    
 
Ömrü məftunluqla yaşa dünyada, 
hər  ağlı çaşdıran rəna nə ğözəl.  
Min istək yaradır lal baxışında,  
hilal qaşındakı məna nə ğözəl. 
 
Yoxdur bu səltənət meydə, məzədə, 
göz yum içindəki o xoş həsədə. 
Ürəyin çoxuna meyl eyləsə də, 
bəxtini biriylə sına, nə ğözəl. 
 
Qəmzəsi qədərsiz, qəmi az ola, 
şirin ruhlu ola, xoş avaz ola. 
Ğözəldə ğərəkdir işvə, naz ola, 
girə gündə on cür dona, nə ğözəl. 
  
Davrana, danışa utancaq kimi, 
yığıla boynunda tər muncuq kimi. 
Dodağı çırtlaya tumurcuq kimi, 
üzü lalə kimi yana, nə ğözəl. 
 
Sürə dövranını bəxtəvər kimi, 
ona vurğunluqdan bixəbər kimi. 
Gedəsən yanına müzəffər kimi, 
şux qəddin önündə sına, nə gözəl. 
 
Deyə bilməyəndə ürək sözünü, 
ha gözlə gözünə görünən günü. 
Elə mərhəm et ki, ona özünü 
gəlsin dərd- bəlası sana, nə gözəl. 
140 
Sən ki, öz eşqində Kərəm deyilsən, 
şadlan qurban getsən, sevin, əyilsən. 
Ona ürəyini ver, verə bilsən, 
yetsin intizarın sona, nə gözəl. 
 
 
 
 
 
 
 
 
 
 
 
 
 
 
 
 
 
 
 
 
 
 
 
  
    
        
141 
 
Qəzəllər 
 
 
Sənmisən 
 
Kimsən ey ruhum qonağı,  ey vüqarım, sənmisən, 
Sənsiz qəlbim qəm oylağı, ixtiyarım, sənmisən? 
 
Gözləməkdən göz kor olmuş, canda taqət qalmamış, 
Hay ver, məst olum səsindən, şəhriyarım, sənmisən? 
 
Görmədim vəslin bir yol ki, ta biləm vüsal nədir, 
ver-ver zülmünü dəmadəm, zülmkarım, sənmisən! 
 
Nə bir rahat ömür verdin, nə ölüm Fəxrəddinə,       
ölürəm səndən nigaran, ey nigarım, sənmısən?   
 
 
 
142 
Tələsmə 
Ey dil, qəlbimi açmaq üçün yada, tələsmə, 
bir adi sözün verər səni bada, tələsmə. 
Sirdaş bilib dost-aşnanın vəfasına uyma, 
sanma hamını özün kimi sadə, tələsmə. 
Məcnun kimi divanəliyin tənəsi çoxdur, 
bənzət özünü əzmdə Fərhada, tələsmə. 
Bax Yusifə, eyş-işrəti zindana dəyişdi, 
insana şərəfdir dözüm, iradə, tələsmə. 
Kol-kosda ürkək kəkliyi gör, qorxusun anla, 
çünki tez uçan quş ovdu səyyada, tələsmə. 
Səbr eylə ki, səbrin özü Tanrı kəlamıdır, 
təmkinlə yetişmiş çoxu murada, tələsmə. 
Fəxrəddin, qəzəlxanlıq bizdən can girov istər, 
şagirdliyə, Vahid kimi ustada, tələsmə. 
143 
Dünya göz açandan... 
 
Dünya, göz açandan, mənə, ey can, qəhər oldu, 
ömrüm bir ömür olmadı, ağır səfər oldu. 
 
Heç gülmədi bir yol üzüm bir xoş xəbər ilə, 
qəlbimsə dəmadəm qəm ilə dərbədər oldu. 
 
Arzu çiçəyim açmadı, ta ki, verə müjdə, 
hər həsrət ilə gözlədiyim bisəmər oldu. 
 
Gündüz susub könlümdəki nisgilləri qovdum, 
göz yaşım ilə hər gecəm ötdü, səhər oldu. 
 
Bəxtsiz olanın zəhmətinin bəhrəsi yoxmuş, 
ömrüm uzunu bəslədiyim bar zəhər oldu. 
 
Duyğumla xəyal aləmində ixtiyar idim, 
          duyğum da,xəyalım da dönüb dərdi-sər oldu. 
 
Bu halıma da kimsələr həsəd çəkib deyir, 
Fəxrəddin Ziya şair olub bəxtəvər oldu. 
  
 
144 
Gözəllərin 
 
Qoydum yolunda ömrümü, ahu gözəllərin, 
əsir edib məni yenə şahı gözəllərin. 
 
Yüz yol yüzünə can deməkdən nəşələnmişəm, 
düşdüm niyə bəlasına, Yahu, gözəllərin? 
 
Min huri ilə vəsl etsəm də gözlərim doymaz, 
odur ki, tutubdu məni ahı gözəllərin. 
 
Zaman-zaman ustadlarımı heyrətə salmış, 
bitməz, nə yaxşı, sehri ilahi gözəllərin. 
 
Adəm də bir ay üzlü üçün cənnəti vermiş, 
gəlsin boynuma, cümlə günahı gözəllərin. 
 
Zahid məni müşrük sanar vurğunluğum üçün, 
qurban boyuna, boyu sürahi gözəllərin. 
 
Bu ülvi peşənlə, Fəxrəddin, aləmə car çək, 
bilsinlər sənsən hər dəm pənahı gözəllərin. 
 
 
145 
Gəlməz   
 
Neyçün o qəlbim sultanı bircə yol peymana gəlməz, 
edib məni sevdasında rüsvayi-divanə, gəlməz? 
 
Qalmışam naçar, pəjmürdə, görərəmmi yarı bir də, 
ürəyim dözmür bu dərdə, can evim viranə, gəlməz? 
 
Odur hissimin hakimi, odur ruhumun həkimi, 
yandım yolunda şam kimi, görməz o pərvanə, gəlməz. 
 
Şirindir hər bir ədası, daim beynimdə sədası, 
barı bircə yol qadası, dərd-bəlası cana gəlməz. 
 
Gözüm ağlar, qəlbim talan, yoxdur bir halıma yanan, 
hanı bəs bu canı alan, gəlmişəm əfqanə, gəlməz? 
 
Fəxrəddin, dad eşq əlindən, ayrı düşdüm sevgilimdən, 
o gözəllər gözəlindən bir də bu cahanə gəlməz! 
 
 
146 
Könlüm yenə qəm çəkmədə... 
 
Konlum yenə qəm çəkmədə o xoş avaz üçün, 
gözüm yenə yaş tökmədə o sərvi-naz üçün. 
 
Yollar boyunca boylanmaqdan boynum bükülmüş, 
bir boynu bükük bənovşəyəm indi yaz üçün. 
 
Sail saya, kaş hərdən məni sevda sərvərim, 
sevgi sorağıyla gəzəm nəzir-niyaz üüun. 
 
Ruhum ki, ümid carçısıdır, istəyi bitməz. 
peşəm daim dua etməkdir bir muraz üçün. 
 
Fəxrəddin, uyma, aşiq olan vəslə yetişməz, 
çünki bir ömür bəs eyləmir imtiyaz üçün. 
 
147 
Xumar olan könlüm 
 
Mənə dünyanı tanıtmış, bu ixtiyar olan könlüm, 
səsimi aləmə yaymış, bu bəxtiyar olan könüum. 
 
Tükənməz istəyi heç vaxt, uçar arzu qanadında, 
min qəlbə qonar köksümdə meydanı dar olan könlüm. 
 
Gəzər gözəllər içində, vəsf eyləyər huriləri, 
ruhu mələklər yanında ey xoş qərar olan könlüm. 
 
Axtarar tarda muradın, sızlar kaman inləyəndə, 
uyar sehrli bir səsdən, daim huşyar olan könlüm. 
 
Duyar ariflər, Fəxrəddin, məni təbim tutulanda, 
bir muğam icrə əsirdir demək, xumar olan könlüm. 
 
148 
Könlümü alsın 
 
Qəlbim sıxılır, gəlsin o yar, könlümü alsın, 
etsin mənə naz nazlı nigar, könlümuü alsın. 
 
Mən möhnət əsiri, o mələk ruhuma məlhəm, 
hər dərdimə min dərmanı var, künlümü alsın. 
 
Onsuz da dönük taleliyəm, gözüm qan ağlar, 
el içrə məni etməsin xar, könlümü alsın. 
 
Bağbansız qalan bağlarım vaxtsız xəzan oldu, 
ötsün bu payız, gəlsin bahar, könlümü alsın. 
 
Öz duyğumu dərk etdiyim andan havalandım, 
sərməstliyimi bilməsin ar, könlümü alsın. 
 
Çox müşkülə əncam çəkilib musiqi ilə, 
ərzi-halıma köklənsin tar, könlümü alsın. 
 
Söz əhli bilir, hər muğamın öz ustadı var, 
Sabir oxusun “Bəstənigar”, könlümü alsın. 
 
Fəxrəddin, bu hiss heç zaman qəlbimdə azalmaz, 
yetsin dadıma Pərvərdigar, könlümü alsın. 
 
149 
Yar gələ mehmanım ola... 
 
Gözlərəm həsrət ilə, yar gələ, mehmanım ola, 
yatmaram sübhə qədər, ta yuxu dərmanım ola. 
 
Ona qurban edərəm hər günümü, hər ayımı, 
baxmaram hansı məqamım, necə ad-sanım ola. 
 
Sinəm üstündə məkanı, gözüm üstündə yeri, 
o mənim ahu baxışlı ürkək ceyranım ola. 
 
İzlərəm kölgə kimi, şövq ilə hər addımını, 
mən onun cangüdəni, o mənim Sultanım ola. 
 
Dünyanın nə şöhrəti, nə nemətində yox gözüm, 
təki şan ləblərinin şirəsi ehsanım ola. 
 
Fəxrəddin, ayrı məqam istəmərəm Allahımdan, 
dildarın dövrəsində qurduğum dövranım ola. 
 
150 
Canımı gündə yüz yol... 
 
Canımı gündə yüz yol yara qurban etmək peşəm, 
bülbülü-zarəm, daim o gülşəndə ötmək peşəm. 
 
Ondan ayrı yoxdur bir qeyri-ziyarətgah mənə, 
pirimin səcdəsinə gəlmək peşəm, getmək peşəm. 
 
Qalmamış bədəndə canım, cismimdir rüsvayi-eşq, 
odur ki, əşya kimi yollarında bitmək peşəm. 
 
Çarmıxa çəkilsəm də ruhum çatar yarə, nə qəm, 
çünki İsaye-Məsihtək qeyb olub itmək peşəm. 
 
Fəxrəddin, hər aşiqin öz məqsədi, məramı var, 
dildarı vəsf eyləyib, vüsalına yetmək peşəm. 
 
151 
Bilmir 
 
Nə cəkdiyimi, yəqin o dildar, hələ bilmir, 
salmış məni çoxdandır ki, dildən-dilə, bilmir. 
 
Hərdən qaşının ayparasın açsa, nə yaxşı, 
hər gün çıxıram ovuna min fənd ilə, bilmir. 
 
Həm istəyim, həm taleyim, həm varlığım onda, 
bülbül vurulub ahu-fəğanla gülə, bilmir. 
 
Ağ pərdə gəlib gözlərimə ağlamağımdan, 
göz yaşımı, kaş Loğman əliylə silə, bilmir. 
 
Sevmək o yarı, sevgi yolunda şəhadətmiş, 
öldürməyə candır o sənəm, heyf, ölə bilmir. 
 
Dildarına qurban gedən Fərhad özüməm mən, 
o sevgili canan, dönüb Şirin ola bilmir. 
 
Fəxrəddin, bu sevda səni haldan-hala salmış, 
sevsən də yüz yol, bir kərə qəlbin dola bilmir. 
 
152 
Sevgisin car eyləməz... 
 
Sevgisin car eyləməz haqq aşiq ad-san eşqinə, 
canını qurban dilər, aləmdən punhan eşqinə. 
 
Ötəri hiss eşq deyil, istək təlatümündən gələr, 
ümmanlar alt-üst olur, bir dəli tufan eşqinə. 
 
Məhəbbət dünyasının Şirini cox, Leylası çox, 
hələ çox Bisutunlar əriyər canan eşqinə. 
 
İstək bir ayrı məstlikdir yoxdur qeyri-bənzəri, 
vermərəm bir ləhzəsin Təxti-Süleyman eşiqinə. 
 
Bir ruhe-sərgəşdəyəm yolunda səcdəgahımın, 
bir qulam, ta qəbrəcən, könlümdə Sultan eşqimə. 
 
O mənim həm and yerimdir, o mənim həm qibləgahım, 
məsləki-abid olan can verər Quran eşqinə. 
 
Puç olub arzu-xəyalım, xəzandı fəsli-baharım, 
necə qan ağlamayım bağcası viran eşqimə. 
 
Hissinə hakim odursa, Fəxrəddin, Xaliq odur, 
üz tutub Xaliqinə, sən də get qurban eşqinə. 
 
153 
Təzələndi 
 
Yaz gəldi, yenə qar əridi, dağ təzələndi. 
bülbül oxudu, gül açıldı, bağ təzələndi. 
 
Hər laləzarın içində bir nazlı sənəm var, 
cənnət bağının bağbanı, vallah, təzələndi. 
 
Cismim burada şəhadətdə, ruhum uzaqda, 
göz yaşıma bax, gah qurudu, gah təzələndi. 
 
Öz eşqim üçün öldüüyüm günlər yada düşdü, 
illərlə qubar eylədiyim “ah” təzələndi. 
 
Məcnun kimi mən də yaşadım yar xəyalıyla, 
min qəm gətirən yanğılı segah təzələndi. 
 
Bu macəra Fəxrəddini, hey  zillətə  saldı, 
ilk sevgisinin xatiri hərgah, təzələndi. 
 
154 
Gec oldu 
Əfsus ki, səsim yetmədi o yara, gec oldu, 
çatmadı əlim bircə yol dildara, gec oldu. 
Axdı gözümün yaşı qəfil səksəkələrdə, 
etmədi gəlib zərrə qədər çarə, gec oldu. 
Rüstəm də ciyərparəsinin qanını tökdü, 
çatmadı sonda Söhraba nuşdaru, gec oldu. 
Ondan gələn hər dərdi-bəla öz günahımmış, 
güc gəldi mənə naşılığım, sonra gec oldu. 
Onsuz keçən hər ayımı dərd etsə də kınlüm, 
illər ötüşüb yaşı etdi yarı, gec oldu. 
Fəxrəddin, barış ömrün ötən hər anı ilə, 
gəldi qocalıq, istəyin dübarə gec oldu. 
155 
Qayıtmır 
 
Bilməm nə olub yar daha bu yana qayıtmır, 
görmürmü yanan şəmini, pərvanə qayıtmır? 
 
Könlüm alışır, yox daha cismimdə qərarım, 
can söylədiyim od vurub bu cana, qayıtmır. 
 
Dəmlər var idi, dəmbədəm dövrəmdə gəzərdi, 
dərdimdən ölən o dəli-divanə qayıtmır. 
 
Hanı saçımı oxşayan o şanəli əllər, 
neyçün daha bəs zülfü-pərişanə qayıtmır? 
 
Allah, nə xəta eyləmişəm, xətrinə dəymiş, 
qurban olaram yüz yol o mehmana, qayıtmır? 
 
Ömrüm keçir göz yaşı ilə, səksəkələrdə, 
dönmüş gəlişi arzuya, gümana, qayıtmır. 
 
Mən naçarın, aləm bilir, nuşdarusu onda, 
etməzmi əsər, ölsəm, o  Loğmana, qayıtmır? 
 
Fəxrəddin, şükür, Leyli-misal qızlar var hələ, 
olmuş bu könül sidq ilə viranə, qayıtmı 
 
 
 
 
156 
 
Bayatılar 
 
Dolmuşam yaşa sənsiz, 
olmadım, haşa, sənsiz. 
Mən ömrü yaşamadım, 
yetirdim başa sənsiz. 
*** 
Dağda qarım olaydın, 
bağda barım olaydın. 
Cavan yarım olmadın, 
barı qarım olaydın. 
*** 
Uzun ömürdən öncə 
xoş, sağlam vaxtın olsun. 
Qızıl taxtın olunca, 
qızıldan baxtın olsun. 
*** 
Qarabağda dağım var, 
barı acı bağım var. 
Bir yerdən köməyim yox, 
beş yerdə ortağım var. 
*** 
Dağlar sıra düzülsün, 
çeşmələri süzülsün. 
157 
Nadan qohum, nankor dost 
əlim sizdən üzülsün. 
*** 
El yatıb, gecə yarı, 
gözlərəm gecə yarı. 
Yar yarından kam alar 
görüşsə gecəyarı. 
*** 
Məst olandan səsindən, 
uçuram həvəsimdən. 
Kaş bir yol qızınaydım 
yarın gül nəfəsindən. 
*** 
Sevil, gəl xoşa mənsiz, 
gəz, dolan qoşa, mənsiz. 
Mən sənsiz gün görmədim, 
barı sən yaşa mənsiz.  
*** 
Ay ömrümün bəzəyi, 
a könlümün istəyi. 
Mənim gözümdə sənsən 
yer üzünün mələyi. 
*** 
Bu nə istəkdi, Allah, 
düşmüşəm bəlasına? 
Gündə qurban gedirəm 
balamın balasına. 
*** 
Güldüm mərdi-məzara, 
düşdüm dərdə, azara. 
158 
Odur ki, inanıram 
daha gözə, nəzərə. 
*** 
Hər gülü dərmək olmaz, 
hər daşı hörmək olmaz. 
Qəlbdəki qəm yükünü 
duymasan, görmək olmaz. 
*** 
Yol qırağı daş gərək, 
daş daşa yoldaş gərək. 
Yaman gündə, xoş gündə 
insana qardaş gərək. 
*** 
Dərdim sənsən, davam sən, 
suyum sənsən, havam sən. 
Özün yurd, adın Vətən, 
əvvəl-axır yuvam sən. 
*** 
Ruhunla köç babam, sən, 
sön, buza dön sobam, sən. 
Düşmənə yurd olunca, 
dağılaydın obam, sən. 
*** 
Yad yerdə gəzmək olmur, 
ümidi üzmək olmur. 
Köçgünəm, didərginəm, 
Vətənsiz dözmək olmur.  
*** 
Qara il yaman gəldi, 
vermədi aman gəldi. 
159 
Söndü ümid çırağım, 
nə ağır zaman gəldi. 
*** 
Ağlayır söz ağrıdan, 
tutulur göz ağrıdan. 
Qarabağın ağrısı 
ağırdır yüz ağrıdan. 
*** 
Bir yaralı quşam, hey, 
yad yerə qonmuşam, hey. 
Qərib könlüm qan ağlar 
Ağdamım hey, Şuşam hey! 
*** 
Arzum puç oldu, neynim, 
ömrüm heç oldu, neynim? 
Yurdum düşmənə qaldı, 
işim köç oldu, neynim? 
*** 
Var yüz dərdə əlacın 
şəkərdən şirin bacım. 
Qardaş gözüm işığı, 
atadır təxti-tacım. 
*** 
Əzizim ata yeri, 
sinəm yol, ata, yeri. 
Yığılsa küllü – aləm 
verməz bir ata yeri. 
*** 
Mən aşiq nərdivanə, 
nər deyil hər divanə. 
160 
İmkan düşüb namərdə, 
qalıb yüz nər divanə. 
*** 
Qardaşın adı yaxşı, 
adının dadı yaxşı. 
Yüz dost-düşmən içində 
yenə də odu  yaxşı. 
*** 
Əzizim qara bağlar, 
ağ dağlar, qara bağlar. 
Qarabağ qan içində, 
dörd yanı qara bağlar 
*** 
Dağlar, daşlar qan ağlar, 
üfüq yanar, dan ağlar. 
Qarabağın dərdinə, 
gör, neçə ünvan ağlar. 
*** 
Dərddən saç yolan Vətən, 
sinəsi talan Vətən. 
Fərsiz övladlarıyla 
köməksiz qalan Vətən 
*** 
Vətən gəldi, 
arzu, xəyal tən gəldi. 
Yuxumda qüdrətə bax, 
içində Vətən gəldi. 
*** 
Qüssə yedim, qəm çəkdim, 
gör, necə sitəm çəkdim. 
161 
İçin-için ağladım 
gözüm altı nəm çəkdi. 
*** 
Qara il yaman gəldi, 
vermədi aman, gəldi. 
Söndü ümid çırağım, 
nə ağır zaman gəldi? 
*** 
Susma, a könlüm, dillən, 
sellən, göz yaşım, sellən. 
Yurd tapdaq, mən didərgin, 
bilmirəm necə ölləm! 
*** 
Gün keçdi, ay dolandı, 
sel gəldi çay bulandı. 
Gözün gözümə baxdı, 
başıma yer dolandı. 
*** 
Nə çoxmuş yolun azan, 
nə çoxmuş qəbir qazan. 
Nə yaxşı ki, ən böyük 
hökmü zamandı yazan! 
*** 
Canım, ay Baxşı ata, 
yaxşı bax yaxşı ata. 
Hansı insafsız vurar 
qamçını yaxşı ata? 
*** 
Açılmaz könlüm sənsiz, 
alışar dilim sənsiz. 
162 
Getmisən, can üstəyəm, 
deyirsən ölüm sənsiz? 
*** 
Öləcəyəm deyəsən, 
ölsəm, qara geysən. 
Oğlu şəhid anaya 
nə söz tapıb deyəsən? 
*** 
Torpağın yarı Günəş, 
yarı Ay, yarı Günəş. 
Yarın başına dönür, 
barı sən yarı, Günəş! 
*** 
Mən aşiq baxmaq ilə, 
könülsüz baxma gulə. 
Gözəllik dediyindən 
doymazsan baxmaq  ilə. 
*** 
Ey and yerimiz Vətən, 
pak Vətən,təmiz Vətən. 
Candan əziz nə olar, 
candan da əziz Vətən? 
*** 
Günəş gülür, Ay baxır, 
ömür ötür, vaxt axır. 
Nəvəm məndən güclüdür, 
mən enirəm, o qalxır. 
*** 
Bu qışım qara gəldi, 
bu yazım qara gəldi. 
163 
Ilim payıza döndü, 
payızım qara gəldi. 
*** 
Zəmanə ay zəmanə, 
oxu qoydum kamana. 
Çıxdım ağıl ovuna, 
gördüm dörd yan divanə. 
*** 
Qırmızı, sarı güllər, 
qalxıb hasarı güllər. 
Boylanmaqdan doymayır 
yollara sarı güllər.  
*** 
Mən aşiq Nardarana, 
köç etdim Nardarana. 
Burda bir hovuz tikdim, 
saç aça yar, darana. 
*** 
Çən örtdü dağı, hayıf, 
Sel yudu bağı, hayıf. 
Bircə çiçəkdən ötrü 
Qırdın budağı, hayıf. 
 
 
 
 
164 
 
Dördlüklər 
 
*** 
Ömrün rahat anı şirindir, ancaq 
azmanlar həmişə çətin yol seçir. 
İnsan var bir xalqı çəkir dalınca, 
insan var həyatı yedəkdə keçir. 
*** 
Mənə ürəyimin diktəsi yetər, 
kimə bacarmışam, əl uzatmışam. 
Arzuya çatmağın özü bir zəfər, 
mən çox istəyimə bu cür çatmışam. 
*** 
Kim ömrünün mənasını nədə görür, 
kim həyata ağlı ilə baxa bilir? 
Kim əməli, hünəriylə zirvələşir, 
kim yaşının olinpinə qalxa bilir. 
*** 
Pisin təxəyyülü, xisləti xəstə, 
pis imkan düşdükcə pisə meyl edir. 
Dünya yaxşıların əlləri üstə, 
el də yaxşıların dalınca gedir. 
*** 
Torpaqdı, Günəşdi, havadı, sudu, 
dirilik dediyin o hikmət budu. 
Biri catışmasa bunlardan, fəqət 
məhv olar hər şeyə qadir təbiət. 
165 
*** 
Ah, neçə gözəlçün alışdım, yandım, 
nə qədər macəra yaşadı könlüm. 
Hansını sevdimsə ürəkdən sevdim, 
onun möhnətini daşıdı könlüm. 
*** 
Bir vaxt gözəllərə ithaf yazırdım, 
bitib tükənmirdi söhbətim, sözüm. 
O zaman özümçün gözəl gəzirdim, 
indi gözəl gəlin axtarır gözüm. 
*** 
Yazın nəfəsiylə təbiət yenə 
halını dəyişmiş, nəbatat şişmiş. 
Həzrəti İsa da yəqin bu yolla 
müqəddəs Məryəmin bətninə düşmüş. 
*** 
Nə gözəl məkandı bu Yer kürrəsi, 
nə şirin zamandı yazın gəlişi. 
Yazda yer üzünə zinət verməkdi 
bəlkə Yaradanın ən zərif işi. 
*** 
Elə ki, təbiət oyanır nazla, 
bülbül nəğmə qoşur gülə avazla. 
Mənə elə gəlir tək nəbatat yox, 
Adəmlə Həvva da yaranıb yazda. 
*** 
Nazlı təbiətin min rəngidir yaz, 
min gülün, çiçəyin çələngidir yaz. 
Hər yerdə, hər zatda bir şux oyanış, 
dünyanın zəriflik ahəngidir yaz. 
166 
*** 
Bu dağlar cənnətin özüdü bəlkə, 
gül-çiçək sehrli sözüdü bəlkə? 
Adəm bu yerlərdən qovulan gündən 
çeşmələr ağlayan gözüdü bəlkə? 
*** 
Azacıq imkanın varsa, özündə 
güc tap, imkansıza pənah yeri ol. 
Tərəzi dediyin xalqın gözündə 
səxavət yiyəsi, el sərvəri ol. 
*** 
Bu qədər qohumu, doğmanı, dostu 
necə eyləyəsən səfnəzər, Allah? 
Dostun nanəcibi tez unudular, 
doğmanın pisindən əlhəzər, Allah. 
*** 
Ara, ömrün boyu gəz gözəlliyi, 
kor olsun, görməsə göz gözəlliyi. 
Harda gözəl varsa ora ocaqdı, 
müqəddəs sayırıq biz gözəlliyi. 
*** 
Dolan, kainatı tanı, nə gözəl, 
anla hər məqamı, anı, nə gözəl. 
Özün bu dünyada bir əsr yaşa, 
adın bu torpağın sanı, nə gözəl! 
*** 
Bir gözəl boylanıb baxır qıyqacı, 
könlüm o baxışın, üzün möhtacı. 
Kaş bir yol o afət olaydı mənim 
yaramın məlhəmi, başımın tacı. 
167 
*** 
Bir nazənin opuş verdi bir ixtiyar qocaya, 
səksən yaşlı o qocanın dunya döndü gözündə. 
Bu sərməstlik nəşədən çox əzab idi, Xudaya, 
nə o gözəl özündəydi, nə o qoca özündə! 
*** 
"Can" söylə, bal olsun sözün, bacarasan, 
çək bu gözəllərin nazın, bacarsan, 
arabir oduna qızın, bacarsan, 
çünki gözəllərə gözəldi dünya! 
*** 
Bütün əməllərin gözü yaxşılıq, 
bürüsün, qoy çölü, düzü yaxşılıq. 
Nəcib arzulara körpü salaraq, 
çəkir arxasınca bizi yaxşılıq. 
*** 
Çətində “Allaha təvəkkül”, dedin, 
tapar öz həllini hər müşkül dedin. 
Ömrü cəhalətdə keçirtdiyindən , 
ancaq din əhlinə sən kamil dedin. 
*** 
Çaşıb, nadanları bəzən el bildik, 
istisi azalan közü kül bildik. 
Taxıl zəmisində bitən laləni 
hərdən alaq bildik, hərdən gül bildik. 
*** 
Yalandan içilir yüz andlar yenə, 
qalır əl altında quranlar yenə. 
Millətin qanını soran kəslərdir 
millətin başında duranlar yenə. 
168 
*** 
Düzlük azdır, əyri çox, 
dolan şəstlə, nəfsi tox. 
Duyğusuzun yanında 
ağlamağın xeyri yox. 
*** 
Hər insanın sevgi hissi gözlərindən oxunmaz, 
hər qönçənin ətri olmaz, ləçəkləri qoxunmaz. 
Vətən eşqi, el sevdası bir ilahi sehr ki, 
hər tabloya həkk olunmaz,hər xalıya toxunmaz. 
*** 
Hər bahar sevgiylə oyanır meşə, 
leysan yağışlarla yuyunur meşə. 
Qışın qar yorğanı gətirilməmiş, 
payızdan lut-uryan soyunur meşə. 
*** 
Bu çöllər yenə də aldı, nə yaxşı, 
hər çiçək üstündə xaldı, nə yaxşı. 
Özüm bu yerlərdə hərdən oluram, 
ürəyim ömürlük qaldı, nə yaxşı. 
*** 
Bu zümrüd cayların aynası gözəl 
stündə sayrışan sonası gözəl. 
Yazda coşub- daşar, dağ daş oynadar, 
qışda yurğun düşüb donası, güzəl. 
*** 
Ey yerini, yurdunu qibləgahı bilən dost, 
yaş ötdükcə hamını sıxır bu dərd, bu fikir. 
Qürbətdə yaşamaqdan ürəyi qan olan dost, 
gör, kimsəsiz can verən, qərib ölən nə çəkir. 
169 
*** 
Hiss ilə, duyğu ilə ürək yanıb-yaxılır, 
dünyanın ən qiymətli sözü “xoşbəxtlik” imiş. 
İnsan yaşa dolduqca qayğısı da çoxalır, 
sən demə, qayğısızlıq özü xoşbəxtlik imiş. 
*** 
Bəşərik, Tanrının sevgi payıyıq, 
insanın pisi yox, xeyirxahı var. 
Hamımız peyğəmbər övladlayırıq, 
sadəcə hərənin öz günahı var. 
*** 
Şeir də canlıdır, doğulur, ölür, 
şeir də duyğudan qəmlənir, gülür. 
Bəzən bir ayda bir misra yaranmır, 
bəzən bulaq kimi süzülüb gəlir. 
*** 
Sənət də bir sirli-sözlü səmadır, 
burda hər yolçunun öz izi vardır. 
Ustadlar ən yaxın kəhkəşanlardır, 
qalan hər kəsin öz ulduzu vardır. 
*** 
Haçandır qəlbimdə qəm bardaş qurub, 
bir səbəb yoxdur ki, ürək sevinə. 
Səhərdən axşama işsiz oturub, 
pəncərə açıram qəbir evinə. 
*** 
Yaz gələndə yatağına sığışmır, 
yayılır dörd yana səsi, harayı. 
Bircə an da yavaşımır, səngimir, 
ömür kimi iti axır dağ cayı. 
170 
*** 
Mən elə həyatı əzablı gördüm, 
gözümdən süzülən yaş ilə qaldım. 
Ürəyim əridi keşməkeşlərdə, 
köksümdən asılan daş ilə qaldım. 
*** 
İnsan min möhnətə alışa bilir, 
nadanın dərdini daşımaq olmur. 
Qürbətdə birtəhər yaşamaq olur, 
çörəksiz Vətəndə yaşamaq olmur. 
*** 
Bəşərəm, peyğəmbər nuru üzümdə, 
çətin ki, yayınsın nəsə gözümdən. 
Nə qədər göz yumsam, sussam da yenə 
həyatın min üzü yaşar sözümdə. 
*** 
Çiynimdə ağır yük, çəkdiyim əzab, 
yox bir anlayanım, köməyim, Allah. 
Mənim hər işimin sonu iztirab, 
Sizif zəhmətiymiş əməyim,Allah! 
 
171 
Səkkizlik 
Hər bir yerdə insanların 
 yaxşısı da, pisi də var 
 Doğmalıqda, qohumluqda 
 hərdən umu-küsü də var. 
Tamah salma gördüyün 
 hər mala, mülkə vaxtlı-vaxtsız, 
 harda qiymətli şey varsa, 
 demək onun yiyəsi də var. 
172 
MÜNDƏRİCAT 
Vətənpərvərlik şeirləri Ey Vətən ....................................................................................................... 4 Nikbinlik ....................................................................................................... 5 Qalxın ki, qalxaq ........................................................................................ 6 Yeriyin düşmən üstünə .......................................................................... 8 Gözləri yol çəkən Vətən ....................................................................... 10 Sərhədçi düşüncələri ........................................................................... 11 Şeirim .......................................................................................................... 12 Şairlər çoxalır .......................................................................................... 14 Daha yaşın o çağıdır .............................................................................. 17 Özümüz yaratdığımız bəla ................................................................. 19 Min şükür .................................................................................................. 20 Çiçəkləyir ................................................................................................... 22 Bağışla, can ana ....................................................................................... 23 Yaxşılar ....................................................................................................... 26 Abşeron  bağlarında.............................................................................. 27 Şair olandan sonra ................................................................................. 29 Şairlik .......................................................................................................... 31 Ya qismət ................................................................................................... 33 Arzudur ...................................................................................................... 35 Cəsurların nəğməsi ............................................................................... 36 Qəhrəmanlar laylası.............................................................................. 38 Gözəllik qadındır, qadın gözəllik .................................................. 40 Yaxşı kişilərə ........................................................................................... 42 Qarışdırma ................................................................................................ 44 Vətən bizim pənahımız ....................................................................... 46 Cavanlıqda ................................................................................................ 48 Hardan başlanır Vətən ....................................................................... 50 Vətən ........................................................................................................... 51 Odlar yurdum ......................................................................................... 52 Təzə il ......................................................................................................... 55 Qəzavat ....................................................................................................... 56 
173 
Tanrı türkü qorusun ........................................................................... 58 Türküz, türkü oxuyuruz .................................................................... 60 Dərd eləmə, dərdin alım ................................................................... 62 Ustadnamə ................................................................................................ 64 Hər canım ağrıyanda ........................................................................... 65 Toy günü ................................................................................................... 67 Şəkər qızım, bal qızım ........................................................................ 69 Bacılar ......................................................................................................... 71 Lənkəran ................................................................................................... 72 Masallı ........................................................................................................ 73 Yurd yerinin külündən öp ................................................................. 75 Bu dövran ................................................................................................. 76 Zaman, səndən hara qaçım .............................................................. 78 Ata ................................................................................................................ 79 İslam dinimiz ........................................................................................... 80 Şeirdən mənalı ....................................................................................... 81 Ayrılıq ......................................................................................................... 82 Axund qardaş .......................................................................................... 83 Kişi  andi .................................................................................................... 84 Ömür  haqqında  dördlüklər ............................................................. 85 Olan oldu... ................................................................................................ 86 Füzuli şeiri ................................................................................................ 87 Olmadı ........................................................................................................ 88 Epitafiya ..................................................................................................... 90 Kaman ustadı ........................................................................................... 92 Dərdimin  aynası .................................................................................... 93 İlan  ili ......................................................................................................... 96 Oxumaq  olmur ....................................................................................... 97 Hər gün gözəlləşən ... Bakı.................................................................. 99 Ana sevinci ............................................................................................. 101 Sınaq anı ................................................................................................. 102 Çanaqqala  savaşı ................................................................................ 103 Kişi  marağı ............................................................................................ 108 Valideyn – övlad  münasibətləri haqqında ............................... 109 
174 
Sevgi şerləri Sənsən...................................................................................................... 111 Ayrıla bilmirəm .................................................................................... 112 Belə olmaz, əzizim .............................................................................. 113 Gizli-gizli ................................................................................................. 114 Bağışla ..................................................................................................... 115 Gələcəyəm, gəl desən ........................................................................ 116 Bəsimdir ................................................................................................. 117 Səndən savayı ....................................................................................... 118 Umu-küsü vaxtımı ............................................................................. 119 Bir az ovsunlu ol ................................................................................ 120 Üzündə ay işığı var ............................................................................. 121 Neyləyim ................................................................................................. 122 Qoşa gəzək dünyanı ........................................................................... 123 Xatirə ........................................................................................................ 124 Sənin gözlərin ....................................................................................... 125 Bu qədər öyrətmə özünə məni ...................................................... 126 Qurbanın olaram ................................................................................. 128 Bilirəm, ... sevirsən ............................................................................. 129 Mavi gözlü sarı gözəl ......................................................................... 130 Gülüm, hey ............................................................................................. 131 Sarı gəlin ................................................................................................. 132 Gözlərin ................................................................................................... 133 Bu sevdada............................................................................................. 134 Könül ........................................................................................................ 135 Səni sevməmək olmaz ...................................................................... 136 Gözəllik .................................................................................................... 138 Nə gözəl ................................................................................................... 139  
Qəzəllər Sənmisən ................................................................................................ 141 Tələsmə ................................................................................................... 142 Dünya göz açandan... ......................................................................... 143 Gözəllərin ............................................................................................... 144 Gəlməz ..................................................................................................... 145 Könlüm yenə qəm çəkmədə... ........................................................ 146 
175 
Xumar olan könlüm ........................................................................... 147 Könlümü alsın ...................................................................................... 148 Yar gələ mehmanım ola... ................................................................. 149 Canımı gündə yüz yol... ..................................................................... 150 Bilmir ....................................................................................................... 151 Sevgisin car eyləməz... ...................................................................... 152 Təzələndi ................................................................................................ 153 Gec oldu .................................................................................................. 154 Qayıtmır .................................................................................................. 155 
Bayatılar ........................................................................................................... 156 
Dördlüklər ....................................................................................................... 164 
Səkkizlik ........................................................................................................... 171 
Təşkilati dəstək: 
Ukrayna Azərbaycanlılarının Birləşmiş Diasporu 
www.aybkitab.az 
www.kitabevim.az 
"Vektor" nəşriyyatı 
"Mütərcim" nəşriyyatı  
Yayım Assosiasiyası  
"Bayatı" kitab dükanı 
Bədii Tərcümə və Ədəbi Əlaqələr Mərkəzi 
Yunus Əmrə İnstitutu 
Araz Marketlər Şəbəkəsi 
Əlaqə telefonu: (+99450) 358 77 55  
*** *** *** 
Kitab «Mütərcim» Nəşriyyat-Poliqrafiya Mərkəzində 
səhifələnmiş və çap olunmuşdur. 
Çapa imzalanıb: 27.10.2016. Format: 70x100 1/32.  
Qarnitur: Times. Həcmi: 11 ç.v. Tiraj: 300. Sifariş № 240.  
Qiyməti müqavilə ilə. 
ТЯРЪЦМЯ 
ВЯ НЯШРИЙЙАТ-ПОЛИГРАФИЙА 
МЯРКЯЗИ
Аз 1014, Бакы, Рясул Рза кцч., 125
596 21 44; 497 06 25; (055) 715 63 99 
e-mail: mutarjim@mail.ru
www.mutercim.az 
