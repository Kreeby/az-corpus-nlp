RƏSUL RZA 
 
 
 
 
 
 
 
 
 
TƏRANƏNİN OYUNCAQLARI 
 
 
 
 
 
 
 
 
Azərbaycan 
Uşaq və Gənclər Ədəbiyyatı Nəşriyyatı 
Bakı 1959 
 
 3
 
                                  Təranə qızıma 
 
 
 
Təranə bir qızdır ki, 
Gur saçları qapqara. 
Hər gün başı qarışır  
Bağçada oyunlara.  
Gah gizlənqaç oynayır, 
Gah qaçaqaç oynayır. 
Təranənin bağçada  
Çoxlu yoldaşları var, 
Gah söhbət eləyirlər, 
Gah oyun oynayırlar. 
 
 
 4
Xoş keçirir vaxtını      
Bağçanın uşaqları 
Qəşəngdir, tərtəmizdir 
Bütün oyuncaqları. 
Əli, Araz ev tikir, 
Təranə şəkil çəkir. 
Firuzə dibçəklərə 
Çiçək əkir, gül əkir. 
Burda çox oyuncaq var. 
Ayı, tülkü, canavar, 
Alaquyruqlu məstan, 
Qırmızıgözlü dovşan, 
Yatıb-duran bir kukla. 
Çal xoruz çil toyuqla 
Dayanmışdır yanaşı. 
Bax, bu ala çəpişdir. 
 
 
 
 
 5
 
 
 
Bu da onun qardaşı. 
İynə də var, sap da var, 
Şəkilli kitab da var. 
Bu çiçəyi dibçəyə  
Bu gün Füruzə əkib,  
Bu dəvə şəklini də 
Təranə indi çəkib. 
Ancaq ki, boz dəvənin 
Çox uzun quyruğu var. 
Bu dəvənin şəklinə 
Baxıb gülür uşaqlar. 
Deyirlər: dəvə deyil,  
Bu ya atdır, ya qatır.  
Quyuğuna baxın bir, 
 Az qala yerə çatır. 
 — Heç ata da oxşamır, 
 Bunun beli haçadır.  
 —Təranə, bu şəkildir,  
Yoxsa ki, tapmacadır?  
Müəlliməsi baxıb  
Boz dəvənin şəklinə,  
Deyir:—Bu, yaxşı deyil,  
Təzəsini çək yenə.  
Quyruğunu gödək çək, 
Boyunu uzun, əyri;  
Boz dəvəyə oxşasın 
Başı, gözü, hər yeri.  
Sonra da müəllimi  
Sakit-sakit, mehriban         
Danışır uşaqlara    
Heyvanlardan, quşlardan.    
Bu gün bizim Təranə     
Çox kefsiz gəlib evə.     
Yadından çıxmır onun    
Uzunquyruqlu dəvə.     
Anası deyir:—Qızım,      
Əllərini yu təmiz.     
Gəl, məstan pişiyin də    
Yemək istəmir sənsiz.    
Təranə deyir:—Toxam,     
 6
Yemək istəmirəm mən.     
Fikri heç ayrılmayır     
Çəkdiyi o şəkildən.     
Anası deyir:—Nə var,     
Çatılıb yenə qaşlar?      
Nə olub sənə, qızım?     
Bir dillənsənə, qızım?     
Bəlkə də itirmisən     
Lentini, nişanını?     
Hanı rəngli qələmin?      
Şəkil dəftərin hanı? 
 
 
 
 
 
 
 
 
 
 7
 
 
 
 
 
 
 
 
 
 
 
 8
 
 
 
Nə lenti itmiş onun, 
Nə də qələm-dəftəri.  
Bəs niyə doluxsunub 
Təranənin gözləri?  
Anası deyir:—Niyə 
Bəs kefin yoxdur sənin? 
Dodaqları titrəyir  
Balaca Təranənin,  
Deyir:—Dəvə şəklimə 
Bu gün güldü uşaqlar;  
Dedilər ki, dəvə heç  
Uzunquyruqlu olar? 
Müəllimə də... mü... əə.. 
Dedi... dedi ki, də... və...  
Təranə hönkür-hönkür  
Ağlamağa başladı.  
Yanağına süzüldü  
İsticə göz yaşları.  
Anası qucaqlayıb  
Onu, dedi:—A qızım,  
Gedək, yu əl-üzünü, 
Gedək, ağlama, qızım. 
Müəllimən neyləsin  
Bütün təqsir sənindir. 
Sındırıb korlamısan 
Oyuncaqları bir-bir. 
Hərəsi bir tərəfdə,  
Hələ gör nə gündədir, 
Bucaqda, miz altında  
Yatağın üstündədir. 
Çal xoruzun başında  
Dovşanın qulaqları,  
Qırılmışdır yarıdan  
Ördəyin ayaqları. 
Dibçəyə gül yerinə 
Cücələri əkmisən. 
Yatıb-duran kuklaya  
Bir yekə bığ çəkmisən.  
Yadındadır, bir axşam  
Nə qədər ağladın sən? 
 9
Tülkünün quyruğunu 
Dəvəyə bağladın sən.  
Sənə kim demişdi ki, 
Uzunquyruq dəvə çək, 
Kim görsə belə şəkli  
Əlbəttə ki, güləcək.  
Təranə susdu durdu, 
Pörtdü, yaman pərt oldu, 
Bu dəvənin quyruğu  
Ona böyük dərd oldu. 
Bir az keçdi, açıldı  
Qızın qaşı-qabağı,  
Yenə də dərd dolandı 
Aynabəndli otağı. 
Buludlarda əridi  
Şəfəqlərin gümüşü.  
Gümüş saraldı batdı, 
Artıq qaranlıq düşdü. 
Təranə gah oxuyur,  
Gah da piano çalır.  
Gah da rəngli saplarla 
Dəsmala naxış salır.  
Saat doqquza yaxın 
Əsnəyir yavaş-yavaş 
Yatağına aparır  
Anası onu birbaş. 
Deyir:—Təranə, qızım,  
Ceyran gözləri göyçək 
 10
 
 
 
 
 
 
 
 11
 
 
 
Göy üzündə ulduzlar  
— Açıldı çiçək-çiçək. 
Quşlar öz yuvasında 
Yuxuya gedib dərin;  
Sənin də yavaş-yavaş  
Xumarlanır gözlərin.  
Mənim Təranə qızım, 
Gözləri qonur qızım,  
Görürəm şirin yuxu  
Gözünə qonur qızım.  
Bir əlində qələmi,  
Bir əli sinəsində; 
Yuxunun şirinliyi  
Baxışında, səsində  
“Mən yatmıram, yatmıram,  
Yuxum gəlmir"—deyərək. 
Kirpiklərini yumdu,  
Təranə yatdı bərk-bərk. 
Ana baxdı qızına   
Məhəbbətlə, mehriban.  
Sonra əyilib öpdü 
Onun yanaqlarından.  
Dedi:—Qurd dilli qızım, 
Sakit, rahat yat belə, 
Sonra səssiz, yavaşca  
Çıxdı otaqdan çölə 
 
 
 
 
 
 
 
 12
 
 
 
 
 13
 
 
Təranənin yuxusu  
Sakit deyildi ancaq.  
Sıxırdı, incidirdi  
Elə bil onu yataq 
Gah dönürdü bu yana, 
Gah dönürdü o yana. 
Hərdən ağlamsınırdı,  
Az qalırdı oyana.  
Təranə yuxusunda  
Nələr görürdü, nələr,  
Yığışmışdı başına  
Onun sarı cücələr. 
Məstan pişik, çal xoruz, 
Dovşan, tülkü, at, dəvə 
Hərəsi söz deməyə  
Axtarırdı girəvə.  
Biri deyirdi:—Bizi  
Şil-küt edib atmısan, 
Özün isti, tərtəmiz  
Yatağında yatmısan  
Biri dedi:—Tez ol, 
Quyruğumu ver mənim!  
O biri qışqırırdı:  
— Çılpaq qalıb bədənim. 
Bir söz deyərdi ona 
Oyuncağın hərəsi, 
 
 
Birdən taxtın altından  
Gəldi kuklanın səsi,  
Dedi:—Niyə sən mənə  
Bu bığları çəkmisən,  
Mənim adım Nazlıdır,  
Nazlı, axı, qızam mən. 
Qulac-qulac uzanıb  
Sünbül kimi saçlarım.  
Əynimdə sarıgüllü  
Çitdən qəşəng paltarım. 
Bığlarımı görəndə  
Gülür mənə uşaqlar. 
Deyirlər:-Qıza bax ey...  
 14
Kişi kimi bığı var,  
Niyə belə iş gördün 
Utanıram axı mən,  
Əllərim də çatmır ki, 
Bığı siləm üzümdən  
Sonra səsləndi tülkü, 
Dedi:—Təranə, bil ki,  
Mən də səndən küsmüşəm. 
Yoldaşlığı kəsmişəm. 
Yadındadırmı, mənim  
Quyruğumu qopartdın,  
Sonra götürüb məni 
Evin küncünə atdın. 
,,Ay can, ay can, tapmışam! 
Belə yaxşıdır!"—deyə, 
Quyruğumu aparıb  
Bağladın boz dəvəyə  
Bir demədin ki,tülkü, 
Quyruqsuz neyləsin bəs, 
Şələquyruq olmasa  
Tülkü baba keçinməz;  
O mənim həm süpürkəm,  
Həm də yastığım idi;  
Başımı quru yerə  
Qoyub yatıram  indi. 
Onunla süpürürdüm  
Yerimdən tozu, qumu.  
Soyuqlarda bükürdüm  
Ona uzun burnumu.  
Otağın bir küncündə  
İndi düşüb qalmışam,  
Tərpənə də bilmirəm, 
Elə bil qocalmışam.. 
—Mən də deyim sözümü, 
 Mən də...—səsləndi dovşan 
— Mənim ayağımı da 
Ortadan sındırmısan.  
Özün yaxşı görürsən,  
Ayaqsız neyləyim mən.  
 15
Yoldaşlarım qaçırlar  
Çöldə belədən-belə; 
Mən heç gedə bilmirəm 
Qonşumuz Məstangilə. 
Qırılmış ayağımı 
Qucağıma almışam. 
Çöllər güllü bahardır, 
Mən otaqda qalmışam.  
—Cik-Cik,—deyə səsləndi  
Dibçəkdəki cücələr, 
— Üşüyürük, qorxuruq  
Biz də burda gecələr. 
Ayağımız bağlıdır, 
Heç tərpənə bilmirik. 
Biz də küsmüşük səndən, 
Təranə bacı! Cik-cik!.. 
Dəvə dedi:—Mənim də 
Səndən şikayətim var. 
Bu tülkü quyruğunu 
Tez ol, tez məndən qopar! 
Çox acıqlı səs vardı 
Gələn səslər içində,  
Yuxusundan ayıldı  
Təranə tər içində.  
Anasını çağırdı  
Qonur gözlərində yaş, 
 
 
 
 
 
 
 
 
 
 
 16
 
Nə isə dedi ona  
Gizlicə, yavaş-yavaş.  
Anası gülümsəyib 
Dedi:—Olar, çox yaxşı!  
Sevinc, fərəhlə doldu  
Təranənin baxışı. 
Bağçada bu gün yenə 
Toplaşıblar uşaqlar. 
Bir yanda kağız, qələm, 
Bir yanda oyuncaqlar 
Sərdar, Ramiz ev tikir,  
Təranə şəkil çəkir.  
Dilarə dibçəklərə  
Yeni gül-çiçək əkir. 
Təranənin çəkdiyi  
Şəklə baxır uşaqlar.  
Hamı deyir:—Ay sağ ol!  
Dəvə bax belə olar!.  
Boyu uzun, enlidir,  
Quyruğu  da gödəkdir.  
Elə bil ki, canlıdır,  
İndi yeriyəcəkdir.  
Təranə gülümsəyir,  
Deyir ki, bu şəkli mən 
 
 
 
 17
Evdəki boz dəvəyə 
Baxıb çəkmişəm dünən.  
Sonra açır dəftərin  
Səhifəsini bir-bir,  
Bax, bu dovşan şəklidir, 
Bu da tülkü şəklidir.  
Müəlliməsi baxır  
Deyir:—Afərin, qızım!  
Həm qəşəng, həm doğrudur  
Bu şəkillərin, qızım! 
 
 
 18
 
 
   
 
 
MƏKTƏB YAŞINA ÇATMAMIŞ UŞAQLAR ÜÇÜN 
Рзаев Ресул Ибрагим оглы 
Игрушки Теране 
(на азербайджанском языке) 
Redaktoru İlyas Tapdıqov 
Rəssamı H. A. Ağayev 
 
 
Bədii redaktoru Y.Ağayev Texn. redaktoru V.Avedeyeva 
Korrektoru.Ş Novruzova 
 
Çapa imzalanmış 20/V 1959-ci il. 
Formatı 70X92,/„-0,625 = 1,46 Ç. V. uşa.gnşr. ə. 1,25. 
Tirajı 5000.  
Sifariş 183. Qiyməti 45 qəp. 
Uşaqgəncnəşr, Bakı, Fioletov küçəsi, 8. 
Azərbaycan SSR Mədəniyyət Nazirliyi..”Qızıl Şərq” mətbəəsi. 
Bakı, Həzi Aslanov küçəsi, 80. 
 
 
 
 
 
 
 
 
 
 
 
 
 
 
 
 
 
 
