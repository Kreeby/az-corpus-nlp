A B A S X A N    N Ə S İ R L İ   
 
 
 
 
 
MÖCÜZƏLƏR QƏSƏBƏSİ 
 
POVEST 
 
 
 
 
 
 
 
 
 
 
 
 
 
I 
Gülbaxış qürbətdən gələli bir gün də rahatlıq bilməmiş, vətəndə 
olacağı ay ərzində bütün vacib işləri görüb başa çatdırmaq istəmişdi. 
Bizneslə məşğul olduğu illər ərzində də belə olmuş, gecəni gündüzə 
qatmışdı. Orada – Moskvada, nəhayət, öz istəyinə çatmış; doğma  yurda – 
Azərbaycanın  Nuraş qəsəbəsinə cib dolusu dollarla qayıtmışdı. İşin 
tərsliyindən gələn kimi anası ilə məsləhəti baş tutmamış, ailədə söz 
çəpləşmişdi. Yəni oğul evi satıb qəsəbənin kənarında geniş həyətli yurd 
yaratmaq fikrini açıqlayanda ana mehir saldığı ocağı tərk etməyəcəyini qəti 
söylədi. Gülbaxış naçar qalıb fikrindən vaz keçdi! Ancaq bu, oğulun iki 
sutkalıq gərgin narahatlığından sonra mümkün oldu. Belə ki, anasını başa 
salmaqdan ötrü əvvəlcə qələm – dəftər götürdü və «çertyoj» adlandırdığı 
qəribə şeylər çəkdi, onlardan əməlli bir şey başa düşmədiyindən ana 
fikrindən dönmədi. Anasını dünyalar qədər sevən oğul evi satmaq 
məsələsini kənara ataraq ata yurdunda  işə başlamışdı. 
Ana bir xeyli zəhmət tələb edən yenidənqurmanı «paçunkə» 
adlandıranda (o, hay – küyü dünyanı tutan Qorbaçov «yenidənqurmasını» 
da beləcə – «paçunkə» sayardı) Gülbaxış ürəyində demişdi: «Səbir elə, bu 
«paçunkənin» nə aləm yaratdığını görəndə səhvini başa düşərsən». 
Valideynləri bu yerin ilk sakinləri olduğundan Nuraş qəsəbəsinin 
mərkəzindəki evlərinin həyəti, sən deyən, geniş deyildi. Bir vaxt bura 6 – 7  
evdən ibarət oba idi. Magistral yola yaxın olduğundan ətraf kəndlərdən 
köçüb gələnlərin hesabına böyümüş, səliqə – sahmanlı, gözəl, müasir 
qəsəbə olmuşdu. Adamların güzəranı pis deyildi, elə ki, keçid dövrü gəldi, 
dolanacaq çətinliyi də ovxarlı qılınc kimi gəlib  qəsəbənin başı üstünü 
kəsdi… Qəsəbədə imkanlı ailələr az idi, əksəriyyəti gündəlik dolancağını 
zorla təmin edirdi. Bununla belə adamlarda pessimizm hiss olunmurdu. 
Dönə – dönə təkrarlanan: «səbir edin, keçid dövrü belə olmalıdır» 
çağırışları adamlara ümid verirdi. 
Aylar, illər bir – birini əvəz edir, keçid dövrü saqqıza dönüb 
uzandıqca uzanırdı. Qəsəbədə iş tapmayan gənclər Bakıya gedib kirayədə 
yaşayır, «»qul bazarı» nın həmişəlik sakini olurdular. Gülbaxışın ailəsi də 
çətin dolananlardan idi. Qul bazarında o da bir həftə veyillənmiş, qəsəbəyə 
utana – utana, əli ətəyindən uzun qayıtmış, arvadının zinət şeylərini, 
anasının əldə toxunma «Qoşa bülbül» xalçasını satıb min dollar düzəltmiş 
və MDB və Yaxın Şərq  gənclərini nəhəng maqnit kimi çəkən Moskvaya 
yollanmışdı. 
Moskva şəhərinin nəhəngliyi, qaynayan insan dəryalılığı 
Gülbaxışı heyrətləndirdi, ancaq bu hal uzun çəkmədi, bazar uşaqlarının 
qazancla bağlı söhbətləri heyrəti üstələdi. O, burada konteynerı olan bir 
azərbaycanlı ilə sövdələşib satıcı oldu, gətirdiyi pulu da verdi ki, mayasını 
gücləndirsin. İkinci ilə ayaq basanda Gülbaxışın iki min dolları vardı. 
Ailəsinə də ayda yüz dollar göndərirdi. Keçmişdəkilərdən fərqli olaraq pul 
göndərmək lap asanlaşmışdı: gündə bazarı dolanan bir nəfər Nuraş 
qəsəbəsinə göndərilən məbləği toplayır (bu adam da əslən həmin 
qəsəbədəndir),  banka pulları təhvil verir, 45 – 50 dəqiqədən sonra əmanət 
onun Nuraşdakı qardaşından götürülürdü. Pasport qeydiyyatı məsələsi, 
butulka toplamaq işi ilə məşğul olanların çoxbilmişliyinə, çevikliyinə – bir  
sözlə, moskvalıların hər şeydən pul çıxarmaq bacarığına o  mat qalırdı.  
Beş ildən sonra Gülbaxışın kalan qayıtması qəsəbədə söz – 
söhbətə  rəvac verdi; hamı onun qeyri – adi fərasətindən danışdı. «Yetimin 
bəxti varmış» deyən pula həsrət qəsəbə yeniyetmələri və uşaqlarının 
nəzərində o, dünyanın daha  əzəmətli adamı, ən pullu sakini idi. Ancaq, nə 
edəsən ki, paxıllıq ucbatından onun adını dünyanın tanınmış pullularının 
siyahısına salmırlar… Çox vaxt qəsəbənin böyüməsini, gözəlləşməsini də 
Gülbaxış xeyirhaxlığı ilə bağlayırdılar. 
Nuraş qəsəbəsi Quru çayın sol sahilindəki geniş düzəndə 
yerləşirdi. Yazda, payızda, yayın yağmurlu günlərində çayın nəriltisi 
uzaqlardan eşidilər, o tay, bu taya gediş – gəliş qəsəbə körpüsündən olardı. 
Qalan vaxtlarda çayda su olmazdı. Hər iki sahil on kilometrlərlə uzanan 
meyvə bağları idi. Quraqlıq illərində belə bağlar susuzluq əziyyəti 
çəkməzdi. Bunu iki cür izah edirdilər: yaşlı qəsəbə sakinlərinə görə, 
payızda, yazda bağlar Müqəddəs Baba dağının suyundan doyduğu üçün 
quraqlığa dözümlüdür; geoloqlarsa deyirdi ki, Quru  çayın  hövzəsində  
güclü su axını var,  o da gedib Xəzərə  qovuşur. 
Qəsəbə  həyətlərində qazılan, çox da dərin olmayan şirin su 
quyuları geoloqların dediyini təsdiqləyirdi. Bundan əlavə çayın vadisində 
daimi hava cərəyanı da vardı. Bu quru, mülayim cərəyan sağlamlığın rəhmi 
idi, təsadüfi deyildi ki, istirahətə və müalicəyə gələnlərlə qəsəbədə il boyu  
rastlaşmaq olurdu. Çay bağlarından, həyətlərdən gələn məftunedici çiçək, 
meyvə ətri mayda qızılgül, turşməzə alça ilə başlanar, yanvarda heyva və 
karalyokla tamamlanardı. Quru çay bağlarında yetişən meyvələr xüsusi 
məlahətə, ətirə və tama malik olduğundan həftə bazarında bunların təzəsi, 
qaxı, qurusu, axtası müştəri gözləməzdi; bazara çatmağı ilə alınmağı bir 
olardı. Onda Nuraş qəsəbəsi özünün ən xoş günlərini yaşayırdı. 
90-cı illərdə sərhədlərin açılması qəsəbə gənclərinin Rusiya, 
Türkiyə, Almaniya və digər xarici ölkələrə səpələnməsinə səbəb oldu. 
Ömründə təsəvvür edə bilmədiyi qədər qazanc əldə etmiş gənclər doğma 
qəsəbənin gözəlləşməsi, daha da böyüməsi üçün qucaq – qucaq pul 
xərclədilər. Tikilən hər yeni evin öz arxitektura cizgiləri vardı. 
Yeniləşmə yalnız tikinti ilə məhdudlaşmır, qəsəbə həyatının hər 
sahəsində gözə dəyırdi. Qadınların geyimindəki yeniləşmə daha qabarıqdı. 
Yeniyetmə qızların, cavan gəlinlərin parlaq şəvə saçları az vaxt ərzində əsl 
rəngini itirib, solğun saman rəngi aldı. İş bununla bitmədi; həmin adamlar 
sol gözü üstə bir çəngə saman – saraldılmış saç atmaqla, özləri də 
bilmədən, baxanları bəd gümana sövq etdilər. Qonşu kəndlərin birindən 
qəsəbəyə qonaq gəlmiş ahıl bir qadın bacısı ilə söhbət əsnasında dərin 
təəssüflə demişdi: «Bu nə böyük bədbəxtlikdir  qəsəbənin qızlarına, cavan 
gəlinlərinə üz verib? Gözəl – göyçək, lay divar kimi boylu – buxunlu 
qadınların, nədənsə, kim  qarğayıbsa, hamısının bir gözü  şikəstdir. Onların 
şikəstliyi  adamın qəlbini göynədir, cızdağını çıxarır. Neyləmək olar;  
korluq əlacsız bəla olaraq yazıqları o hala gətirib, elə sarsıdıb ki, dörd 
barmaq yubkadan pırtlayıb çıxmış kündə-kündə qalın ətindən,  əvərdə 
qalmış şamama  döşlərindən, düymə göbəklərindən  belə xəbərləri 
yoxdur.» Qəsəbə sakini olan bacı xeyli güləndən  sonra cavabı ilə qonağın  
təəssüfünü zir – zəbər etmiş, onda çaşqınlıq yaratmışdı: 
– Deyirlər ki,  təzə əsrdir, gərək biz də təzələnək… Hər şeyə bir 
gözlə baxırıq… 
Təbiidir ki, qonaq razılaşmamışdı; demişdi ki, Həvva anadan bəri 
neçə yüz əsr keçib, ancaq qadınlar gözlərini, abırlarını itirməyiblər. 
Bacıcan, doxsanı haqlamısan, heç olmasa, bir dəfə kor gözü tərifləyən şair, 
aşıq, xanəndə görmüsən, yaxud eşitmisən? 
– Eşitməmişəm, görməmişəm. 
– Yerin behiştdə! Ancaq qara gözlərin, ala gözlərin, qonur 
gözlərin tərifi dillər əzbəridir. 
Böyük bacı dərindən köks ötürüb, onun fikrinə şərik olduğunu 
bildirdi: 
– Qızıl sözlərdir, bacı. İndi məgər keçmişə hörmət var? Böyüyün 
dediyinə qulaq asan yoxdur. Biri qasığını, biri budunu, biri yançağını, bir 
özgəsi döşünü qoyur çöldə. Peşmansan deyəsən ki, özünü yığışdır, abrını 
gözlə. Elə söz deyəcək, elə bir mərəkə qoparacaq ki, dilin batacaq. 
Fikirləşəcəksən ki, yəqin ağzımdan yersiz söz çıxıb. Onun əlindən 
qurtarmaq üçün yol axtaracaqsan. 
– Axı, sənin haqq sözünün müqabilində onlar nə deyirlər, 
özlərinə necə bəraət qazandırırlar? 
– Get, get! – deyirlər. – Sənin səsin qəbirdən gəlir! Sən ölmüsən, 
sənin əsrin də ölüb!  Sənin vərdiş etdiyin adətlər də ölüb. Biz yeni dövrün, 
yeni əsrin adamlarıyıq; cəng atmış, üfunət qoxuyan köhnəliklə bizimki 
tutmaz. 
Qonaq əllərini yuxarı qaldıraraq: 
– İlahi, dadımıza çat, – dedi. – Bu gediş bizi fəlakətə, məhvə 
sürükləyir!.. Yəqin ki, qiyamət yaxınlaşır. 
İkiotaqlı yastı evin ağ tənəkə örtüyü həyətin ağ tənəkə navesi ilə 
birləşərək gözqamaşdırıcı gümüş lövhə yaradırdı. Bu mənzərənin alınması 
uzun, gərgin zəhmətin və xeyli xərcin hesabına olduğundan işin uğurla 
yekunlaşması bayram edilirdi. Ev sahibi Gülbaxışın ailəsində şadlıqdan 
hamı vəcdə gəlmişdi. Qohumlar, qonşular da sevinirdilər, həm də bu sevinc 
ailə üzvlərinkindən daha güclü idi. Onlar şükür edirdilər ki, aylarla davam 
edən gərgin əmək indiyəcən görünməmiş cazibədar, əzəmətli bir tikinti 
ərsəyə gətirib. Bir də ona şükür edirdilər ki, gündüz rahatlıqlarını, gecə 
şirin yuxularını əllərindən alan yeknəsəq çəkic səsləri, qaynaq şaqqıltı və 
dızıltıları daha eşidilməyəcək. Evdə, həyətdə uşaqların qaçışmasından, 
qadınların vurnuxmasından, yemək – içmək  həvəsli kişilərin nəriltisindən 
navesin altında yaranan uğultu 6 – 7  bal gücündə  zəlzələni xatırladırdı. 
Bu boyda həngamə az imiş kimi yetim Gülbaxış 8 – 10 yaşlı 
oğlanlarının hərəsinə bir vedrə verib nar çubuğu ilə döyəclədir, iki kiçik 
qızlarını hey oynadır, öz  aləmində toy çaldırırdı. 
Gurultuya, uğultuya tablaşa bilməyənlər barmaqlarını qulaqlarına 
tıxayıb, haçansa başlanacaq sakitliyi gözləyirdilər. Saç – saqqalı gümüş 
rəngli bir  qoca oğlanlara yanaşıb bir qədər yavaş, bir qədər də kənarda 
çalmağı məsləhət  görəndə tərsinə oldu; elə bil ocağa neft atdılar: atalarının 
tapşırığını yada salaraq sürətli zərbələrlə daha nizamsız danqıltılar 
çıxarmağa başladılar. Səbri tükənmiş qoca vacib işi olduğunu bəhanə 
gətirib əkiləndə üç – dörd nəfər də həyətdən çıxdı. Bəzilərinə elə gəldi ki, 
Gülbaxışın gedənlərdən xəbəri olmadı. Qonşu qadın bu haqda Gülbaxışla 
danışanda gözləmədiyi sözlər eşitdi, pərt oldu. Məclis yiyəsi ona dedi: «Öz 
nəhəng istəyimi kiminsə  xırda istəyinə  nəyə  görə güzəştə getməliyəm?!  
Ev mənim, həyət mənim, süfrəyə  qoyulan ləziz yemək – içmək  mənim! 
Başqasının əhvalı, arzusu məni heç maraqlandırmır; öz yüksək əhvalımı 
başqasına güzəştə gedə bilmərəm!.. Bir vaxtlar həmin «başqaları», lap elə 
acıq edib gedən qoca məni – Gülbaxışı adım ilə belə çağırmaz, «yetim» 
deyə haylayardı. Halbu ki, atamla əmioğlu olduğuna görə mənim  adımı da 
özü qoymuşdu. Atam öləndən sonra, yəni mən üç yaşa çatandan sonra o, 
adımı dilinə gətirmirdi. Əmiyə baxanda özgələr insaflı idi; təhrif şəklində 
olsa da adımı səsləndirirdilər: «Yetim Gülbaxış», «Yetim külbaş», «Kolbaş 
yetim», «Kollubaş yetim». Qəsəbədə indi məni barmaqla göstərib, 
ehtiramla «Gülbaxış əmi» çağırırlar. Elələri var ki, mənə «əmi» deyəndə 
ətim ürpəşir. Çünki onlar məndən 10-12 yaş böyükdür. Bir zaman mən 
onlara «əmi» deyərdim. Görürsən, işlər necə dəyişilib? Bütün bunların 
səbəbi odur ki, Moskvada mənim mağazam var, mağaza gündə min dollar 
fayda verir». 
Ata yurdunda ikimərtəbə imarət tikdirmək arzusuna da o vaxt 
anası könül verməmiş, demişdi: «Qeyrətli oğul atanın izini itirməz». 
Gülbaxış ananın bu sözünü də eşitdi və evin ancaq üstünü dəyişməklə 
kifayətləndi.  Tikinti başa çatıb nəhəng naves evlə birləşəndə ana utana – 
utana oğluna yanaşıb səhvinə görə  bağışlanmağını  xahiş etdi, çünki  naves 
ata evini yosma tövləyə döndərmişdi. Ananın istehza ilə «paçunkə» 
adlandırdığı bu  yenidənqurmada bircə yamaq – «paçunkə» vardı, o da  
olduğu kimi saxlanılan  ikiotaqlı balaca ata evi idi. 
Bütün bunları vəravurd edən Gülbaxış üçün indi heç kəsin arzusu 
əhəmiyyətli deyildi. Ömründə ilk dəfə idi ki, ürəkdən belə böyük 
şadyanalıq edirdi. Sərbəst hərəkətləri onu fərəhləndirirdi, bunlar onun 
bacarıqlı kişi olduğunu təkrar – təkrar təsdiqləyirdi. 
İkimərtəbə mülkün parlaq tənəkə ortüyü böyük həyətinki ilə 
birləşib gözqamaşdıran nəhəng gümüş lövhə yaradırdı. Bu parlaqlıq on 
kilometrlərlə uzaqdan hiss olunsa da mülk sahibinə istənilən qədər fərəh 
bəxş etmirdi, çünki  ikinci idi. Ağzını açan  birinciliyi Gülbaxışın mülkinə 
yönəldirdi. Düzdür, o, qəsəbədə meydana gəlmiş ikinci naveslə yanaşı dura 
bilməzdi, çox kiçik, yöndəmsizdi. Fikrən onları tutuşduranlar deyirdilər ki, 
elə bil dəvədən xəlbir asılır. 
Həyatın qəribə qanunları var: ilkin yaranan, zühür edən lap xırda 
olsa belə sonradan zühür etmiş nəhəngin, yaxud nəhənglərin qarşısından 
qururla keçib öndə dayanır. N qəsəbəsində baş verən mühüm hadisələr 
Gülbaxışın kiçik navesi ilə müqaisə edildikcə həmin kiçik naves birinci 
yerdə möhkəm dayanırdı. 
Beş – altı kişi – qaynaqçı, tənəkə ustası, xarrat aylardan bəri 
gecə–  gündüz bilmədən çalışmış, işin  mümkün qədər tez başa 
çatmasından ötrü can qoymuşdular. Ona  görə  də iş qurtaran günü qoç 
kəsildi, qohum – qonşu yeyib içdi; ev sahibi olan atanın və oğlanlarının 
canına dönə – dönə dua edildi. Axırda dedilər ki, sonbeşik Qurbanın  
təntənəli toyunu bu yeni həyətdə tezliklə görmək istəyirlər.  
Arzulanan gün gəlib çatdı, Qurbanın toyu idi. Qəsəbədə 
indiyəcən bu təmtəraqda toy görünməmişdi. Gümüş örtüklü mülk qazan 
kimi qaynayır; adamların hay – küyü, musiqi dəstələrinin bir – birinə 
qarışmış xaotik uğultusu az qalırdı ki, parlaq tənəkə örtüyü qoparıb atsın. 
Həyətin bir tərəfində aşıq dastan söyləyir,bir tərəfdə Namiq Qaraçuxurlu 
ilə Aygün Kazımova lirik mahnı motivlərində köklənmiş meyxana – 
dialoqla dəliqanlı gəncləri əyləndirirdi, «səni yerə də, göyə də qısqanıram» 
nəqarəti hər dəfə cavanları yerindən oynadırdı. Digər bir tərəfdə xanəndə 
Zabit muğam pərəstişkarları üçün dəsgah xırdalayırdı. 
Hamının kefi kök idi. Böyük qardaş Əlipaşa mikrafonu əlinə 
alanda məclis onu ehtiramla dinlədi: 
– Hamınıza «xoş gəlmisiniz» deyərək, yaxşı yeyib – içmək, zövq 
almaq arzulayıram. Məclisdə mənim və beş qardaşımın seçmə dostları 
iştirak edirlər: çeçen Kazbek, gürcü Qoqo, tatar  Karim, rus Bezimyanni, 
çinli Cu-qu, türk Yıldız. Moskva, Sankt – Peterburq, Kiyev, Murmansk, 
Omsk, Tomsk, Vlodivostok  şəhərlərindən  toya gələn azərbaycanlıları 
adbaad saysam uzun çəkər, hamısını bağrıma basıb,  «xoş gəlmisiniz, can 
qurban» deyirəm. Onlar bizim iş – əməl dostlarımızdır. O yerlərdə bu 
dostlar başımızı həmişə uca ediblər. İndi isə bizim – bütün qəsəbə 
sakinlərinin başını göyün yeddinci qatına qaldırdılar. Bu gün Nuraşın nuru 
on qat, yüz qat artaraq möcüzə yaratmışdır.  Bu ülviyyəti təsdiqləmək üçün 
musiqi dəstələrindən xahiş edirəm ki, «Əziz dost» mahnısını birlikdə 
oxusunlar. 
Dəstələr xanəndə Zabitə yaxınlaşdılar, xor səsləndi: 
 
Əziz dostum məndən küsüb, inciyib, 
Ayrılıb yad kimi çıxdı evimdən. 
O gedən yolları ot basıb indi, 
O gedib qalmışam həsrətində mən. 
 
Necə nəğmə qoşum, necə dinləyim?! 
Dost gedib özümə gələ bilmirəm, 
Elə bil əllərin yox olub mənim, 
Gözümün yaşını silə bilmirəm. 
 
Çaldığım o tarı gətirib mənə 
Görsün ki, çalmaqda necə mahirəm. 
Əlim dəyən kimi bircə telinə 
Tellər haray çəkib qırıldı birdən. 
 
Necə nəğmə qoşum, necə dinləyim?! 
Dost gedib özümə gələ bilmirəm, 
Elə bil əllərim yox olub mənim, 
Gözümün yaşını silə bilmirəm. 
Mahnı yüksək şövqlə ifa olunduğundan hamı vəcdə gəlmişdi. 
Əlipaşa ikinci dəfə mikrafona yaxınlaşıb məharətli ifa üçün musiqiçilərə, 
arifanə diqqət üçün dinləycilərə təşəkkür etdi və sözünü belə yekunlaşdırdı: 
«Mənə görə bu mahnı ən gözəl dostluq himnidir. Həqiqi dostu itirmək 
dəhşətdir; adam iflic olur. Şair bu anı çox böyük həssaslıqla rəsm edib: 
 
Elə bil əllərim yox olub mənim, 
Gözümün yaşını silə bilmirəm. 
 
Camaatımızdan, əziz qəsəbə sakinlərindən bir xahişim, bir ricam 
var: uzaq – uzaq ölkələrdə min bir əziyyətlə pul qazanan oğlanlarına toy 
edərkən «Əziz dost» u dönə – dönə oxudun. Qoy yeniyetmələr dost olmağı 
bacarsınlar. Qərib ölkələrdə dostsuz baş çıxarmaq olmaz. Milliyyətindən, 
dinindən asılı olmayaraq həqiqi qəlb sirdaşına, dostlara eşq olsun!» 
Əlipaşanın arzusuna qəsəbədə əməl olundu. Deyilənə görə, qonşu 
kəndlərdə də «Əziz dost» dəbə düşdü, toyların incisi oldu. 
Qəsəbənin mərkəzində ucaldılmış, üç həyəti əhatə edən 
üçmərtəbə tikilinin üç qollu naveslə birləşən ağ tənəkə ortüyü bütün 
qəsəbəni gözqamaşdıran şüalara qərq etmişdi. Burda da işin başa çatması 
bayram edilir, qohum – qonşular yeyib – içirdilər. Təbiidir ki, bu 
şadyanalığın da əvvəlkilərdən fərqi vardı:  yetim Gülbaxış uşaqlarına vedrə 
danqıldatdırır, ikinci ionika çaldırırdısa, üçüncü sintizator gətirtmişdi. 
Sintizatorun orkestri yada salan qəliz gurultusundan nəhəng gümüş lövhə 
ehtizaza gələrək guruldayırdı. 
Meyvə ağacları tamam kəsilmiş dörd sotluq həyət rəngarəng 
tamet və metlaqla elə döşənmişdi ki, deyərdin dünyanın ən böyük əlvan 
xalısı yerə sərilib. Dəstə – dəstə adamlar xalı üstündə oynayır, uşaqlar 
atılıb – düşür, ev sahibinin iftixarı yerə – göyə sığmır, süfrəyə isti 
yeməklər, yeni – yeni içkilər, şirələr gətirilməsindən ötrü göstərişlər 
verirdi. Əmin idi ki, bu şadyanalıq qəsəbə tarixində görünməmiş bir tədbir 
– HOBOCELE olacaq, söz – söhbəti illərlə dildən düşməyəcək. 
Mülk sahibi böyük oğlunun toyunda daha qəribə pəstəhalar 
açağını təkrarlamaqdan da ləzzət alırdı. 
Arzulanan gün yetişdi, həyətdə böyük oğula toy çalındı. Bu, 
doğrudan da, qeyri – adi toy idi – dörd dəstə çalğıçı gətirilmişdi. Dəstələr 
iki saatdan bir dəyişilir, növbə ilə çalıb oxuyurdular. Sonbeşik  Qurbanın 
toyunda üç dəstə vardı, hərəsi bir yığın adama xidmət edirdi, qarışıqlıq idi. 
İşin təşkilinə görə də ata oğlunun toyunu qeyri – adi sanır və  fikrini 
hamıya açıq söyləyirdi. Dəstələr  yalnız «Əziz dost»u oxuyanda qayda 
dəyişilir, nəhəng xor o dərəcədə ürəkdən oxuyurdu ki, çoxlarının gözündə 
sevinc yaşları parlayırdı. Sanki qəsəbə səmasında dostluğun sirli qanadları 
əbədi açılmışdı. Oyun havaları üçün növbə yox idi, arada ifa olunan qısa 
ritmlər zamanı gənclər ağızlarının suyunu dərirdilər. Ata – ana, bacı – 
qardaş, vəfa, sədaqət haqqında oxunanlar dinləyicilərin qəlbini riqqətə 
gətirir, hərə bunları özünə şamil edirdi. Ruh oxşayan həzin musiqi, musiqi 
ilə yoğurulmuş zərif mətləblər ahəstə, ləngərli və ya çılğın ritmlərə 
keçəndə məclis tamam cuşa gələr, çəpik səsləri gümüş nəhəng tavanı 
guruldadardı. Elə bil onlarla təyyarə başın üstündə – əl çatacaq qədər 
alçaqda uçmaqdadır. 
Qəsəbənin günçıxanında üzbəüz üçmərtəbə iki mülkü qoşa qol 
kimi birləşdirən ağ tənəkəli naves parlaq dairə yaradırdı. Ev sahibi elə iş 
görmüşdü ki, əvvəlki işlər – ağ tənəkli gümüş lövhələr kölgədə qalmışdı. 
Dairənin  mərkəzində hündürlüyü dörd, çətrinin diametri on beş metrə 
çatan fəvvarədən ətrafa elə bir sərinlik yayılırdı ki, yayın nəfəs təngidən 
istisi zərrəcə hiss olunmurdu. Fəvvarəyə minnətdarlığını onu qucaqlamaqla 
ifadə edən çarhovuzun iç tərəfi ağ – qırmızı, çölü parlaq bəyaz mərmərlə 
bəzədilmişdi. Mərmər çarhovuz metrə yarım enində dalğalı qırmızı 
metlaxla dövrələnmişdi. Usta bunu bilərəkdən etmişdi ki, uşaqlar 
çarhovuza yaxınlaşıb suyu çirkləndirməsinlər. Onun  bu sadə  fəndi nəinki 
uşaqları, hətta böyükləri də dəhşətə gətirirdi. Çarhovuza yaxınlaşanın 
gözləri hədəqəsindən çıxacaq qədər bərəlir, elə bilirsən ki, səni göyə 
çəkirlər… Tikilinin  birinci mərtəbəsindəki restoranda və univermaqda 
həyat qaynayırdı.  Burada, lazım olsa, quş südü, durna teli tapılar. 
Nuraş  qəsəbəsindəki bu dörd ağ tənəkəli mülk qəsəbə 
cavanlarını Rusiyanın böyük, kiçik şəhərlərinə çəkib apardı. Rusiyada iş 
qura bilməyənlər Qərbin və Şərqin saysız şəhərlərinə səpələndilər. Qərib 
ölkələr,  xüsusən Rusiya onları mehribanlıqla qəbul edirdi. Bir ilin 
müddətində tikilən on iki ev qəsəbənin görkəmini təmiz dəyişdi, onu 
tanınmaz dərəcədə gözəlləşdirdi.  Təzə mülk sahiblərinin bəzisindən 
qulaqlara yatmayan sözlər eşidildi: qəsəbədəki ağ mülklərin ilk sahibləri 
əfəl, əməzik adamlar imiş. Məzəmmətlər, dodaqbüzmələr, əsasən 
Gülbaxışla bağlanırdı. 
Etiraz qəbul olunmurdu: fakt göz önündə idi. Əvvəl gedənlərin 
illər ərzində qazandıqlarını sonra gedənlərin bəzisi həftə, ay müddətində 
əldə etmişdi. 
Camaat arasındakı belə söhbətlər ziddiyyətli fikirlər hasilə 
gətirdi: birincisi, yetim Gülbaxış kimilər ətalət basmış astagəllərdir, tükünü 
durultmaqdan ötrü onlar illəri mum kimi əridirlər. İkincisi, puldan ötrü 
özünü oda təpən çeviklərdir, pul qazanmaq onlar üçün su içmək kimi asan 
işdir. Dünyagörmüşlər ikincilərlə razılaşmır, düşünürdülər ki, çeviklərin 
əməli təhlükə ilə, bəlkə də cinayətlə bağlıdır, allah ağıl versin!.. 
Navesli mülklər çoxaldıqca Nuraşın nuru, doğrudan da, aşıb – 
daşırdı.  Həftənin altı günü şıdırığı toy çalınır, qəsəbənin gümüşü – mavi 
səmasında fərəhli günlər vərəq – vərəq açılır, sakinlər özlərini dünyanın 
xoşbəxti sanırlar. Onlara elə gəlir ki, yer üzündə belə xoşbəxtlik heç vaxt 
heç kimə nəsib olmayıb, bu xoşbəxtlik   yalnız  onların  qismətidir. 
Müqəddəs  Baba dağından axıb gələn sərin,  ölüyə can verən səfalı hava 
kimi əbədidir, bununla belə xoşbəxtlik sakinlər arasında müxtəlif cür 
bölünür, müxtəlif cür başa düşülürdü. Özlərini ədəbi xoşbəxtliyin səbəbkarı 
sayan cavan gəlinlər geyimdə, davranışda,  mətbəxdə, süfrə başında ləyaqət 
göstərməyə çalışır, mələk kimi pərvazlanırdılar. Ankara, Berlin, Praqa, 
Sankt-Peterburq, Moskva, Kazan, Uzaq Şərq şəhərlərinin qəribəlikləri 
Nuraşda  təmərküzləşir, onu XXI əsrin çevik, mürəkkəb psixoloji 
məkanına döndərirdi.  Gənc ailələrin müxtəlif şəhərlərə köçməsilə bu 
proses daha da sürətlənir, rayon mərkəzinə tək gedib gəlməyi bacarmayan 
qızlar, gəlinlər uzaq – uzaq şəhərləri su yoluna döndərirdilər. 
Qəsəbə tanınmaz olmuşdu. Həyətlərdəki ağaclar tamam  
qırılandan sonra çılpaqlaşmış torpaq soyuq, ağır daş libas geyinib, yüngül 
ağ tənəkə papaq qoyurdu. Cəmi beş – altı ev əvvəlki görkəmdə idi. Onların 
sükunətli vəziyyəti dəryadakı xırda adaları yada salır, sahiblərinin 
tənhalığından və ya düşgünlüyündən xəbər verirdi. 
Qəsəbənin gürşad vaxtında, sakinlərin qəlbindəki fərəhin göylərə 
bülənd olduğu zamanda uşaqları narahat edən nagahani öskürək hamının 
əhvalına soğan doğradı. Türkəçarə, həkim, dava – dərman faydasız 
görünəndə gənc analar qınağa  məruz  qalırdı. Ağbirçəklər belə fürsəti 
çoxdan gözləyirdilər. Onlar dedilər ki, analar özlərinə daha çox fikir 
verdiyindən  uşaqlar diqqətdən kənarda qalmışdır. Uşaqlı qadın saatlarla 
güzgü  qabağında dayananda ciyərparası xəstəlik tapar. Axı, biz də cavan 
olmuşuq.  Ağlımıza gəlməzdi ki, kiçik yaşlı uşağı  ayda bir dəfə kiməsə 
tapşırıb,  Bakıya gözəllik  salonuna təmirə gedəsən. Təmirinə  ayda iki – üç 
yüz  dollar xərcləyən israfçı arvadı bu kişilər niyə saxlayırlar? Uşaqları 
başılovlu Moskvaya, İstanbula, Berlinə apardılar, ən məhşur həkimlərə 
göstərdilər. Məlum oldu ki, yuxarı tənəffüs yollarında xroniki astma var; 
qapalı mühit, havasızlıq, günəş işığından məhrumluq şəraitində toplanan 
məişət tozu bu ağır bəlanın əsas yaradıcısıdır. 
Payız  yağmuru başladığından uşaqların xəstəliyi şiddətlənmişdi. 
Əlacı kəsilmiş valideynlər təbiəti kasadlaşdıranları  lənətləyəndə kimsə 
yetim  Gülbaxışı  yada salaraq dedi ki, o məlun yetim navesi qəsəbəyə 
gətirməsəydi, həyətlərdəki bağçalar  məhv edilməz, bu əlacsız bəla da  
tüği– lənət olub onların boğazına  keçməzdi. Xəstə uşaqlarının 
əzablarından cana doymuş adamlar Gülbaxışa dəhşətli nifrinlər yağdırdılar. 
Xeyli qarğış, nalışdan sonra qərara gəldilər ki, camaatın bu nifrəti 
mərdimazarın ailəsinə çatdırılsın. 50-60 adam söyə – söyə Gülbaxışgilə 
sarı xeyli getdi. Bir tində qoca bir kişi onların qarşısına çıxdı. Soruşub 
məsələdən hali olanda bu qədər adamın kişinin qapısına getməsini, basqını 
məsləhət bilmədi. 
Nə edəcəyini bilməyən kütlə xeyli sükuta daldı. Səkkiz – on gənc 
onlardan ayrılıb Gülbaxışın həyətinə qəzəbli şəkildə daxil olanda döyüküb 
qaldı. Bəhərin bolluğundan həyətdəki alma, armud, heyva, nar ağacları 
başını yerə əymiş, hərəsinə neçə dəstək vurulmuşdu. Ailə üzvlərinin hamısı 
məşğul idi. Nənə toyuq – cücəyə yem verir, gəlin maşınla paltar yuyur, 
oğlanlar keçən il basdırılmış yarpağın  çürüntüsünü çaladan çıxarıb 
ağacların dibinə daşıyır, qızlar  xəzəli  toplayıb  çalaya  tökürdülər  ki,  
gələn  ilə   kübrə hazırlansın.   Qəflətən  həyətə  daxil  olanların səs – 
küyündən  bir  şey  başa düşmədiklərindən onlara yaxınlaşdılar. Qadınların 
sorğusunu cavablandırmayan oğlanlar həyətin künc – bucağını nəzərdən 
keçirib  xəcalətli şəkildə sakitcə küçəyə çıxdılar. Gülbaxışın anası onların 
dalınca çıxsa da,  heç nə  öyrənə  bilmədi,  oğlanlar  onun  çağırışını  
eşitmirmiş kimi uzaqlaşdılar. Onda nənə kiçik oğlanı onların dalınca 
yüyürtdürdü ki, məsələni öyrənib xəbər gətirsin,  qəsəbədə nəsə qeyri – adi 
əhval var 
Qəsəbədəki görkəmli navesli mülklərdən birisinin qapısı ağzında 
(bu evdə üç uşaq astmadan yatağa düşmüşdü) toplaşan adamlar gəncləri 
həyəcanla qarşıladılar, qarhaqur aləmi  götürdü. Camaat sakitləşəndə 
gənclərdən biri sözə başladı: 
– Gülbaxışın həyəti cənnətdir. Meyvələrin ağırlığından sınmasın 
deyə hər ağaca 5 – 6 dəstək vurulub. 
– Uşaqların öskürəyi necədir? – deyə kimsə soruşdu. 
– Uşaqlar öskürmür, çöhrələri çuğundur kimidir, – deyən həmin 
gənc kənarda dayanıb matdım – matdım  baxan oğlanı çağırıb onlara 
göstərdi. – İnanmırsınız baxın, bu, Gülbaxışın ikinci oğludur. Biz həyətə 
girəndə böyüklər kimi uşaqlar da işləyirdilər. Xəcalətdən dilimiz batdı, 
qapını elə ki, tapıb əkildik. 
Həndəvərindəki yarıçılpaq gəlinləri, qızları zəndlə süzən nurani 
ağbirçək: 
– Gülbaxışın anasının, arvadının geyimi necədir? – deyə 
maraqlananda bu cavab eşidildi:  «Həmişəki kimi, adi geyimdir». 
Sağ tərəfdən səs gəldi: 
– Çöhrələri necədir?  Onların da üzünə baxanda adamın ödü 
ağzına gəlir? 
– Yox – yox! – dedi birinci danışan dilavər. – Onların çöhrəsi 
gülövşə narı, qızıləhmədi almanı utandırır. 
Birisinin gileyli yanğısı: 
– Bizimkilər də daş altında bitən otla bəhsləşir, boylarını yerə 
soxum! – çoxlarının ürəyindən oldu. 
– İl boyu zarıyır. 
– Qan təzyiqi gah qalxır, gah da lap aşağı enir. 
– Qanı qatılaşır. 
– Gözləri zəifləyir. 
–  Qulaqları guruldayır. 
Əlindəki ağacı yerə dirəyərək kürəyini divara söykəmiş, bayaq 
Gülbaxışın evinə basqından həyacanlı kütləni basındıran ağsaqqal təmkinlə 
danışanda hamı susdu: 
– Gülbaxışın anası kişi qızıdır, o, bu qəsəbənin anasıdır. Həyatda 
çox görüb – götürmüş, ağıllı, müdrik insandır. Yeganə övladı – oğlu 
Gülbaxışın əlindən baltanı necə məharətlə alıb, həyətdəki ağacları amansız 
qırğından xilas etdiyini gözlərimlə görmüşəm. Ancaq siz yarpaq 
süpürməyin  əziyyətinə qatlaşmadığınıza görə ağacları özünüz qardınız, 
bunu da gözlərimlə görmüşəm. 
Burun pərələri yarasa qanadı kimi açılıb – yumulan orta yaşlı bir 
qadın hikkəli – hikkəli səsləndi: 
–  Əl boyda həyətini tərifləyib behiştə döndərməklə Gülbaxışı 
təmizə çıxartmaq istəyənlər əllərini döşlərinə qoysunlar, arzularına 
çatmayacaqlar. 
Həmin qoca camaatı qızışdıran bu qadına dedi: 
– Sənin dünyadan xəbərin  yoxdur. Cavan qızlara, gəlinlərə aman 
verməyib gündə iki dəfə başına rəng yaxırdın, hər dəfə də bir cür. 
«Müzük» adlandırdığın həmin qadın onda köçüb başqa yerə gedən 
qonşusundan həyəti alıb özününkünə qatmış, qəsəbədə ən bəhərli həyət 
yaratmışdı. 
Hikkəli qadın deyinə – deyinə uzaqlaşdı: «Axırın gəlsin bez 
köynək, müzükə bax ey…»  
Daha dillənən olmadı, dağılışıb getdilər. 
 
 
 
 
 
«Qəsəbə sakinlərindən birini Moskvada öldürüblər» xəbəri 
ildırım sürətilə yayılıb hamını sarsıtdı. Bu nəhəng şəhərdə oxuyanı, 
işləyəni, yaşayanı olan ailələrdə dəhşətli ağır, üzücü dəqiqələr yaşandı. 
Qeyri – müəyyənlik dumanı içərisində hamı çaşqınlaşmış, nə edəcəyini  
bilmədən ora – bura yüyürməyə başlamışdı. Bir neçə aydan bəri qəsəbəni 
iflic etmiş uşaqların astması da büsbütün yaddan çıxmışdı. Yaşlı bir ana  
infarkt keçirərək gözlərini həmişəlik yumdu, bir atanın beyninə qan 
sızdığından bədəninin yarısı qurudu, ərinin Moskvadan gəlişini 
səbirsizliklə gözləyən gözəl, cavan bir gəlin özünü körpüdən çaya atıb 
sümüklərini qırdı. Moskvadan gələn ölüm xəbərinə bu üç hadisə yeni faciə 
donu biçdiyindən Nuraş qəsəbəsindəki əvvəlki həyat sanki söndü: 
gözqamaşdıran naveslər parlaqlığını itirdi, insanların üzündəki məlahət 
gülüş və qəhqəhə səslərilə bərabər qeybə çəkildi, qəsəbə səmasını vay – 
şivən sədaları doldurdu. 
Bu vəziyyət təxminən bir saat, saat yarım davam etdi, sonra 
kişilər və qadınlar ürkək və təəccüblü baxışlarla, cəsarətsiz addımlarla – 
ayaqlarını sürüyərək qəsəbədə ən iri navesli evin həyətinə axışdı. 
Ev sahibi Tağı kişinin yeddi oğlu Moskvada bizneslə məşğul idi. 
Məşhur Çerkes bazarında altı qarajı olan qardaşların böyüyü qarajları 
Çindən, Almaniyadan, Türkiyədən  daşıdığı çeşidli mallarla doldururdu. 
Qazancları pis deyildi, ancaq 14 – 15 saat bazarda dayanmaq, qışda 25 – 30 
dərəcə şaxtaya, yazda yağmurlu həftələrə dözmək hər adamın işi deyildi. 
Ona görə də bu sonsuz əziyyətlərdən yaxa qurtarmaq istəyənlər cürbəcür 
əyri yollara düşürdülər. Deyilənə görə, Tağının oğlanları da halal qazanc 
yolundan yayınmışdılar. Qəsəbənin baş həyətində ən bahalı xarici yeddi 
maşın cərgəyə  düzüləndə Tağı o dərəcədə vəcdə gəlmiş və canında elə bir 
qüdrət duymuşdu  ki, özünün fövqəlbəşərliyini iddia etmişdi. Aya yaxın idi 
ki, rastına çıxan – istər kişi olsun, istərsə qadın, istər yaşlı olsun, istərsə 
uşaq, istər qəsəbə sakini olsun, istərsə qonaq deyərdi: «Mən Tağıyam! Mən 
bu qəsəbənin səmasında tağam. Mənəm göyləri çiyinlərimdə saxlayan. 
Mən yana çəkilsəm, göylər qəsəbənin üstə çökər, hər şeyi bir göz 
qırpımında məhv edər. Kimin hünəri var, desin «yox, elə deyil», bir saatda 
yurdunda turp əkərəm. Bəli, mən göylərin Tağıyam!. Dünən belə idi, bu 
gün belədir, sabah da belə olacaq!  Həmişə də belə gedəcək!» 
Bir yay  qəsəbəyə ən bahalı, ən yeni xarici maşınla gəlmiş 
Əlikram tay – tuşları ilə yeyib – içməkdən bezikib asudə olmaq istədi; 
qəsəbədən  çıxdı. Günəş qürubu  yüvarlandığından adamı gəzintiyə çağıran 
axşam  sərinliyi  Əlikramı  yavaş – yavaş bostana  səmt  çəkdi. İşini  
qurtarmış bostançılar evlərinə  çəkildiyindən  qərib bir  sakitlik hakim idi. 
Yemiş,  xiyar, təzə  biçilmiş  ot  ətrinin  hopduğu  bu  qəriblik  axşam 
seyrinin  cazibəsini, məftunediciliyini qat – qat artırır, xatirələr oyadırdı. 
Uşaqlıq  xatirələri  Əlikramı  maqnit  kimi  çəkib  öz  bostan  yerlərinə 
gətirdi. Gördü ki, onların sahəsi ətrafdan tamam təcrid olunmuş sayaq 
görünür,  kol – kos basıb. Ürəyi  ağrıdı, ancaq  uzun  çəkmədi. Çünki 
həmin illərdə  onlar  uduzmamış, çox  iş  görmüş,  hədsiz  pul 
qazanmışdılar. Pulun hesabına  qəsəbədə  ən böyük məhəlləni – «Tağı 
uşaqları» məhəlləsini hasilə gətirmişlər. «Yeyə vay» deyən bostan yeri onu 
ümidsizləşdirdi; beynində  qaranlıq  bir  aləm  yaratdığından  tez  
uzaqlaşdı,  qəflətən  dayandı, ətrafa boylandı.  Yadına  düşdü  ki,  ovuc  içi  
kimi  hamar olan bu yerdə  palçıq  şarcıqları  oynatmaq yarışı  keçirərdilər. 
Şarcığı min sayana kimi  oynadan   qalib sayılırdı.  Zəncirotu  gövdəsindən  
barmaq  uzunda  boru kəsilər, onun bir ucundu şırımlar  açılar və geri  
qatlanardı ki, kəfkir yaransın.  Torpağın  üstünə  uzanan  uşaq  borunun 
digər  ucunu  dodaqları arasına  alaraq üfürərdi. Kəfkirə qoyulmuş şarcıq 
havaya qalxıb enər,  fırlanardı.  Şarcığı  kəfkirdən  aralıda  oynatmağı 
bacaranın qələbəsi daha böyük sayılırdı.  Bu  oyunlarda  Əlikram  əksərən  
qalib gələrdi.  Uduzanda cığallıq edər, dava salardı.  Cana  doymuş  uşaqlar 
himləşib bir dəfə  Əlikramı  möhkəm  əzişdirdilər;  ağız – burnunun qanını 
bir – birinə qatdılar. Anası  həmin  gün,  atası isə iki  gündən sonra, yəni  
işdən  evə gələn kimi uşaqların  evlərinə  sürüb  getmiş,  dişlərinin  
dibindən  çıxanı  demişdilər. Bir dəfə də  çox  yorulduğundan  bostanda  
yatıb  qalmışdı. Onda ağcaqanadlar   Əlikramı  elə  bir  hala  salmışdılar  
ki, döyülmək onun yanında şükrü idi.  Üz – gözünün  şişi o dərəcədə 
əziyyət verdi ki, zarıltısı qonşulara düşdü, arvadların məsləhəti ilə gicişən 
yerləri səhərdən axşama kimi qatıqladı… 
Uzaqda iki qaraltı görən Əlikram onlara tərəf irəlilədi, gördü ki, 
biri qəsəbə məktəbinin müəllimi, digəri  həkimdir. Biçilmiş yonca üstündə 
oturub söhbət edir, qovun yeyirlər. Salam – kalamdan, xoş – beşdən sonra 
həkim dedi: 
– Ayaq dəymədiyindən yerinizi çayır, tikan, kol basıb. Başqasına 
da vermirsiniz, yenə beş – on manat xeyriniz olardı. 
Əlikram gülə – gülə: 
– Qəpik – quruşla iş düzəlməz, – dedi, – indi gərək qaz vurub 
qazan doldurasan. 
Bu səpkidə söhbəti lüzumsuz bilən əyləşənlər mövzunu dəyişdi, 
ot üstündə oturaraq qovun yeməyi təklif etdilər. Oturmadı. İri yemiş 
qıçasını götürüb gəmirə – gəmirə bildirdi ki,əynindəki boz şalvarı bu gün 
geyinib, ləkələnməyindən ehtiyatlanır. 
Müəllim gülümsəyərək: 
– Afərin, qənaətinə afərin! – dedi. – Ləkə, həqiqətən, yaxşılıq 
əlaməti deyil. 
Həkim ləkənin növlərini saymaqla həmkarının fikrinin 
mahiyyətini açıqladı: 
– Ləkə çoxdur – paltar ləkəsi, dəri ləkəsi, saç ləkəsi, diş ləkəsi,dil 
ləkəsi, əxlaq ləkəsi, vicdan ləkəsi. 
Gəmirdiyi qıçanın qabığını ayağı altına atan Əlikram ikinci 
qıçadan acgözlüklə qaparaq soruşdu: 
–  Sizcə, bunlardan hansı daha qəbahətli, daha dözülməzdir? 
Sualı müəllim cavablandırdı: 
– Şübhə yoxdur ki, ən ən qəbahətli, ən dözülməz ləkə əxlaq, 
vicdan ləkəsidir! 
– Nəyə görə? – deməklə Əlikram marağının təmin olunmadığını 
göstərdi. 
Müəllim dedi: 
– Bütün digər ləkələr adamın xarici qüsurlarını nəzərə çatdırırsa, 
əxlaq – vicdan ləkələri onun iç üzünü açır, adamın daxili aləmini ortalığa 
qoyur, birbaşa ürəklə, beyinlə bağlıdır. 
Əlikram mırıldandı: 
– Belə dee… 
Həkim  Əlikramdan  soruşdu ki, qardaşların neçə uşağı var? 
Əlikram «üç uşağı» olduğunu  qürurla söyləsə də, qardaşlarının övlad 
həsrətindən  qovrulduqlarını  etiraf edəndə məyuslaşdı; sözünü «qarğışa 
düşmüşüklə»  qurtardı. 
– Yox – yox! – deyən həkim onunla razılaşmadı və Əlikramı 
təbdən çıxaran məlumat verdi. – Onlar qarğışa düşməyib, xəstəliyə mübtəla 
olublar. Mənə dəfələrlə müraciət ediblər. 
Əlikramın dodaqları qeyri – ixtiyari pıçıldadı: «Ay oğraşlar, hələ 
tapşırmışdım ki, bu haqda heç kimə heç nə deməsinlər…» 
– Bu böyük bəladır, nəslin sonsuzluğudur, cidanı çuvalda 
gizlətmək olmaz, – dedi həkim. – Nəsillərin sonsuzluğu isə millətin 
fəlakətidir. 
Həkimlə  müəllimin qovun qabığını bir qədər kənara atdıqlarını 
görəndə  Əlikram səhvini başa düşdü, gördü ki, atdığı qabıqların üstünə 
saysız milçək  tökülüşüb.  Odur ki, əlindəki qabığı uzağa – arxın qırağına 
tulladı. Qabıq  ixtiyari  topasına düşəndə yetişmiş meyvələr gözdədən  
qopdu, acı şirəli toxumlar dızhadızla uçmağa başladı. Onlardan neçəsi 
Əlikramın üzünə – gözünə, ağ köynəyinə, təzə ütülü şalvarına dəyib iz 
qoyanda aşağı çökdü, dilxor oldu. 
Zəhərli  şirə  Əlikramın  gözlərini  acışdıranda  həkim  yanındakı 
qabdan  su   tökdü, o da  gözlərini  yuyub  nisbətən  sakitləşdi.  
Həmməclisləri  dedilər ki, kefini pozma, paltar yuyulan kimi ləkələr 
gedəcək. 
Əlikram dirəndi ki, niyə görə itxiyarı ancaq onu ləkələdi?  Burda 
nəsə bir sir var. 
Müəllim başa saldı ki, burda heç bir sirr – filan  yoxdur. O, ayaq 
üstə durduğundan hədəf olmuşdur. Əvvəldən məsləhətə qulaq asıb 
otursaydı, uçan toxumlar başı üstündən ötüb gedərdi. 
Söhbət uzandı, Əlikramın da əhvalı duruldu. Biləndə ki, həkimin 
35, müəllimin 45 illik iş stajı var təəccübləndi, əlini əlinə vurub şaqqıldadı. 
Sakitləşəndən sonra heyrətinin mahiyyətini açıqladı: 
– Bu illər ərzində elə çalışmış, vuruşmuş, həmyana bir şey 
qoymamısınız… Navesli eviniz yox, metlax döşənmiş həyətiniz uox, 
qapınızda xarici maşınlar yox! Belə miskin həyatınızın mənası nədir? Üst – 
üstə gəlsək 80 il  maaşa qulluq etmisiniz. Sizin 80 ildə qazandığınızı səkkiz 
ayda qazanaraq  son  marka xarici maşınla gəzə – gəzə, kef eləyə – eləyə 
gəlmişəm.  Qəsəbədə  olduğum  bir  həftədə əlli butulka araq, iki yüz litr 
pivə içmişik… Vallah, sizə yazığım gəlir: maşın cəhənnəmə, heç 
velosipediniz  də  yoxdur. 
– Mənim evim, ailəm var, –  dedi həkim 
Əlikram ansızın cavab qaytardı: 
–  Mənim də evim,  ailəm var. 
Həkim razılaşmadı: 
– Evin var, ancaq ailən?.. 
– Bu nə deməkdir? – kükrədi Əlikram. 
– Arvad – uşağını illərlə atıb gedən kişinin ailəsi yox kimidir, – 
dedi müəllim. – Çünki ailə kişi ilə qadının sosial, psixoloji, fizioloji 
vəhdətidir. Şərtlərin biri ödənmədikdə ailə yarımçıq sayılır, nəhayət, 
dağılmaqla nəticələnir. 
Həkim dedi: 
– Uşaqlarımız da özünə şərait yaradıblar. Hərdən Moskvaya, 
İstanbula gedirlər. Ancaq onların gedişi bir həftə, on gün çəkir. Asudə 
vaxtımızda biz də bostana gəlir, özümüzə iş tapırıq. Bu, həm cibə, həm də 
cana faydalıdır. 
Əlikram uğundu; nəfəsini dərəndə dedi: 
– Atam  da  bir  vaxt  beləcə  düşünər; beləcə danışardı. 
Traktordan düşürüb evdə oturdandan,  bu maşından o maşina, o maşından 
qeyrisinə  əyləşdirərək  gəzdirəndən   bəri fikri də, danışığı da dəyişdi; indi 
tamam başqa  sayaq  danışır… Kefinizə dəyməsin, Moskvada əlim altında 
sizin yaşda  neçə  müəllim,  neçə  həkim,  neçə  elmi işçi, neçə hərbiçi 
çalışır. Hansı birini çağırsam, qaçaraq  gəlib  qarşımda  smirna dayanır. 
Biri lap məşhur artist imiş, artistlik  haqqındakı  kitablarından tələbələr  
hələ də  istifadə  edirlər; di  gəl  ki,  dikəlib  zəhmlə  üzünə  baxanda  
büzüşüb  kipriyə  dönür,  ha – ha – ha… 
Daha xoşagəlməz sözlər deyəcəyini duyan həkim onun nitqini 
qırdı: 
– Onlar əlin altında çalışan satıcı, yükdaşıyan, qeyri işçilər olsa 
da sənə tay ola bilməzlər. 
Əlikram bir qədər də özünü dartıb lovğalandı: 
– Əlbəttə, əlbəttə ola bilməzlər, – dedi. Eyhamı başa 
düşmədiyindən  gülə – gülə davam etdi. – Onların cəddi – əqrəbası mənə 
tay ola bilməz!  Bu  gün  işdən  qovsam,  sabah  küçədə  dilənçidir:   
cibində  yox,   evində   yox,  qəpiyə  güllə   atır. – Əlini  şalvar  cibinə  
salıb  bir çəngə yüz   dollarlıq  çıxartdı.   Sözləri  uzada – uzada  ağayana  
şəkildə,  xüsusi  əda ilə dedi.   Heç  siz  də  cibinizdə  bu  qədər  dollar 
görməmisiniz. Düzdür? 
– Düzdür, görməmişik, – asta – asta dedi müəllim. 
– Oğül, lətifəsi səndən uzaq, hələ yeddi yüz il əvvəl Şeyx Sədi 
elələrinə ad qoyub, onların yerini dəqiq göstərib. 
Əlikramın xırıldayan ədalı səsi eşidildi: 
– Elələrinə nə ad qoyub, onların yerini harada göstərib? 
Müəllim susduğundan həkim dilləndi: 
Bir nadan dövlətiylə rişxənd etsə alimə, 
Onu eşşək quşqunundan daha alçaq zənn elə! 
Əlikram pərtləşdi, xüdahafizləşmədən uzaqlaşdı, qaranlıqda 
əriyib yox oldu. Sabahı Moskvaya uçdu. Bu, onun qəsəbədən son gedişi 
oldu. 
Atalarsa deyib: sən saydığını say, gör fələk nələr sayır… 
Cərgə ilə tikilmiş yeddi ev qəsəbədə böyük məhəllə yaratmışdı. 
Hər biri üçün qonşuluqdakı dörd – beş həyət yarı xoş, yarı zor alınıb 
birləşdirilmiş, köhnə tikililər tamam ləğv edilmiş, öz zövqlərinə uyğun 
navesli yeni ev, dam – daş tikilmişdi. Bura «Tağı uşaqlarının məhəlləsi» 
adlanırdı. Məhəllənin mərkəzindəki ən iri, hündür mülk, geniş həyət böyük 
oğula – Əlikrama məxsusdu. Əlikramın adı qəsəbədə Gülbaxışı kölgədə 
qoyduğundan bəziləri, ən  çox isə Tağı və arvadı onun yetimliyini gözə 
soxur, əsl adını dillərinə gətirmirdilər. Əgər söhbət əsnasında «Gülbaxış» 
adı eşidilsəydi Tağının arvadı deyərdi: «Sən allah ətimi tökmə. Yetimi 
yuyub – darayıb «Gülbaxış» adı ilə yuxarı başa keçirmə, oranın adamı var 
– Tağı oğlu Əlikram, bütün Moskva Əlikramın başına and  içir. Yetiminki 
aşağı başdır, sinəsinə dürtmə, ya qasığına təpiyi ilişdir, getsin dayansın 
qapının dalında!». «Gülbaxış məsələsində» Tağı arvadından geri qalmazdı, 
o sözlər ki, arvad deyərdi, əslində onlar Tağının idi. Tək birindən başqa – 
Tağının qəsəbə səmasının tağı olmasını birinci dəfə arvad söyləmiş, ərini 
bu fikrə o dərəcədə inandırmışdı ki, o da qabağına çıxana deyərdi: «Mən 
qəsəbənin Tağıyam!... Əsas dayağım Əlikramdır!.» 
Camaatın lal axını baş imar, qəsəbə səmasının əsas dayağı olan 
Əlikramın həyətinə istiqamətlənmişdi. Demək, qara xəbərin ünvanı 
Əlikramdı. Hamı belə düşünürdü, ancaq heç kəs bu fikri dilinə gətirə 
bilmirdi. Bir parası düşünürdü ki, qardaşlar imkan verməz Əlikramın 
başından bir tük əskik olsun, yəqin ölən qardaşlardan hansısa biridir. Bir 
parası nə Əlikramın, nə də qardaşlardan birinin ölümünə inanırdı; heç 
vəchlə anlaya bilmirdi ki, əgər bütün Moskva Əlikramın başına and içirsə, 
nəyə görə Əlikram, yaxud qardaşlarından biri öldürülməlidir?  Avam, 
sadədil adamlarsa düşünürdü: «Görünür, allahın kiməsə qəzəbi tutub; 
qəsəbə samasının tağını çökdürmək istədiyindən onu əsas dayaqdan 
məhrum edib». 
Axın içərisində barmaqla sayılacaq qədər azlıq təşkil edən, axının 
quyruğunda sürünən kiçik dəstə də  vardı ki, Tağının əvəzində ət tökə – 
tökə, xəcalət çəkə – çəkə ayağını sürükləyirdi. Son zamanlar Tağının 
qəsəbədə yekəxanalıq etməsi, özü haqqında, oğlanları haqqında 
inanılmayan sözlər söyləməsi həmin adamların gözü önündə dayandıqca 
onun indiki miskin görkəmi ağlamalı idi, axı, o, adi traktorçu olduğu üçün 
bir tikə çörək qazanmaqdan ötrü gecə – gündüz əlləşən zəhmət adamı idi, 
nəyə görə deyirdi ki, göyləri çiynimdə saxlayıram, yəni sizi mən 
yaşadıram?!  Əlikram olmasa, mən olmasam siz göz qırpımında məhv 
olarsınız. Nə oldu? Əlikram yoxdur, ancaq qəsəbə yaşayır, göylər 
çökmədi… 
Axın  nəzərdə tutulan yerə gəlib çatanda laybalay açılmış 
darvazanı, darvaza dayaqlarına bağlanmış qara kəlağayıları görəndə 
fikirlərin, şübhələrin üstündən xətt çəkildi. Həyətə daxil olan kimi dərin 
kədərli atanı və əmini gözucu süzən adamlar seçələndi: kişilər səssiz – 
səmirsiz  keçib  həyətdə  divar  dibi sıralanaraq başlarını salladılar, qadınlar 
evə keçən kimi pıçıldaşdılar. 
Dəstədən xeyli aralı iki kişi ayaqlarını sürükləyərək, könülsüz 
şəkildə gedirdi; onlar  qəsəbənin hörmət – izzətli adamları müəllimlə 
həkim idi. Tağıya qarşı  qəlblərindəki qəzəb onları ümumi axından 
təcridləmiş, bəndə salmışdı, təkcə  Tağıya görə olsaydı, o qapıya, bəlkə, 
heç getməzdilər, ancaq gedirdilər.  Getməsəydilər bütün qəsəbə üçün 
ağlagəlməz faciə, çox ağır dərd olan bu  hadisəyə sevinən kimi 
görünərdilər. Bunu isə qəbul edə bilməzdilər…   O vaxt – Əlikram bostan 
seyrindən üstü – başı ləkəli, əzilmiş, gözləri qızarmış, taqətsiz halda evə 
gələndə atası Tağıda təəssürat yanlış yarandı: uşağı paxıllar  aldadıb 
aparmış, bəs deyincə döymüşlər!.. Əlikram and – aman edə – edə bostan 
əhvalatını yerli – yataqlı nağıl etdisə də, ata inanmadı; daha doğrusu, ilk 
təəssüratdan xilas ola bilmədi. Sabahı gün oğlunu Moskvaya yola salan ata 
müəllim və həkimlə öz evlərində görüşərək işin məğzini öyrənmək istədi, 
ancaq onları ayrılıqda dinləyəndə də Tağının qənaətində dəyişiklik 
yaranmadı: «Bu xarabada hamı paxıllığımı edir. Düşünürdüm ki, xalq sizi 
ağsaqqal sayır, lazım olsa, mən də ürəyimi açaram; indi məlum oldu ki, siz 
də ayağımın altını oyanlardansınız. Gedin, əlinizdən gələni beş qaba çəkin. 
Axı, siz kimsiniz, nəçisiniz ki, Tağı oğlu Əlikramla həmsöhbət olasınız?! – 
Sağ  əlini yuxarı qaldırıb, sol  əlini  aşağı endirən Tağı davam etdi. – O 
hara, siz hara?! Gözünüzü silib mənə diqqətlə baxın; mən sizin tanıdığınız 
üstü – başı mazutlu, əlləri düyün – düyün qabar bağlamış adi traktorçu 
deyiləm. Mən indi tamam başqa adamam – qəsəbə göylərinin tağıyam!  
Əsas dayağım da Əlikramdır! Əlikram!!» 
Onda nə müəllim, nə də həkim Tağıya bir söz deməmiş, bu yaşda 
adamın belə göydəndüşmə mühakiməsinə heyrətlənmişdilər. Bugünkü 
matəm məqamında Tağının o sözləri yenidən yada düşür, atanın onda 
nümayiş etdirdiyi  cahillik gözləri önündə təzədən canlanır, bədbəxt atanın 
hazırki miskinliyi  ilə  qarşılaşacaqları  fikri ayaqlarını qandallayırdı. Ona 
görə də həkim qəti şəkildə etiraz edir,  Tağının nadanlığını bağışlaya 
bilmirdi. Onu fikrindən  müəllim zorla döndərmişdi. Odur ki, onların 
ayağının biri gedir, biri getmirdi… 
İnsan axını kəsiləndə gərginlik səngidi. Kimsə dedi: «Qəsəbənin 
bütün kişiləri gəldi, ikisindən savayı.» Əmi – qayınata soruşdu ki, onlar 
kimdir? Həmin adam: «Müəllim, həkim!» cavabını verib susanda, 
«Gəlməsələr yaxşıdır!» deyə Tağı mızıldandı. On – on beş dəqiqə 
keçməmişdi ki, pıçıldaşdılar: «Odur, gəlirlər.» Müəllimlə həkimin gəlişi 
qara kəlağayılı darvaza ağzında dayanaraq göz yaşlarını zorla saxlayan 
Tağıya olduqca ağır, əzici təsir göstərdi: başına ağrı sıçradı, kədərli çöhrəsi 
daha da tutqunlaşdı, beli bir az da əyildiyindən büzüşdü, əsəb gərginliyinin 
şiddətindən dodaqları titrədi, qulaqları guyuldadı. Özlüyündə yəqin  etdi ki, 
onlar belə amansız günün gələcəyini bildiyindən o vaxt əsib – coşan 
Tağıya heç bir söz deməmişdilər. Bu gəliş dərdə şərikliklə bağlı deyil, heç 
vəchlə bağlı deyil!.. Vaxtı ilə dediklərini camaat içərisində onun üzünə 
çırpmaqla, açıq – aşkar kam almaqla bağlıdır. Onların gəlişi əsl namərd 
gəlişidir. «İndi sənə məlum oldu ki, ayağının altını qazan kimdir?» sualının 
qabağında duruş gətirə bilməyəcəyini təsəvvür edən Tağı bir şey axtarırmış 
kimi narahat oldu, adamlardan ayrılıb özünü tövləyə soxdu. Tövlədən 
gələn şappa – şap səsi əmini vadar etdi ki, oğlanlarından birini ora 
göndərsin. Onun narahatlığı, allah eləməmiş, Tağının özünə zərər yetirə 
biləcəyindən idi. Oğlan tövləyə girəndə atasının başına iki əlli döyərək 
hönkürdüyünü gördü. Onu sakitləşdirmək cəhdləri faydasız oldu. Ata tək 
qalmaq istədiyini işarə ilə bildirəndə oğlan tövlədən çıxdı və əmisinə 
çatdırdı ki, qorxulu bir şey yoxdur. 
Asta – asta gələn müəllimlə həkim də, nəhayət,  matəm yerinə 
yetişdi, «Allah səbir versin!» deyərək divar dibi qoyulmuş taxta üstündə 
qeyriləri kimi oturdular. 
Tağının gözlədikləri; onun səbirini tükədib tövləyə soxan əməllər 
olmadı: nə eyhamlı, atmaca, nə acı söz eşidildi, nə də xüsusi gərginlik 
yaradan əhvalat baş verdi. 
Başına döyüb ağladığından gözləri qan çanağına dönmüş Tağı 
tövlədən əzgin – ölü vəziyyətində çıxanda görünüşü bayaqkından olduqca 
acınacaqlı idi. 
Onun  miskinliyi hamıya üzücü təsir göstərdi; gözlər yenidən 
yaşla doldu. Fəqət,  neçə  saat  əvvəl  insan  axınının sonunda sürünərək 
gələn sadədillər, müəllimlə həkim onun əzablarını daha yaxşı başa 
düşürdülər. 
Mərhumun atası Tağını telefona çağırdılar. Təcili olaraq ata və 
əmi pasportlarını tələb etdilər. Danışanda qardaşlar dönə – dönə «cənazə 
sarıdan narahat olmayın, özümüz gətirəcəyik» desə də ata, əmi – qayınata 
tablaşa bilmədi. Sənədləri götürüb yola düşdülər. 
 Xeyli əziyyət çəkəndən sonra belə qatilin iz – sorağını ala 
bilməyən ata, əmi qardaşlarla bərabər cənazəni təyyarəyə qoyub Bakıya 
gətirdilər. Hava limanında onları qohumlar, tanışlar acı göz yaşları ilə 
qarşılayıb qəsəbəyə  yollandılar. Matəm karvanında xeyli maşın vardı. 
Bir neçə saatdan sonra Nuraş  qəsəbəsinə yetişdilər. Birinci 
maşın – aeroportdan bura qədər karvanın önündə orta surətlə hərəkət edən 
yük maşını tində görünəndə camaatda qorxunc həyəcan yarandı; üç sutka 
gözlərini yummamış, indi isə darvazanın ağzında toplaşmış qadınlardan 
ətürpəşdirici, vəhşi şivən qopdu. Sanki gözəgörünməz qüvvətli bir əl 
qəsəbəni yuxarı qaldırıb, var gücü ilə yerə çırpdı, o da büllur qab təki 
çilikləndi. Hamının–yaşlının da, cavanın da, uşağın da gözlərindən  yaş 
leysanı cari oldu. Tabutlu maşın həyətə girib dayananda karvanın qalan 
maşınları küçədə özünə yer elədi. İçərisindəki adamlar cəld tökülüşüb 
camaata qarışdı. 
Kişilər ağ tənəkə örtüklü tabutu maşından düşürüb həyətin 
ortasında ehmalca yerə qoyanda qara geyimli üç qadın özünü onun üstə 
atdı. Onlardan biri mərhumun anası, digəri qayınanası, üçüncüsü arvadı idi. 
Həyəti dolduraraq nəhəng tənəkə örtüyün altında uğuldayan insan fəryadı 
içərisində bu üç bədbəxtin səsi əməlli – başlı seçilirdi. 
Qışqırmaqdan üzülmüş qadınlar nəfəs dərmək üçün bir an 
susdular. Bu, nə isə yeni fırtına baş verəcəyinə işarə idi. Fırtına başlandı: 
üç gündən bəri arvadlar arasında xəlvəti pıçıltı şəklində göynəyən nifrət, 
nəhayət, qayınananın dilində aləmə faş oldu: «Qızıl gülləyə tüş gələsən, 
Gülbaxış! Balaların Əlikramınkı kimi mələr qalsın! Bədbəxt balamın bu 
qara örpəyi, telli – toqqalı  arvadının başına, Gülbaxış!» 
Nə qədər xəlvəti olsa da, Gülbaxışın anası bundan xəbərdar idi, 
Tağı uşaqlarından yanğılı arvadlar gündəlik məlumatı çatdırırdılar. O da 
fikirləşdi ki, ara sakitləşəndə gedib dil – ağız edərəm. Odur ki, bütün 
qəsəbə arvadlarının cəmləndiyi bugünkü gündə bu həyəti lərzəyə gətirən 
mərəkədə Gülbaxışın nə anası, nə də arvadı iştirak edirdi, qayınanası isə 
qorxa – qorxa gəlib dəstəyə qarışmışdı. Əlikramın qayınanası qarğışa 
başlayanda onun başına ağrı sıçradı, qulaqlarını tıxadı. Ancaq o, bir kəlmə 
ilə sakitləşmədi, axırıncı sözləri deyəndə Gülbaxışın qayınanası dəhşətə 
gəldi: gözləri önündəki tabutda kürəkəni uzanmış, qara libaslı qızı da 
tabutun baş tərəfində çökərək başını yolur, üzünü cırırdı. Ciyəri od tutub 
yandı, daha dözə bilmədi. Qızmış aslana dönüb, nifrin yağdıran bayquşu 
parçalamaq istədi. İşi başa düşən arvadlar canlı sipər yaradaraq onun 
yolunu kəsdilər. Bu, hər kəsdən öncə ölüyə ehtiram idi. Hücum çəkən 
qadın irəli keçə bilsəydi aləm qarışacaqdı, iki qayınana bir – birinin saçını 
yolacaq, paltarlarını parça – tikə edəcəkdilər. Xülasə, ölü yaddan çıxıb 
ayaq altında qalacaq, hamı arvadları sakitləşdirməklə məşğul olacaqdı. 
Yumruq, təpik, paltar cırmaq kara gəlmədi, əməli işdən ümidi kəsilən 
qayınana dilini işə saldı: «Ağlayışını bilməyən ölüsünü gülünc eylər… 
Balam, kürəkənini öldürüblər, öyrən nədən yana öldürüblər?.. Düşmənini 
tap, ver hökümətə, ya da özun onun ürəyinə bir güllə çax, qanını al! 
Gülbaxış yetimin burda nə günahı?» 
«Yetim» sözü dərin hüznlü, ölgün kütlənin əksəriyyətində, 
xüsusən kişilərdə elə bir qıcıq yaratdı ki, dodaqlarda ani təbəssüm sezildi. 
Nəticədə donmuş beyinlərin buzu əridi, qışqırıq salan arvadı zorla həyətdən 
çıxartdılar. Qovulanın yaxınları olan beş – altı qadın danışa – danışa həyəti 
tərk edəndə onların dediklərini hamı, o cümlədən mərhumun atası Tağı, 
əmisi, qardaşları da eşitdilər: «Gülbaxış vaxtında atasına çatdırmışdı. 
Demişdi ki, Tağı əmi, oğlun Əlikram cızıqdan çıxır, halal qazancdan 
uzaqlaşır. Az vaxt ərzində milyonçu olmaq istəyir… Atası Moskvaya gedib 
oğlunun əməllərindən agah olanda Əlikramı həmin əmələ daha da 
şirnikdirmişdi. Demişdi: Gülbaxışa baxmayın, yetimlik, təklik onun 
ciyərini yara eləyib, ona görə də qorxaqdır. Sizin atanız  ağır traktor 
hissələrini əlində top kimi oynadıb. Özünüz də ki, allaha şükür, yeddi 
qardaşsınız, kürək – kürəyə versəniz Moskvanı yerindən oynadarsınız. Kişi 
gərək çala – çapa, ala – aldada, döyə – döyülə, amma pulu, qazancı  əldən 
verməyə. Zaman belə tələb edir. Dayıoğlu, bibioğlu, əmioğlu, xalaoğlu 
sənin heç kimindir. Sənin arxan,  köməyin göydə allah, yerdə puldur! 
Qalan şeylər: insanlıq, xeyirxahlıq, əməli – salehlik, ürəyiyumşaqlıq, 
sözübütövlük, dostluq – əfsanədir, boş sözlərdir…» 
Eşidilənləri hamı sakitcə dinlədi. Təkcə kiçik qardaş dözmədi, 
istədi qaçıb qadınları təpik altına salsın, tutub saxladılar, «iş içindən iş 
çıxararsan» dedilər. O da qapının ağzında toplaşmış qardaşlarının yanına 
gedib, onlar kimi büzüşdü. 
İki saatacan vaxt keçdi, nəhayət, ağsaqqalların təhriki ilə 
qardaşlar yaxın gəlib gözü yaşlı qadınları tabutdan uzaqlaşdırdılar. Qara 
günə qalmış, qara geyimli ana, qayınana, həyat yoldaşı heç nə eşitmədən, 
heç nə görmədən tabutu bərk – bərk qucaqlayaraq inləmədə idilər. Yenə 
ağsaqqallar məsləhət gördülər ki, qoy ağlayıb ürəklərini boşaltsınlar, son 
məqamdır. Qardaşlar bir qədər kənara çəkilib gözlədilər. 
Tağının oğlanları qara geyimliləri ayağa qaldırıb tabutdan 
uzaqlaşdırcağın əli baltalı iki oğlan  tabutun tənəkə örtüyünü şaqqaladı. 
Tabutun qapağı götürüləndə Əlikramın solğun, donuq çöhrəsi göründü. 
Əynində təzə qara krep kostyum olan Əlikram sakitcə uzanmışdı. Bu 
görüntü qadın fəryadını yenidən şiddətləndirdi. Mərhumun sifəti adi ölü 
sifəti olduğu halda iki qaş arasına yapışdırılmış, altından azacıq qan sızan 
xaç şəkilli  leykoplastr hamının diqqətini cəlb edib qeyri şeylərdən 
yayındırdı. Hətta, bəzilərinin fikrindən keçdi ki, o qondarma şeyi qoparıb 
atsın, fəqət imkan tapa bilmədi. 
Əlikramın anası özünü tabutun yan taxtasına döyüb yorulanda 
başını qaldırdı, gözlərini qurulayıb oğlunun üzünə diqqətlə baxdı ki, 
həmişəlik yadında saxlasın. O, Əlikramın üzündən «Bu nə mərəkədir?» 
sualını aydın hiss etdi, lap deyəsən, səsi də qulağına çatdı. Əlini astaca 
onun alnına qoyanda yüngül silkələdi. Həyat əlaməti duymayanda 
qulağındakı tanış səs kəsildi, ancaq üz cizgilərindəki sorğu xeyli qabardı və 
dərdli ana bu sorğunu o andaca cavablandırdı: «Arının  şahına alçaq 
düşmən əl qaldırıb. Nəslimin şahənşahını qətlə yetiriblər!... Qəsəbəmizin 
tağını dayaqsız qoyaraq şaqqalayıb Quru çaya töküblər!... Bu, onların 
mərəkəsidir, oğul!» 
Məxfi mükalimədən xəbərsiz arvadlar ananın bu sözlərini də 
Gülbaxışın bostanına atılan daş hesab etdilər.  Təkcə qayınana ayrı cür 
düşünürdü, ona elə gəlirdi ki, qudası onu müdafiə edir. Növbəti nisbi 
sakitlik zamanı əmi – qayınata  ağır – ağır  irəli çıxıb dedi: 
– Ay camaat, allah sizdən razı olsun! Kədərimizə, bu ağır 
dərdimizə şərik olduğunuza görə minnətdarıq. Uzaq yerin əhvalatı 
müəmmalı görükər.  Hiss edirəm  ki, ölümün əsl  səbəbini bilmək 
istəyirsiniz, düz eləyirsiniz, hamınızın uzaq – uzaq yerlərdə adamı var. Biz 
gördük, siz görməyəsiniz!... Bayaq bizim arvad Gülbaxışı qarğadı, düz 
eləmədi. Yandığından elə etdi. Burda Gülbaxışlıq heç bir iş yoxdur. Hamı 
kimi Gülbaxış da, Əlikram da çörək dalınca gedib. Görünür, qisməti belə 
imiş. «Bəli, qisməti belə imiş, allah rəhmət eləsin» deyən camaata bir daha 
minnətdarlıq bildirən əmi – qayınata davam etdi. – Mən özüm gördüm ki, 
Moskvada bizim millət nə qədərdir! Biri deyir: milyondur; başqası deyir: 
milyon yarımdır. Sözümün canı odur ki, Azərbaycanın hər kəndindən, hər 
qəsəbəsindən, hər şəhərindən orda adam görərsən. Onları Gülbaxış çəkib 
aparıb? Əlbəttə, yox!  Onların eləsi var  ki,  Gülbaxış hələ dünyaya 
gəlməmişdən Moskvada yaşayırdı. Gülbaxış qəsəbə üçün birinci idi, orda 
onu heç tanıyan yoxdur. Özgə millətlərdən, sair ölkələrdən gələnləri hələ 
demirəm. Nəhəng şəhərdir, gündə min cür hadisə baş verir… Hiss edirəm 
ki, hadisənin bəzi sirlərindən agah olmaq marağı çoxlarına əziyyət verir: 
Əlikramı qırxıqbaşlar – skinxetlər qətlə yetiriblər. Onlar bu nəhəng şəhəri 
viran qoyurlar. Gündə  neçə  adam öldürülür, neçəsi oğurlanır, onlarla 
mağaza talan edilir, di gəl ki, tədbir görən, cinayətkarı axtarıb tapan, 
cəzalandıran yoxdur… Bir sözlə, Moskvada it yiyəsini tanımır. Əlikram 
təzə maşınla gedirmiş, qırxıqbaşlar qabağını kəsirlər, istəyirlər maşını 
əlindən alıb aparsınlar. Əlikram buna dözə bilər?!.  Əl atır bıçağa ki, 
uşaqları qorxutsun. O saat güllə açılır, sən demə, içərilərində pistoletli 
varmış. Sükanın arxasında canını tapşırır. Əlikramı yerə qoyub maşını 
aparırlar. Qardaşoğlunu ki, yaxşı tanıyırsınız, atası kimi idi – zora 
əyilməzdi. Çünki həmişə halal zəhmətlə yaşamışdı. 
Əmi – qayınata bunları deyib susanda yerbəyerdən eşidildi: 
«Ömrü buracanmış, qisməti belə imiş, allah səbir versin.» 
Bir oğlan uca səslə dedi: 
– Skinxet işi deyil, onlar on – on iki yaşlı uşaqlardır. 
Əmi – qayınata dözə bilmədi: 
– Hacdan gələn mən, xəbər verən sən!? 
– Moskvadan gəlsən də məlumatın ağlabatan deyil. 
Əmi – qayınata oğlanı tanıyıb qeyzləndi: 
– Niyə? 
Oğlan açıqladı: 
– Ona görə ki, skinxetlər qolça taxta parçası, armatur qırığı ilə 
hücum edirlər. Yəcuc – məcuca oxşayırlar. Adamı döyə – döyə, 
sümüklərini xurd – xəşil eləyib öldürürlər. Bibioğlunun üzünə, əllərinə  
fikir verdim, qaralan yeri, sınığı yoxdur. Kimin şübhəsi var, buyurub 
baxsın. 
Əmi – qayınata özünə bəraət qazandırmaq, mükaliməni kəsmək 
qəsdilə mülayimləşdi: 
– Dedim ki, güllə ilə vurublar. 
Onun yumşaldığını görən oğlan camaatın qarşısına çıxıb fikrini 
əsaslandırdı: 
– Onu killer – pulla tutulmuş snayper vurub!.. 
– Bura söz güləşdirməyə yığışmamışıq, – kimsə dedi və meyidin 
yuyulmağa götürülməsini əmr etdi. 
Həyətin bir küncündə xalça – palazla düzəldilmiş yuvat yerinə ən 
yaxın adamlar girib çıxırdılar, vidalaşanların  yanağından yaş sel kimi 
axırdı, əl – əldən üzülür, sonsuz qiyamət həsrəti başlanırdı… 
Ata, ana, qayınata, qayınana vidalaşandan sonra qayınxatınları 
Əlikramın arvadının qoluna girərək vida yerinə gətirdilər. Bir anlıq onu tək 
buraxdılar. İçəridən qəflətən şivən qopdu, o andaca kəsildi. Cəld içəri girən  
gəlinlər huşunu itirmiş qadının çılpaq meyidin yanında – taxta üstündə 
uzandığını görəndə özlərini itirmədilər, onu qol üstündə aparıb arvadların 
topasına daxil etdilər. Kimisi  su, kimisi dərman dalınca qaçdı, bir neçəsi 
də yaxasını açıb onu küləklədi. Onun çənəsi kilidlənmiş, gözləri bərk 
qapanmışdı. Həkimi çabırdılar. O, gəlinin sudurğa  keçirdiyini görüb taxta 
qaşıq istədi, ancaq xəstənin çənəsini aça bilmədi. Tağını çağırdılar. 
Həkimlə Tağı köməkləşib xəstənin ağzını aralayanda həkim əlini ağzına 
salıb gəlinin qatlanmış dilini açdı və qaşıqla üstündən basdı. Bu 
gözlənilməz əhvalatdan         kişilər də çaş – baş oldular. Qarışıqlıq xeyli 
çəkdi. Nəzarətdə olan dayıoğlu fürsət tapıb içəri girdi. Əslində vidalaşma 
qurtarmışdı, mürdəşirlər son işləri görürdülər. Ona görə də oğlanı meyidə 
yaxın buraxmaq istəmədilər. Ancaq ikisi də  yaşlı adamlar olduğundan bu 
təklifdən daşındılar, «Tez ol, vidalaş, çıx!» dedilər. Onların sözlərinə 
əhəmiyyət verməyən oğlan taxta üzərində uzanmış bibisi oğlunun arxa, ön, 
böyür tərəflərini diqqətlə süzüb dedi: 
–  Şahid olun, Əlikramda heç bir qaraltı, sınıq, əzik yoxdur. 
İkisi də birdən: 
– Bəli, yoxdur, – dedi. 
Mürdəşirlərin şəhadəti oğlanı vadar etdi ki, ürəyini boşaltsın: 
– Qırxıqbaşların işi olsaydı əti qaralıb tuluqlanar, baş, üz, qol, 
qıç, qabırğanın qırılmış sümükləri dərini neştər təki dəlib çıxardı. – Oğlan 
susdu, meyidin alnına diqqət etdi, sağ əlinin şəhadət barmağını iki qaş 
arasındakı zədəli yerə qoyub astadan dedi. – Baxın, bu yerdən – iki qaş 
arasından yalnız atançıları vururlar. Rusiyada bu hamıya məlum bir 
həqiqətdir. 
Meyidi kisələyən kişi əlini saxlayıb xeyli susandan sonra: 
– Bala, bu  atançı  nə  olan  şeydir?  Kimə  atır,  nəyi atır, niyə 
atır? – dedi. 
Su tökən qoca da söhbətə qoşuldu: 
– Bir cür də deyirlər ey, şik; hə, şik – şik! 
– Atançı – atanşik o adamlara deyirlər ki, yalvarıb başqasından 
çoxlu pul, mal  alır, ancaq qaytarmaq istəmir, hər dəfə ağlagəlməz 
fırıldaqla, yalanla aradan çıxır. 
Oğlanın izahatı qocaları heyrətə saldığından biri dedi: 
– Yəqin bu da təzə əsrin tələbidir, keçmişdə belə şeylər, belə 
sözlər yox idi. 
– Əlbəttə yox idi. – İkinci qoca bunları deyib bir az fikrə 
gedəndən sonra öz qənaətini dəyişdi. – Keçmişdə də belələri vardı. Xalq 
onlara «nankor», «dügələbaz», «dələduz», «girici», «anasının əmcəyini 
kəsən», «nakişi» deyərdi. 
Qocaların ikisi də birdən: 
– Sənin bibinoğlun Əlikram belələrindən – atançılardan imiş? – 
deyə heyrətləndilər. 
– Yalan deyirəmsə, tezliklə məni bu taxtanın üstündə yuyasınız, 
Əlikram Moskva boyda şəhərdə ən  məhşur atançı idi. Qəribə idi; 
aldadılmış imkanlılar onu axtarır, o da daim hələ aldanmamış imkanlı 
axtarır. 
Qocalar bu sözlərdən donub qaldılar. 
Oğlan davam etdi: 
– Əlikram birinci olaraq mənə – öz dayısı oğluna atdı. Moskvada 
birgə işləyirdik, mayamız bir, qazancımız bir idi. Qardaşlarını çəkib 
aparanda atasının göstərişinə əsasən ayrılmalı olduq. Atası onu 
inandırmışdı ki, dayıoğlunun ləpirində xeyir yoxdur, əli bərəkətsizdir, 
ondan ayrıl, qardaşlarını yığ başına. Hamınız bir olsanız heç kim sizə güc 
gələ bilməz, pul başınızdan aşar. Mənim mayamı təmiz dalladı, dedi ki, 
gizli – gizli götürüb xərcləmisən, nə qədər and içdim, yalvardım – xeyri 
olmadı. Axırda özümü basıb döydülər, haqqımı yeyib üstündən su içdilər. 
Bibimə yazığım gəldiyindən sakitcə onlardan uzaqlaşdım. Bu gün 
Moskvada mənim beş toçkam var, onlarınkınınsa, hamısı əldən çıxıb. 
– Bəs deyirlər: xarici ölkələrdən mal gətirməklə məşğuldur? 
Qəsəbəyə gələndə yekə bir qoçu qurban kəsər, pirə gedər, xeyli nəzir 
qoyardı. 
Dayıoğlu dedi ki, xariciləri də aldadıb. İki ildən çoxdur ki, heç 
bir xarici ölkəyə ayaq basa bilmirdi, getsəydi öldürəcəkdilər. 
– Moskvada öldürülməyinin səbəbi nədir? 
– Atançılıq. Gördüyünüz bu qala – imarətlərin, cərgəyə qoyulmuş 
bahalı xarici maşınların heç biri halallıqla başa gəlməyib. Hamısının 
«atanşik» möhürü var. 
– Ay bala, bəs o, qalan qardaşlar orda nə edəcək? – deyə 
qocalardan biri soruşdu. 
– Onlar Moskva ilə qurtarıblar. Hansı biri görünsə, meyidi yerdə 
qalacaq. 
– Birini öldürüblər, bəs eləmir? Ürəkləri soyumur? – ikinci qoca 
dedi. 
– Məyər aldadılan bir adam, beş adamdır? – Dayıoğlu barmaqları 
ilə saymaq istədi, sözün uzanacağından ehtiyatlanaraq fikrini tamamladı. – 
Onlarladır. Aldadılanlar bunları hələ çox izləyəcəklər, ola bilsin ki, 
qəsəbəyə gəlib bəzi əməllər törədəcəklər. 
Qocalar qoxuya düşdülər: «Bəlkə gəliblər, burdadılar!?» 
Dayıoğlu onları sakitləşdirdi: 
– Hələlik onlardan heç kim gəlməyib, ola bilsin gələcək. 
– Onda vidalaş get, biz də işi qurtarıb kişini kəfənləyək. 
– Hələ əsl  məsələ qalıb, hara gedirəm! 
Qocalar yenidən vahimələndilər, onu diqqətlə izlədilər. 
Oğlan Əlikramın qulağına nə dedisə, qolları dik qalxdı, açıq – 
şana barmaqları alov dillərini yada salırdı. 
Bu dəmdə əmi – qayınata içəri daxil olub oğlanı gördü, elə bildi 
ki, o, meyidi dalına alıb qaçırtmaq istəyir. Ona görə də yuyuculara təpindi, 
onlar günahkarcasına susdular. Yaxın gəlib oğlanın qolundan dartdı ki, 
bayıra tullasın. Ancaq fikrindən vaz keçdi, çünki daş kimi bazu əzələsi olan 
oğlan saymazyana  Əlikramın qulağına nəsə pıçıldayırdı. 
– Dur, dur rədd ol burdan! – qəzəbini üstələməyə çalışan əmi – 
qayınata yalvarıcı tərzdə dedi. 
– Mən gedirəm, dalımca xəbər göndərməyin, gəlməyəcəyəm – 
deyə oğlan ayağa qalxdı. – Çalışın qollarını yatırdın ki, kəfəni deşib 
çıxmasın. 
Əmi – qayınata bir, yuyucular digər qolu zorla yatırtdılar, ancaq 
buraxan kimi qollar əvvəlki vəziyyəti aldı. 
Oğlan ayaq tərəfdə durub bu acı, qeyri – adi mənzərəni kədərlə, 
ürək ağrısı ilə seyr edirdi. 
– Sən ona neylədin? Niyə bizi ələ salırsan? Niyə qoymursan 
dərdimizi çəkək? – suallarını yağdıran əmi – qayınata ağzı köpüklənə – 
köpüklənə hüdüldəyəndən sonra müti bir vəziyyətdə yalvardı ki, dünyadan 
kam almamış bədbəxt bibioğlunu – Əlikramı fani dünyadan köçhaköçdə 
məsxərəyə qoymasın. 
Oğlanın ona yazığı gəldi, doğrudan da, onun vəziyyəti ağır idi, 
normal şüur sahibi olan hər kəs –  dost da, düşmən də bu ayaqda yumşalar, 
güzəştə gedərdi. Əlikramın qara günə qalmış arvadı, kiçik yaşlı üç uşağı 
gözünün önündən getmirdi. Dayıoğlu  yaxın gəlib bibioğlunun qulağına 
«inandım ki, o biri dünyaya pul aparmırsan, günahından keçdim» deyə 
pıçıldadı, qollar şappıltı ilə taxtanın üstə düşdü. Oğlan dedi: 
– Qollar bir daha qalxmaz, işinizi görün. Mə nonu bağışladım. 
Bunları eşidən əmi – qayınata bağırdı: 
– Ay uşaqlar, gəlin bu iblisi atın bayıra, məni öldürdü! 
Tağının altı oğlu içəri soxulub oğlanın üstə atıldılar. Qarışıqlıq 
düşdü, dayıoğlu ciddi müqavimət göstərirdi. Onu itələyib zorla həyətə 
çıxaranda, paya ilə kimsə təpəsinə vurdu, dayıoğlu yerə sərildi. 
Əlikramın atası əmr etdi: 
–  Vurun, köpəkoğlu kam almağa gəlib! –  İki  cəbhə yarandı. 
Ağsaqqallar, ağbirçəklər döyüşü güclə sakitləşdirdilər. Dayıoğlunu palaz 
arasında apardılar. Qaynı və onun adamları həyətdən çıxandan sonra Tağı 
yanğılı – yanğılı:  Gedin, siz mənim heç nəyim deyilsiniz! Əslində birinci 
düşmənim sizsiniz! – dedi. 
Əlikramın dəfnindən sonra ədavətli söhbətlər səngidi. Səbəbi 
aydın idi, əsl cinayətkarı xatırlamaq qorxulu idi – yeni müsibətlər 
yaranardı. Belə olduğu halda kimisə düşmən tutmaq iki qat qorxulu 
görünürdü. 
Ancaq ailədə daxili ziddiyyət vardı, qəbirin üstünü götürmək 
bərk mübahisəyə səbəb olmuşdu. Ata deyirdi ki, adi əhəng daşından döş 
daşı salınsın, vəssalam! Ana ilə gəlin əzəmətli abidə ucaltmağı tələb 
edirdilər. İstəyirdilər ki, qəbiristanlıqda Əlikramın ayaq üstündə qara 
qranitdən heykəli ucaldılsın, əlində də tapanca! 
Qardaşlar ikinci təklifi qəti rədd etdilər, dedilər ki, əlində tapanca 
Əlikramı silahlı quldura oxşadar. Ata isə belə heykəlin çox baha başa 
gəlməsini bilincə, oğlanlarının qənaətini müdafiə etdi. 
Axırda hamı bir rəyə gəldi: məzar üstündə Əlikramın gipsdən 
başı açıq büstü qoyulsun. 
İlin tamamında məzar üstündə mərhumun başı açıq, düşüncəli, 
əməllərindən peşman büstü qoyuldu. Qəsəbə qəbiristanlığında bu ilk 
portret abidə olduğundan səs – sorağı uzaqlara yayıldı və Tağının simicliyi 
haqqındakı söhbətləri kifayət qədər kölgələdi. 
Büstün qoyuluşu Tağıgildə, onlara yaxın ailələrdə təsəlli yaratdı, 
həmin ailələrdə büst söhbətinin qızğınlığı uşaqların ağzında təzə and 
formalaşdırdı: «Əlikramın heykəli haqqı!» İş o yerə gəlib çatdı ki, 
mərhumun anası ilə arvadı da bu andı dərinləşdirib təkrarladı: «Yalançıya 
Əlikramın heykəli qənim olsun! Əlikramın heykəli haqqı!» 
Qəsəbədə sakitlik idi, işlər öz axarı ilə gedirdi. 
Tağının oğlanları əkin, bağ, bostan və heyvandarlıqla məşğul 
olur, qəsəbə hüdudlarından kənara çıxmırdılar. Demək olardı ki, yaralar 
qaysaqlanmış, adamlarda əzaba dözüm yaranmışdı. Bütün qəsəbə 
uşaqlarını (Gülbaxışın uşaqlarından savayı) əhatə etmiş yuxarı tənəffüs 
yollarının astması, bir növ, adiləşmiş, Əlikram söhbəti xeyli zəifləmişdi. 
«Əlikramın heykəli haqqı!» andı  uzaq keçmişin əks – sədasına dönmüşdü. 
«Heykəli güllələyiblər! Əlikramın heykəli gah «fşşt» edərək fit 
çalır, gah da pişik kimi miyoldayır» xəbəri yaranın qaysağını amansızlıqla 
qopartı, qulaqlarda top mərmisi kimi partladı. 
Qardaşlar qəbirstanlığa qaçıb gördülər ki, Əlikramın iki qaşı 
arasında deşik var, peysəri isə kalafa kimi açılıb. Büstün arxa tərəfində, 
təzə göyərmiş otların arasından beton mismarı tapılanda məlum oldu ki, 
büstü beton pistoleti ilə güllələyiblər. 
Heykəlin güllələnməsi, güllələnmiş heykəlin hərdən fit verməsi, 
hərdən miyoldaması, hərdən də hər iki əməli eyni zamanda icra etməsi – 
bir sözlə bu görünməmiş əhvalatlar, şübhəsizdir ki, birinci olaraq 
dayıoğlunu yada saldı. Belə iblis əməli ondan uzaq deyildi. O, ölüyə 
gimnastika etdirən mürtəddir. 
Şərikindən öyrənəndə ki, dayıoğlu səkkiz aydır Çindədir, əlləri 
boşda qaldı. 
Qəbiristanlıqdakı daimi növbətçilik onlara bir məsələdə köməklik 
etdi; öyrəndilər ki, külək öndən olanda büst fit çalır, arxadan olanda 
miyoldayır; hava cərəyanı qarışıq olanda o, həm fit verir, həm də 
miyoldayır: fşşt – myao – myao – fşşt… 
Alındakı deşik tutulub, peysər qırıqları yerinə yamanandan sonra 
hər şey bitdi, narahatlığa  son qoyuldu. 
I I 
Nuraş  qəsəbəsində ən əzəmətli, ən möhtəşəm, ən cazibədar mülk 
yaradaraq adamları heyrətləndirmək bəhsi gündən – günə qızışır, qazanc 
dalınca  xarici ölkələrə  gedənlərin başlıca  amalına  dönürdü. Əlikramın  
ürək  dağlayan  faciəsi, qəbirüstü  abidəsinin  təhqiri  belə bu yanğılı 
amalın qarşısını ala bilmədi. Düzdür, adamlarda bir balaca süstlük yarandı, 
atançılığa  nifrət təzahür etdi, ancaq «mənəmlik» iddəası, «cifeyi – 
dünyaya» ehtiras yenidən baş qaldıranda il müddətində qəsəbəyə gətirilən 
beş cənazə adi hal kimi qəbul edildi. Qəribə orası idi ki, mərhumları 
günahlandırdılar, dedilər ki, onlar naşılıq göstərmiş, «atmaq» əməliyyatını 
kifayət qədər dərk etməmişlər. Guya «atançılıq» üçün mühüm şərtlər var 
ki, onların içərisində birincisi yaxşı idmançı olmaqdır. Faciəli surətdə 
öldürülüb, cənazəsi qəsəbəyə gətirilənlərin heç biri idmançı deyildi. 
Hazırda xaricdə yaxşı pul qazananların da hamısı, başda Gülbaxış olmaqla, 
idmandan kənar adamlardır… Yeri gələndə atançı əli silahlı düşməndən 
özünü qorumağı bacarmalı, düşməni göz qırpımında tərk – silah etməklə 
axırına çıxmalıdır. Uzun müddət atançılıq edib ad qazanmışlarla dostluq 
əlaqəsi yaratmalıdır…Bu şərtlərə əməl edənlərə qorxu yoxdur, çünki hamı 
onun özündən qorxacaq, dolaşıq işləri onun əli ilə həll etməyə çalışacaq. 
Bacaran üçün bu, ən sərfəli, ən təhlükəsiz gəlir mənbəyidir. 
Qəsəbə sakinlərindən bəzisi yenə Moskvada atançılıqla məşğul 
idi; Vəkil adlı gənc ki, orada «N Borya» ləqəbi ilə tanınırdı, onların 
arasında məşhurdu. (Atançılar sırasında bir neçə «Borya» olduğundan 
Vəkilin ləqəbinə doğulduğu qəsəbənin adı ixtisarla  verilmişdi). 
Bəs,  Vəkil kimdi? 
Vəkil qəsəbə məktəbində idman müəllimi işləyirdi. Texnikumu 
bitirib qəsəbə məktəbində işə başlayanda dərəcəli idmançı idi. Dərsdən 
sonrakı vaxtını  yeniyetmələrdən karateçi hazırlamağa sərf etdi, ancaq 
qazancı kifayət qədər olmadığından ehtiyacı ödənmədi: idman 
müəllimliyindən və  əlavə  məşğuliyyətindən əldə etdiyi özünün, anasının 
yemək – içməyini güclə  təmin etdiyindən, banı çökməkdə olan, qapı – 
pəncərəsi lağıldayan evin  təmiri mümkün deyildi. Moskvadakı gənclər 
qəsəbəyə qayıdanda, adətən,  Vəkilin yanına  gələr, ona hədiyyə, sovqat 
gətirər, kriminal anlarda tətbiq  üçün bəzi fəndlər öyrənərdilər. Lakin bu 
adamlar öyrəndiklərini yerində tətbiq edə bilməyəndə özgə fikrə düşdülər. 
Vəkilə dedilər ki, onlarla Moskvaya gedib, məsləhətlərinə əməl etsə, onun 
üçün orada əla şərait yaradılacaq; işi yeyib – içmək, kef eləmək olacaq. 
Bəzi hallarda ondan, lap dəqiq, onun idmançı məharətindən istifadə 
ediləcək. Razılaşdılar. Həmin gün Vəkil anası ilə xudahafizləşib Moskvaya 
yollandı. Vəkili, doğrudan da, səliqə – sahmanlı, hər cür rahatlığı olan bir 
mənzildə yerləşdirdilər. Vəkili Tanya adlı 20 – 25 yaşlı rus qadınına 
tapşırıb getdilər.  
Yoldaşları gedəndən sonra Vəkil mənzildə Tanya ilə tək 
qaldığından nə edəcəyini bilmədi, fikrə getdi. Əlində bir dəst ağ idman 
paltarı olan Tanya onun qarşısında dayanaraq canıyananlıq göstərdi: 
– Dur keç hamama, duş qəbul et, rahatlan, yol gəlmisən. 
Vəkil fikir – xəyaldan ayrılıb gördü ki, ən çox sevdiyi qar kimi 
ağ idman formasını təqdim etmək istəyən Tanya məhrəm qadın munisliyi 
ilə  heyran – heyran ona baxır.  Bu  baxış  eşitdiyi sözlərdən daha güclü 
təsir edib, daha maraqlı  mətləblər  andırdığından Vəkil də başı  ilə  razılıq  
edərək idman formasını ehtiramla alıb yuyunmağa yollandı. Bəyaz forma 
əndamına suvaşdığından hamamdan çıxan Vəkil Tanyaya kala çiçəyini 
xatırlatdı. Çiçəyin ətri ruhuna sığal çəkəndə özünü saxlaya bilmədi: 
– Kala ətrini hardan əldə etdin? Nədən bildin ki, mən onun 
məftunuyam? 
– Kala ətri? Belə bir ətrin mövcudluğundan xəbərsizəm. 
– Bağışla, səni kala çiçəyinə oxşatdığıma görə ətri burnuma çatıb 
əhvalımı dəyişdi. 
Müqayisədən rəncidəxatir olmuş Vəkil gileyini asta – asta, 
mülayimliklə çatdırdı: 
– Kala gözəl olub, könül oxşayan ətir saçsa da çiçəkdir, zəifdir… 
Mən isə indiyəcən basılmamış idmançıyam. 
– Kala uzun ömürlü, mətin çiçəkdir, ləçəyinə çırtma vuranda 
təbil kimi səslənir. 
– Neynək, sən deyən olsun, – söyləyən Vəkil kresloya əyləşdi. 
Tanya bir stəkan çay gətirib onun qarşısına qoyaraq: 
– Qafqazdan gələrək mənim taleyimə tuş olmuş dərəcəli kala, nuş 
olsun! – dedi və duş qəbulu üçün hamama sarı gedə – gdə sözünü 
tamamladı. – Qoy Moskva kalası da bir qədər təravətlənsin. 
Çayı qurtum – qurtum, fasilələrlə içən Vəkil gözünü hamamın 
qapısına  zilləmişdi.  Çox  çəkmədi ki, ordan lüt bir qadın zühur etdi. 
Əvvəlcə  Vəkil elə  bildi  onu  böht  aparıb, qara  basır,  ancaq  diqqət  edib 
görəndə ki,  canlı  insandır, səkə – səkə  ona sarı gəlir, lap Tanyaya 
oxşayır… «Bəs nə  üçün paltarsız,  lüt?..» Qadın  onun  önündə  gərdən 
çəkib  dayananda Vəkilin burnuna kəskin ətir doldu. Bu, doğurdan da, kala 
ətri saçan Tanya idi. Bihuş oldu. Ayılanda elə bildi ki, huşsuzluğu saatlarla 
çəkib. Halbuki həmin  vəziyyət vur – tut  üç – dörd saniyə davam etmişdi. 
Vəkil ayağa qalxıb Tanyanın  qarşısında  dayananda gördü ki, qadın tamam 
da çılpaq deyil, əynində çimərlik paltarı kimi qıpçaq, dərisi rəngində çox – 
çox zərif, elə zərif ki, bu üzdən baxanda o biri tərəfi apaydın görünən 
lifçik, paçalıq var. 
Vəkilin qıçları titrəməyə başladı. Qıçlarının titrəməsini gizlətmək 
məqsədilə diz çökəndə Tanya əlçatmaz uzaqlıqda durub qürurla ona tamaşa 
edirdi. İstədi onun  bəyaz, möhkəm əzələli baldırlaıını qucaqlasın. Ancaq 
Tanyanın «Olmaz!» nidası arzusunu alt – üst etdi. 
– Nə üçün? – Vəkil məzlum – məzlum ilahi bütün üzünə baxaraq 
vəziyyətdən çıxmaq istədi. 
Tanyanın səsindəki zəhm indi daha amansız şəkildə qulaqlarını 
danqıldatdı: 
– Sabah başqa bir qadın önündə beləcə dayananda məni 
unudacaqsan! 
–  Ömrüm boyu sənə xəyanət etmərəm, səni kimsəyə dəyişib 
sədaqətsizlik  göstərmərəm. 
Vəziyyətində dəyişiklik hiss olunmayan qadının səsindəki ahəng 
də, ton da dəyişilməz idi: 
– Onda, söz ver! 
–  Söz nədir, canımı verərəm!.. İstəyirsən rəsmi şəkildə bildirim –  
kağıza yazım?! 
–  İnanmıram ki, sən kişilərin sədaqət simvolu olasan. 
–  İndiyəcən görüşdüklərin kişilərin qarşısına da bu sayaq 
çıxmısanmı? –  deyən Vəkil onun özünü imtahana çəkdi. 
–  Heç vaxt! –  qətiyyətlə dillənən Tanya səmimi şəkildə davam 
etdi. –  Birinci kişisən ki, sənə vurulmuşam. 
– Vurulanlar ilk görüşdə belə etmirlər, – dedi Vəkil. 
Tanya acı təəssüflə etiraf etdi: 
–  Tutduğumuz yol dolanbac, çox təhlükəlidir. Ola bilər biz iki 
gün, üç gün sevişək, əylənək və bir daha bir – birimizi görməyək. Buna 
baxmayaraq sən mənim qəlbimdə özünə yuva qurmuş yeganə kişi 
olacaqsan. 
Vəkil bir vərəq kağız götürüb yazdı: «İlahi bir varlıq olan 
Tanyaya xəyanət edər – onu başqa bir qadınla dəyişərəmsə, başımı kəsərək 
intiqam alacağı təqdirdə qanım halaldır. Vəkil.»  
                 Yazını dönə – dönə nəzərdən keçirən qadın həmin bir cümləlik 
vəsiyyətnaməni onun özünə də təkrar – təkrar oxutdu. 
Bu sözləri yalnız hissiyyatın təsiri ilə deyil, həm də ağlının təkidi 
ilə yazdığına  inandırmaq üçün Vəkil xristian, islam dinlərinə söykənən 
andlar içdi. İlahi  varlıq  kağız  vərəqini  lazımı yerə qoyandan sonra büllur 
iki qədəh,  konyak,  müxtəlif yeməklər gətirib ortalığa qoydu. Bir – iki 
qədəh içən Vəkil Tanyanı qucaqlamaq istərkən qadının zəhmli səsindən 
donub qaldı. Mısmırığını salladı. Tanya da elə bunu  istəyirdi. Bir göz 
qırpımında əynindəki  tül geyim ünsürlərini soyunub kənara atdı, 
gözləmədiyi halda Vəkili atəşli  busələrə qərq etdi. Vəkil ondan qalmadı… 
Tanyanı yatağa uzatdı. Onun  süd kimi  ağ, şüşə  kimi  hamar  və ləkəsiz, 
ocaq kimi qarsalayan vücudu  cazibəsinə, görünüşünə görə əsl kala idi. 
Bunu Tanya hiss etdiyindən erkək kalaya dedi: 
– Kala ətri çox bahalıdır, nadir tapılır. Duşdan sonra istifadə 
edirəm. Ətir hopdurulmuş tamponla boynumu, qulaqlarımın dalını, 
məmələrimin çevrəsini, əl – ayaq barmaqlarımın arasını, qoltuqlarımın 
altını, güngörməzləri yaxşı – yaxşı silirəm. Özümdə bu ətrin təsirini beş – 
altı gün hiss edirəm. 
Paltarını soyunarkən əyilən Vəkil bəhanə edərək burnunu onun 
göbəyinə, tədricən büküyünə lap yaxınlaşdırdı, qadının paçasından kala ətri 
püskürürdü.  Özünü saxlaya bilmədi: 
Kala kala ilə təmasda olanda nə baş verəcək, görəsən? 
Xoşbəxt – xoşbəxt gülümsəyən Tanya: 
– Kala kalaya təmas edəndə aləm kala ətrindən bihuşlaşacaq, – 
dedi və alovlu qadın ehtirasına bürünmüş qabil idmançı fəndgirliyi ilə 
qucaqlayaraq onu mərmər sinəsinə yatırtdı… 
İki gün keflə keçdi. Üçüncü gün gəlib dedilər ki, ova çıxmaq 
vaxtı çatıb. Əvvəlcə qara saçını sarı boyadılar ki, diqqəti cəlb etməsin. 
Sonra yanlarına salıb apardılar. Məşhur bazarlardan birində zinət şeyləri 
satılan mağazaya girdilər. Yoldaşlarından biri satıcı ilə höcətləşdi. İkincisi 
Vəkilə işarə verdi, idmançı o andaca tullanıb satıcıya kəllə ilişdirdi. Səs – 
küy düşdü, aləm  qarışdı… 
Xeyli sonra, sakitlik yarananda gördülər ki, kassadakı pul, 
qiymətli əşyaların çoxu aparılıb. 
Bir dəfə  sakit bir küçə ilə gedirdilər. Yoldaşlarından biri əlini 
üzünə çəkdi. Vəkil üzbəüz gələn qadınla təmənləşəndə böyrünə elə bir 
zərbə endirdi ki, qadın səsini belə çıxara bilmədən yerə sərildi. Onun pulla 
dolu əl çantasını göz qırpımında götürüb əkildilər. 
VVDNX – yə saysız adam gəlmişdi. Əksəriyyəti Moskvada ilk 
dəfə olduğundan hər şeyə maraq göstərirdi. VVDNX – nın əsas girişinə 
yaxın yerdə stol qoyub qol əymək məşğələsi təşkil etdilər. Hər yeni dəstə 
gələndə yoldaşlardan bir – ikisi  işə başlayır, əsasən uduzaraq maraq 
oyadır; məqam yetişəndə Vəkil də kənar şəxs kimi oyuna qatılaraq iki – üç 
nəfərə sevinc bəxş edəndən sonra zoruna meydan verirdi. O, udduqca 
məbləği artırır, pulu kifayət qədər olmayanlar oyundan çıxır, cibi dolular 
pulunu daha da artırmaq yanğısı ilə oyuna girişir, bir də görürdü ki, cibində 
siçan oynayır. 
Pul qazanmaq üçün manevr edir, müxtəlif üsullar axtarıb 
tapırdılar. Ən çox istifadə olunan üsul gecə basqını idi. Əməliyyatdan əvvəl 
puldu adamların evi nəzarətə götürülür, giriş – çıxışı bəllənir, evdə tək 
olanda basqına icazə verilirdi. Özünü dost kimi təqdim edib evə girir, ev 
sahibindən pulu zorla alan kimi öldürürdülər. Söz yox ki, əsas zərbəçi 
Vəkil idi. Onlar hər dəfə bir cür maska taxırdılar. Adları da şərti idi. İks, 
İqrek, Zet, Aranjeman… Nə qədər qazanc əldə edilirdi başçıdan başqa 
kimsə bilməzdi. Ancaq arabir Vəkilə eşitdirirdilər ki, anasından ötrü 
darıxsa, ona kifayət qədər xərclik veriləcək. Ona görə də Vəkil bütün 
əməliyyatlara cani – dildən girişirdi. 
Vəkil ilin tamamında anasından məktub aldı: «Evin damı çökdü. 
Qapı pəncərə açılıb – örtülmür. Qonşuya sığınmışam». Həmin gün  Vəkilə 
təyyarə bileti alındı, Nuraş qəsəbəsindəki anasının adına on min dollar 
köçürüldü. 
Qəsəbəyə gəlib evlərini acınacaqlı vəziyyətdə görəndə Vəkilin 
gözlərinə qaranlıq çökdü, yubanmadan  sökülməsinə sərəncam verdi. 
Əldən iti cavan ustalar iyirmi metr uzunu, on iki  metr eni olan ikimərtəbəli 
evin daş işini 35 günə başa çatdırdılar. Vəkil  telefonla əlaqə saxlayıb, 
vəziyyəti Moskvadakılara çatdırdı. Ona on min  dollar da göndərildi. Evin 
qalan işləri görülüb qurtaranda damın belindəki  Kreml, Qız qalası 
simvolları onu qəsəbənin ən gözəl, ən  diqqətə şayan  tikilisinə döndərdi. 
Düzdür, indiyə kimi qəsəbədə başa  gələn yeni tikintilərin ikisinin belində 
Kreml simvolu var idi  Vəkilin qoydurduğu simvollar daha baxımlı, daha 
düşündürücü idi. Çünki əvvəlki evlərin belindəki həmin simvollar banın 
tən ortasına bənd edildiyindən simmetriyanı pozurdu. Vəkil isə simvolları 
banın uç tərəflərində qoydurmaqla simmetriyanı tamamlamış, onlara 
mütəhərriklik verməklə Kremellə  Qız qalası arasında qiyabi səyahəti 
təmin etmiş, məşhur aftolmoloq Fyodorovun daim dövr edən nəhəng 
«Göz» ünün ziyasından bir qırıq Nuraş  qəsəbəsinə gətirmişdi. 
Birinci mərtəbədəki otaqlardan birini sahmanlayıb, anasını ora 
köçürəndən sonra Moskvaya getdi. 
Vəkilin orada – Moskvada səbirsizliklə gözləyirdilər. Çünki o, 
dəstənin güclü qolu, dəmir yumruğu idi. Gecə əməliyyatlarının birində 
Vəkili yaraladılar. Sən demə,  qarət etdikləri evdə bir yox, iki adam varmış. 
Vəkil birini amansızlıqla əzişdirəndə pərdənin arxasında gizlənmiş ikinci 
bıçaqla ona hücum etmiş, sağ çiynindən dirsəyə qədər şırım açmışdı. Hər 
ikisinin nəfəsini kəsəndən sonra pulu, qiymətli şeyləri götürüb getdilər. 
Evdə müalicə olunan dəmir yumruq 25 gün əməliyyata çıxa bilmədi. 
Sağalandan sonra işlər yenidən sürətləndi. Kəşfiyyatçılar təzə – təzə 
ünvanlar gətirir, hər axşam əməliyyata gedir, kalan qayıdırdılar. Vəkilin 
vəzifəsi göstərilən adamı ani  olaraq vurub yerə sərmək idi. İlk zərbədən 
sonra kənara çəkilib, diqqəti cəlb etməyən bir yerdə gözləyirdi ki, bəlkə 
ona təkrar ehtiyac oldu. Bu iki ildə əməliyyatlar uğurla başa çatdığından 
belə bir ehtiyac özünü göstərməmişdi. İl yarım da  bu minvalla keçdi. Vəkil 
anasını görmək, evin yarımçıq işlərini başa çatdırmaq istəyini bildirdi. 
Adına təyyarə bileti alındı, anasının adına 15 min dollar göndərildi. 
Təpənin üstündə, qəsəbənin günçıxanında inşa edilmiş 
ikimərtəbəli imarət zahiri görünüşü, əzəməti ilə diqqəti uzaqdan cəlb etsə 
də, içərisində görüləcək işlər çox idi: suvaqçılıq, rəngsazlıq, xarratlıq işləri 
üzü suyuna qalırdı. 
Keçən dəfəkinə baxanda asudəlik, rahatlıq cəhətindən Vəkilin 
heç bir fikri yox idi. O  vaxt özü də, anası da qonşuda daldalanırdısa, istər – 
istəməz sıxıntı çəkirdisə, indi öz evində yaşayır, hər işini özü görür, zərrəcə 
narahatlıq duymurdu. Hələ üstəlik orta yaşlı bir qadınla razılığa gəlmişdi 
ki,biş – düş işini görsün, Vəkil işini qurtarıb Moskvaya gedəndən sonra 
anaya xidmət etsin. Lazım bilsə, gəlib ana ilə birgə yaşasın. Bir neçə 
gündən sonra qadın Vəkilin təklifinə razılığını bildirib, evini, həyətini 
satmaq istədiyini söylədi. Vəkil qadının bir otaqlı evini, həyətini alıb, 
özününkünə birləşdirdi. Həyət böyüyüb, ağaclar çoxalanda vaxtı ilə 
aqronom işləmiş pensiyaçı bir kişini bağban qoydu. 
İndi Vəkilin evi qəsəbədə göz oxşayan birinci imarət olmaqdan 
əlavə interyerinə,  həyətindəki səliqə – sahmana görə yeganəlik nümunəsi 
idi. 
İşin başa çatdığını görən ana oğluna evlənmək təklifini etdi. 
Vəkil anasını bağrına basıb: «Sən bəyəndiyini gözaltı elə, gələn dəfə ailə 
quraram» – dedi. 
Vəkil bəzi xırda – para işlər üçün pul istədi, 7 min dollar 
göndərildi. Ancaq bu dəfə yoldaşlar arasında narazılıq yarandı. Söz – 
söhbətin məğzində belə bir fikir dururdu: «Vəkil bizi çapıb – taladı!» Başçı 
onları daha əsaslı sözlərlə sakitləşdirdi: «Pulları Vəkilin hesabına 
qazanırıq. O gedəndən bəri güclü bir gəlirimiz olmayıb. Ona  verilən 
pulları yazıram, haçansa üstünü də düzəltdirib geri alacağam». 
Moskvaya gethagetdə anası ondan bir xahiş də etmişdi, demişdi 
ki, bu dəfə çox ləngimə, tez qayıt gəl öz elinə – obana. Söylədiklərindən 
bəllidir ki, orada işlərin, allaha şükür, yoluna düşüb. Gəl atanın ocağını 
isindir. 
Ananı arxayın salmaqdan ötrü oğul yalanı yalana caladı, söz 
verdi ki, qəsəbədə hər cür şərait yaratdığından bu dəfə tez qayıdacaq. 
Moskvadakı yoldaşları Vəkilin açıq – aşkar dəyişildiyini hiss 
edincə üstündə nəzarəti gücləndirib, daha təhlükəli əməliyyatlara təhrik 
etdilər. İlk vaxtlarda Vəkil buna əhəmiyyət vermədi, çünki onların işi 
binadan soyğunçuluq, çapqınçılıq, qətl, qarət idi. Başa düşəndə ki, onu 
aradan götürmək istəyirlər, aradan çıxmaq üçün yollar aramağa başladı. 
Yoldaşlarından biri onun məqsədini biləndə kömək əli uzatdı, Vəkilə 
təyyarə bileti təqdim etdi. 
Təyyarə limanında gecə saat 12 uçuşunu gözləyərkən tanımadığı 
iki nəfər onu kənara çəkdi, iki nəfər də əlavə olunub, Vəkili maşına 
oturtdular. Maşın yola düşəndə Vəkil işin tərs gətirdiyini anlayıb, 
yoldaşlarının adını çəkdi. «Fikir eləmə, – dedilər, – elə onlarla razborkaya 
gedirik…» 
Vəkili çoxmərtəbəli bir binanın zirzəmisinə salıb, qapısını 
bağladılar. 
Ana oğlunun qayıdacağını səbirsizliklə gözləyir, gözaltı elədiyi 
qızların söhbətini xidmətci qadınla fərəhlə, fəqət xısın – xısın 
təkrarlamaqdan doymurdu. Onların müştərək müzakirəsi hər ikisinin yaxşı 
tanıdığı birisində qərarlaşdı. Elçi gedəndə geyməkdən ötrü zərli ipək 
parçadan açıq mavi rəngli paltar da tikdirmişdilər. Gündə bir dəfə həmin 
paltarı geyinib, evin içində dəsgah düzəldir – elçi gedir, ən xırda 
hərəkətləri, güclə sezilən ani ədaları müxtəlif cəhətdən götür – qoy 
edirdilər. Bir gün yenə geyinib, evin içində elçilik fərəhi ilə uçarkən 
aldıqları xəbər qanadlarını qırdı, acı xəbər hər ikisini ölüm dərəcəsinə 
qədər sarsıtdı. «Vəkil ağır xəstədir. Tez gəlsən, bəlkə, nəfəsinə çatarsan». 
Həyətdəki ağaclara qulluq edən aqronom səsə gəlib əhvalatı 
biləndə anaya dedi: «Hazırlaş, gedək». 
Bakı təyyarə limanında gözləməli olduqları hər saniyə anaya 
saatlar qədər görünür, hey vayşınırdı: «Pay atonnan, gecikdim. Andıra 
qalmış uçuş başlasaydı, bəlkə, nəfəsinə çatardım».  Üç – beş dəqiqədən bir 
elan olunan uçuşların biri ilə getməkdən ötrü aqronoma yalvararaq deyirdi: 
«Bir təhər ilə içəri soxulsaq, bəsdir. Lap ayaq üstə gedərik; təki 
gözləməyək. Moskvada hər şey düzələr». 
Aqranom ananı başa salmağa çalışanda ki, uçuşlar ayrı 
şəhərlərədir, bizə əl verməz. Payız səması kimi tutqun ana başını buladı; 
ona elə gəlirdi ki, Bakıdan qalxan bütün təyyarələr Moskvadan keçir… 
Səbəbi də o idi ki, ana bu iki şəhərin adının çox  vaxt  qoşa işləndiyini 
eşitmişdi. 
Nəhayət, intizara son qoyuldu – uçuş vaxtı çatdı. Təyyarədə 
yerini tutan ana gördü ki, hamı oturub, ayaq üstə heç kəs yoxdur. 
Fikirləşdi: «Elə bu yaxşıdır. Marşurut avtobuslarında adamı sıxıb suyunu 
çıxarırlar. Eh, gör mən nə düşünürəm… Vəkil orda can hayında, mən burda 
rahatlıq hayında. Öl, yerə gir, a belə ana!» 
Təyyarə birdən aşağı endi. Ana sevindi, gözlərini açıb, aqronoma 
dedi: 
– Qayışları aç, düşürük! 
Aqronom pıçıldadı: 
– Hələ çox var. Moskvaya iki saatdan sonra çatacağıq. 
Uçduğumuz heç yarım saat deyil. Havada boşluq var, ona görə də təyyarə 
bir az aşağı, daha sıx qata enir. 
Daha iki dəfə belə vəziyyət alınanda ana aqronomu tələsdirdi. 
Aqronomun sözlərindən bir şey anlamasa da, ana sərnişinlərin 
qımıldanmadığını görüb, dinmədi… Onu fikir götürmüşdü; iki saat, saat 
yarım, bir saat ona sutka qədər görünürdü. Bu hava boşluğu da təzə 
hoqqadır; qoymur uçub rədd olaq, hey təyyarəni aşağı çəkir… 
Domodedova təyyarə limanında taksiyə oturub, məlum ünvana 
sürdürdülər. Həmin mənzildə onları 25-30 yaşlı bir rus qadın qarşıladı. 
O, ananı güc – bəla ilə inandırdı ki, Vəkil sağ – salamatdır, ancaq 
bəzi səbəblərə görə görüş mümkün deyil. Aram tapmayıb ağlayan, 
çırpınan, hətta özünü beşinci mərtəbədəki bu mənzilin pəncərəsindən atıb 
öldürmək istəyən ananın dözülməz vəziyyəti qadını yumşaltdı və əl 
telefonu ilə Vəkilin səsini anasına yetirdi. Səs görüşün çox ağır şərti 
olduğunu bəyan edəndən sonra çatdırdı ki, deyilən məbləğ ödənməsə, məni 
məhv edəcəklər. Yalvar – yaxarla bir ay möhlət almışam. Yubanmadan 
qəsəbəyə qayıt, dam – daşı, pula gedən hər şeyi satıb məni xilas et, 
sonrasına baxarıq, allah kərimdir. 
Ana ilə aqronom həmin gecə geri qayıtdılar. Xidmətçi arvaddan 
alınmış daxmanı həyətdən ayırıb, küçəyə yol açdılar. Həyətin qalan 
hissəsini, bütün tikililəri, ananın yeganə üzüyünü, qırxdüymə sırğasını 
satıb, xidmətçi qadının yığdıqlarını da əlavə edəndən sonra 65 min dollar 
düzəltdilər. Pul həmin ünvana yola salınandan sonra təkrar Moskvaya 
qayıtdılar 
Müztərib ana reketlərin əsiri olan oğlu ilə yenə  görüşə bilmədi, 
çünki həmin pul təklif olunan məbləğin yarısı idi. İki günlük minnətdən 
sonra ana 15 gün möhlət ala bildi. Başılovlu qəsəbəyə qayıdan ana 
qohumlardan, qonşulardan 5 min dollar cəmləyə bildi… Moskvada 5 min 
dolları ortalığa qoyanda eşitdiyi sözlərdən dəhşətə gəldi: «Sənin oğlun 
burda reketlik edib, atanşik olub. 15 adam öldürüb, onlarla insanı şikəst 
edib. Haçan ələ keçdi güllələyəcəklər. Verdiyin 70 min dollara onun başsız 
bədənini ala bilərsən. Səs – küy salsan ikiniz  də öldürüləcəksiniz». Onlar 
daha bir neçə gün qalıb yalvardılar, göz yaşı tökdülər, hökm dəyişilmədi. 
Ana da, aqronom da ölümlərinə razı idilər, təki Vəkili azad 
etsinlər. Mümkün olmadı. 
Əlacsız qaldıqlarından Vəkilin başsız bədənini vətənə aparıb, 
doğma torpağa tapşırmalı oldular. 
Cənazəni gətirmək, ananın düşündüklərindən qat – qat müşkül 
oldu. Prokuror cinayətin izinə düşmək, kəsilmiş başın nə məqsədlə, harada 
saxlandığını öyrənmək istəyirdi. Qoyduğu suallara kafi cavablar 
almadığından cənazənin aparılmasına razılıq vermirdi. Aqronom qəsəbə 
cavanlarından birinə təsadüfən rast gəlib əhvalatı danışdı. Oğlan məsləhət 
bildi ki, Gülbaxışı görsün, onun bu  kimi işlərdə səriştəsi var. Axı, o, 
Moskva şəhər dumasının deputatıdır. Oğlan aqronomu Gülbaxışla 
görüşdürdü. O, Vəkilin bu vəziyyətə düşməsinə təəssüfləndi, reketlik 
edənlərin həyatının sonda faciə ilə bitdiyini yada saldı. Prokurorla uzun 
mübahisədən sonra istəyinə nail oldu, tabutdakı başsız Vəkili, ana və 
aqronomu təyyarə limanına qədər müşayiət etdi. 
Ana ilə aqronom bu işdə – Vəkilin başsızlığını qəsəbədəkilərdən 
gizli saxlamaq məsələsində dirəndilər, xeyli götür – qoydan  sonra 
razılaşdılar ki, tabut açılmadan dəfn təşkil olunar. Bakıda, təyyarə 
limanında onları qarşılayan beş – altı nəfər: «Yazıq ana, başsız Vəkil!» 
deyib  ağlayanda əbəs yerə təlaş keçirdiklərini bildilər. Başsız cəsədin 
gətirilməsinin lüzumsuzluğunu eşitdirəndə ananı od götürdü, elə bil 
yaranın üstə duz tökdülər. Qəsəbə  sakinlərinin hamılıqla belə düşünəcəyini 
xəyalına gətirən ana Vəkili Xırdalan qəbiristanlığında torpağa tapşıracağını 
elə oradaca elan etdi. Bütün əziyyətlərə ana ilə bərabər sinə gərmiş, əzab 
çəkdiyindən rahatlığını itirmiş aqronom Xırdalanda dəfn keçirməyi 
qətiyyətlə rədd etdi. Dedi ki, dəfnin Xırdalanda keçirilməsi sonradan ana 
üçün  yeni əbədi bir dərd olacaq. Çünki hər kəsin göz açdığı yerdə torpağa 
tapşırılması ölünün ruhu üçün də, yaxın adamlar üçün də misilsiz səbir 
mənbəyidir. İşin daha ağlasığmaz, daha acınacaqlı  tərəfi hərənin bir fikir  
uydurması olacaq:  «Biri and içəcək ki, tabut boş imiş, biri deyəcək ki, 
tabutdakı hansısa bir alkaşın, yaxud bir narkamanın qurdlaşmış cəsədi imiş; 
bir özgəsi iddia edəcək ki, tabutda kiminsə bir qolu, ya da bir qıçı imiş, 
Əfqanıstandan gətirilmiş belə tabutları çox görmüşük… Bax, elə ona görə 
də cənazə qəsəbəyə gətirilmədən tələm – tələsik  dəfn olunub, tabut 
açılmadan torpağa quyulanıb. Daha nələr deyiləcək, allah bilir. Elin ağzını 
tikmək olmaz ki?!.» 
Ananın Xırdalanda yaşayan qızı, institututun dördüncü kurs 
tələbəsi, yeganə heykəltəraş nəvəsi də aqronomun dediklərinə tərəfdar 
çıxdı. Çətinliklə olsa da, ana fikrindən döndü. Bir «QAZel», üç jiqulidən 
ibarət dəstə  Quru çayın sahilindəki Nuraş  qəsəbəsinə yola düşdü. Vəkilin 
anası, bacısı, bacısı oğlu və aqronom cənazəni tək qoymayıb, «QAZel» – 
də oturdular. 
Yol boyu əsasən ağladılar. Danışıq adda – budda olurdu. Məğzi 
Vəkillə bağlı bu pərakəndə, dağınıq danışıqlardan yadda qalanı, mübahisə 
doğuranı qəbirin götürülməsi məsələsi idi. Quru yurdda qalan nənəyə 
təskinlik olsun deyə heykəltəraş nəvə deyirdi: «Nənə, heç narahat olma, 
ilin tamamında qəbirin üstünü özüm götürüb, dayımın əzəmətli büstünü 
ucaldacağam. O büst qəbiristanlığın bəzəyi olacaq». 
Başını bulayaraq etiraz edən nənə: 
– Sən allah, belə söz danışma, – dedi. – Heç bilirsən yazıq 
Əlikramın büstünü nə kökə saldılar?! Bədbəxt Tağı ilə arvadını o təhqirlər 
oğullarının müsibətindən bərk yandırdı. 
Heykəltəraş nəvə qənaətindən dönməyəndə  aqronom ona 
tərəfdar olub, maraqlı fikir söylədi: 
– Əlikramın ölüsündən intiqam alınması – büstün güllələnməsi 
Tağı uşaqlarının büstü müqəddəsləşdirməsinə və azğınlığına görə idi. 
Neçə gündən bəri, demək olar ki, ahu kimi dolanan – yeyib – 
içməyən, istirahəti yaddan çıxarmış ana başını «yox!» mənasında tərpədib 
pıçıldadı: 
– Nədən bilirsiz ki, bizim haqqımızda belə sözlər söylənməyəcək, 
Vəkilin büstünə təcavüz edilməyəcək?! Gülbaxış bizə xeyli kömək etdi, 
yoxsa hələ də prokuraturanın qabağında gözləyirdik. Qəsəbədə isə onu ən 
aciz, vecsiz bir şəxs kimi alçaltmağa çalışanları hamımız tanıyırıq. 
Nənədən fərqli olaraq heykəltəraş nəvə gənclik ehtirası ilə 
dilləndi: 
– Dayım borc əvəzində qızıldan qiymətli başını girov qoyub  
gəlib, qaçmayıb, bu bir. Vəkilin məzarı ən yaxın adamları üçün müqəddəs 
olacaq, bu iki. Onlar adi cibgiri fetişləşdirib büstünü bütə döndərmişdilər, 
bu da üç… 
Qəsəbəyə yaxınlaşdıqlarını hiss edən ana: 
– Kəsin bu söhbəti! – dedi. – Başsız bədbəxti nə təhər yoluna 
qoymaq barədə düşünün. İndiyəcən belə qəziyyə görünməyib. Heç kəs belə 
çətinliklə üzləşməyib. Allah dadımıza çatsın… 
Vəkilin tabutu birotaqlı daxmanın qapısı ağzında – küçəyə açılan 
balaca taxta darvazanın önündə yerə qoyuldu. Kiçik mağar da  küçədə 
qurulmuşdu. İşin əvvəldən fəal iştirakçısı olmuş aqronomdan xahiş edildi 
ki, bundan sonra da ağsaqqallığını davam etdirsin. Həmçinin ona 
səlahiyyət verildi ki, ölüm haqqında, cənazənin hazırki durumu haqqında 
camaata məlumat  çatdırıb, Gülbaxışın təmənnasız yardımını 
minnətdarlıqla dilə gətirsin. 
Bu, ən düzgün qərar idi, çünki başsız cəsəd hələ Moskvada anaya 
təqdim edilməmiş qəsəbəyə əl telefonu vasitəsi ilə xəbər çatdırmışdılar ki, 
Vəkil vətənə başsız qayıdır. Demə onun başı çox dəyərli imiş – 65 min 
dolların əvəzində girov saxlanıldı. Bu dəhşətli, qeyri – adi xəbəri qəsəbədə 
hamı neçə gündə dəfələrlə eşitsə də, meyidi görmək marağı adamları rahat 
buraxmırdı. Normal, başı üstündə ölünü dönə – dönə görüb, odlu göz 
yaşları tökmüş qəsəbə sakinləri başsız ölünü lazımınca təsəvvür edə 
bilmədiyindən Vəkili görməkdən ötrü əldən – ayaqdan gedirdilər. 
 
Tabut açılanda bayaqdan irəli can atanlar dəhşətlə geri sıçradılar. 
Bəzisi əlləri ilə üzünü örtərək adamlardan tamam uzaqlaşdı. Qanlı su ilə 
lığıldayan tabutda paltarlı kötüyü qan laxtası bürümüşdü. Kötüyün insan 
cəsədi olduğuna dəlalət edən əllərinin üzündə və barmaqlarının arasında 
quruyub qalmış laxtalar bu əllərin kiminsə ciyərini amansızlıqla 
çıxartdığını söyləyirdi. 
Maraqlananlar baxıb çəkiləndən sonra onu yuvata götürdülər. Az 
keçmişdi ki, kiçik yuvata axın yenidən başlandı, adamları bura çəkib 
gətirən başsız vücudun Vəkilə məxsus olub olmadığını yəqinləşdirmək 
marağı idi. Adamların marağını düzgün başa düşdüyündən aqronomla 
bacıoğlu meyidin başdan savayı bütün əzalarının yerində olduğunu 
göstərəndən sonra  sol qolda olan döymə yazıya diqqəti cəlb edirdi, 
dirsəkdən çiyinə doğru yazılmışdı: «Vəkil.» Bu danılmaz fakt bütün 
şübhələrə son qoyub, «bəlkələrin» üstündən xətt çəkdi. 
Ola bilsin Vəkil haqqında söhbətlər uzun çəkmədi, başqa 
əhvalatlar, hərənin gündəlik qayğıları onu kölgələdi. Bu fikir, əlbəttə, 
anaya aid edilə bilməzdi. Onun qəlbindəki sağalmaz yara qövr eləyir, vaxt 
– bivaxt göynəyirdi. Hər gün axşam qaranlığında, səhər erkən, hələ 
adamlar həyətə, küçəyə çıxmamışdan qəbiristanlığa getməyi, oğlunun 
məzarı üstündə ağlayıb ürəyini boşaltmağı adət etmişdi. Duyuq düşən 
qonşu qadınlar deyəndə ki, dəli olub çöllərə düşəcək, qurda – quşa yem 
olacaqsan. Onun cavabı gözlənilməzliyi ilə adamı heyrətləndirirdi: 
«Vəkildən sonra yaşamağım mənasızdır. Əməllərimin nəticəsi hansı 
şəkildə özünü göstərir – göstərsin, axırın ölüm olduğundan qorxusuzdur. 
Tısbağanı öldür, ya arxası üstə çevir, fərq etməz.» 
İnstitutut tələbəsi heykəltəraş nəvə, yeganə övlad olan qız, anaya 
xidmət edən qadın da bu işdə tamam gücsüz idi. Vəkilin ili tamam olanda 
heykəltəraş dayısının gipsdən hazırladığı büstünü gətirdi. O, Vəkil idi ki, 
gəlmişdi, təkcə dili yox idi. Üzünün cizgiləri, gözlərinin ifadəsi adamı 
heyrətə gətirirdi. Ana gips büstü bağrına basıb, şivən qopardı, başına, 
dizinə döydü. Üç saatdan sanra əldən düşüb qaldı. Büstü evin bir küncünə 
qoyub qara parça ilə üstünü örtdülər. 
Simsar və qonşuların uzun söhbətindən sonra razılıq əldə olundu 
ki, bundan belə ana qəbiristanlığa gündəlik getmə adətini evdə büstü 
ziyarətlə əvəzləyəcək. 
Mısmırığını sallayaraq bu fikrə «yox» deyən cavan heykəltəraş 
büstün məzar üstünə köçürülməsini təkidlə tələb edirdi. O, bilirdi ki, büst 
tək bir şəxsin portreti olmaqdan savayı sənət əsəridir. Sənət əsərini gizli 
saxlamaq insanı əsir kimi qapalı mühitdə saxlamaq qədər cinayətdir… O 
istəyirdi ki, yaratdığını hamı görüb desin: «Əhsən, necə də oxşadıb, elə bil 
canlıdır!..» 
İpə  - sapa yatmayan ana əzrayıl kimi qardaşları və qayınları olan 
Əlikramın büstünün lağa qoyulmasını: inşaat tapancası ilə güllələnməsini, 
alnındakı deşiyin genəldilərək oraya iri qara turp yerləşdirilməsini yana – 
yana  yada salıb deyirdi ki, kimsəsiz, imdadsız Vəkilin büstü daha qəliz 
təhlükələrə məruz qalar. 
Mübahisə bitib tükənmirdi. Bir gün onlara qoca bir kişi gəldi, o, 
ananın uzaq qohumlarından idi. Ana dərdini qohumuna açdı. Vəkilin 
faciəsini eşidib əzablar çəkmiş bu nurani insan xəstəlikdən aman tapan 
kimi anaya təsəlli verməyə gəlmişdi. Xidmətçi qadın onlara hələ çoxunun 
xəbərsiz olduğu bir xəbər də  çatdırdı. Dedi: 
– Heç bilirsiz nə hadisə baş verib? 
Heykəltəraş həyəcanlı şəkildə: 
– Nə olub? – deyə sordu. 
– Çox dəhşətli hadisə baş verib, – dedi xidmətçi qadın. – Srağa 
gün Tağının uşaqları büstü götürüb evlərinə aparıblar. 
– Nəyə görə? – nənə ilə nəvə birdən dilləndi. 
Xidmətçi qadın onları sakitləşdirmək qəsdi ilə asta – asta dedi: 
– O gün biçarə  büstün bir  qulağından  dəmir mili salıb, o 
birindən çıxararaq uclarına ala – bula çit parçaları bağlamışlar. Yel 
vurduqca parçalar fil qulağı kimi tərpənirmiş.  Təsəvvür edirsinizmi, fil 
qulaqlı insan başı?! Tağı ilə arvadı bu cür hərəkətlərin bitib 
tükənməyəcəyini hiss etdiklərindən Əlikramın büstünü məzar üstündən 
götürüb evlərinə apartdılar. 
Qadının bu məlumatından sonra heykəltəraş nəvə susdu, ancaq 
fikrindən dönmədi. Onu şübhələrdən xilas etməyin məqamı yetişmişdi. Bu 
fürsəti əldən vermək istəməyən nurani qonaq – nənənin yadına keçmiş bir 
əhvalatı saldı.  
O dedi: 
– Qulaq asın, sizə büstlə bağlı bir əhvalat danışım. Həmin əhvalat 
yarım əsr bundan əvvəl bizim kənddə olmuşdur. 
 
III 
«Yaylaq yolu» adlanan gəlim – gedimli qədim el yolunun 
üstündə, dağların təpələrə, təpələrin düzənə qovuşduğu yerdə  daşdan sızıb 
çağlayan, buz kimi soyuq, bal kimi şirin sulu bir bulaq var. Suyu o qədər 
də gur deyil, iki bilək canda axır. Haçansa, uzaq keçmişdə ulu babalar 
bulağı 22 daş hovuza bağlamaqla əvəzsiz sərvəti toplayıb saxlamağa və 
yüz minlərlə insanın, heyvanın mənzil başına sağ – salamat çatmasına nail 
olmuşlar. Təxminən hərəsi yüz vedrə su tutan dördbucaqlı hovuzlar elə 
incə, elə ustalıqla yonulmuş, bir – birinə elə məharətlə söykəklənmiş ki, 
baxan deyər, incidi, səfə düzülüb. Suyunun vəzninə bərabər özünün də 
çəkisi olan bu nəhəng, ağır, qeyri – adi inciləri ipək kimi yumşaq, kuləş 
külü kimi kövrək, lacivərd su birləşdirirdi. Bulaq təpələrin əhatəsində 
yerləşirdi, yalnız aşağı tərəfində – qamış və kol basmış dik yamac 
qurtaranda, adətən, yemiş – qarpız əkilən böyük yastan başlanırdı. El 
yaylağa qalxanda, yaylaqdan enəndə bulağın yığnaqsız günü olmaz, izzət 
və hörməti qat – qat artardı. 
Fermalar növbə ilə, müəyyən qədər vaxt gözləməklə bulağa 
tökülərdi ki, heyvanlar doyunca su içə bilsinlər. Vaxtla hesablaşmayan 
dəliqanlı çobanların heyvanları susuz hovuzların dibini yalayar, bulağın 
ayağındakı kollu qamışlığa səpələnərdi ki, ürəyinin yanğısını söndürsün. 
Şübhəsiz, bu da tələskən çobana əlavə əziyyət verər, heyvanları kollu 
qamışlıqdan çıxaranacan anadan əmdikləri burnundan tökülərdi. Növbəti 
su mənbəyi xeyli uzaq olduğundan heyvanları dərədə – təpədə hərləyib 
suyun kifayət qədər yığılmasını 6 – 7 saat gözləmək lazım gələrdi. 
Raykom katibi Bəbirli bir dəfə yaylağa qalxan fermalarda bulaq 
növbəsinin ciddi söz – söhbət mövzusu olduğunu görəndə keçən ilki köç 
zamanı çobanların su üstündə bir – birinin baş – gözünü əzdiklərini 
xatırladı, elə bu zaman qəribə bir fikir onu narahat etməyə başladı: 
«Rayonumuzun, bir neçə qonşu  rayonun fermaları üçün bulaq daim diqqət 
mərkəzindədir. Bunu heç kim inkar edə bilməz. Cəsarət göstərən olsa, 
heyvanlarını bulağa həsrət qoyaram! Mənə də Bədirli deyərlər! 
Soykökümdəki yenilməz qüdrəti yalnız mən doğrultmuşam, məndə bəbir 
şücaəti, bəbir çevikliyi, bəbir əzəməti var. –  Ona diqqətlə qulaq asan 
sürücüyə xitab etdi. – Məndə bəbir şücaəti, bəbir çevikliyi, bəbir əzəməti 
var, ya yox? – «Var, var» – dedi sürücü. Katib xeyli sükuta dalıb, davam 
etdi. – Nə üçün dahi rəhbərin büstü bu qaynar  məkanda olmasın?!. Qoy 
bulağın suyunu acgözlüklə sortuqlayaraq yenidən dirçələn bütün ferma 
işçiləri, onların bəslədikləri qoyunlar da, inəklər də, atlar da, ulaqlar da, 
itlər də, hələ yekəbaş rayon rəhbərləri də, bəzi müti, simasız, şərəfsiz 
təsərrüfat başçıları da hiss etsinlər ki, o dahi insan daim onlarladır, onların 
əmin – arxayın güzəranı, xoşbəxtliyi naminə aramsız olaraq çalışır, bir gün 
də, bir saat da olsun heç kimi, heç nəyi yaddan  çıxartmır! Burda nə 
yaltaqlıq, nə də qorxaqlıq var – həqiqət belədir! Məni gözü götürməyən 
qonşu katib belə bir ağlagəlməz tədbiri sonradan biləndə dəli olacaq… 
Yox, tədbirə dəvət etdirib çıxış üçün söz də verəcəyəm ki, paxıllıqdan 
partlamasın çox gözləmək lazım gəlməsin. Həmin anda o,  klassik təlxək 
rolunda çıxış edəcək: daxilində nifrət, dilində məhəbbət.» 
Ətrafı dəfələrlə dolanaraq hər daşı, hər kolu, hər tikanı diqqətlə 
nəzərdən keçirən Bəbirli qayıdıb bulaqda əl – üzünü bir də yudu, ovuclayıb 
sudan doyunca içdi,  bədəninin hərarəti çəkildi; özündə yüngüllük duyanda 
aylardan bəri dəhşətli ağrıları ilə ona əzab verən yükün çiyinlərindən 
götürüldüyünü hiss etdi. Qımışdı, dərindən nəfəs alaraq ciyərini təmiz sərin 
hava ilə doldurdu, ləzzətlə əsnədi. Ətrafı ötəri süzüb, yanını baş hovuzun 
qırağına qoydu, büllur, oynaq, sərin bulaq suyunun şırıltısına, onun 
canfəşanlıqla böyük su kütləsinə qarışaraq əriməsinə diqqət kəsildi. 
Bəbirlinin xəyalı da eynən su kimi axıb bütün Azərbaycana yayıldı. 
«Dahiyanə əməlinə» «əhsən!» nidaları ucaldı. Xəbər dahi rəhbərə çatanda 
Bəbirlini Kremlə çağırdılar. Onun əlini hərarətlə sıxan dahi şəxsiyyət 
döşünə orden taxdı… İlahi, ölməyib o günləri görəydim!.. 
Maşına oturub rayona təcili qayıdan Bəbirli yol boyu şirin 
xəyallar aləmində üzdü. Kabinetə daxil olub kresloya əyləşən kimi icraiyyə 
komitəsinin sədri Sakitovu çağırtdırdı. Sakitov kabinetə daxil olanda 
Bəbirlinin gülümsər  çöhrəsini görüb sevindi, ərkyana  dedi: 
– Təcili çağırış zəhrimi yardı, dedim, görəsən hansı gözlənilməz, 
qeyri – adi hadisə baş verib ki, katib məni başılovlu çağırır? 
Sağ əlini irəli uzadıb, Sakitovla görüşən Bəbirli nəşəli şəkildə: 
– Doğrudan da, fövqalədə, qeyri – adi  hadisə baş verib, – dedi. – 
Yaylaq yolundakı 22 hovuzlu bulağı görmüsən? 
– Görmüşəm nədir? O bulaq başında kefin istəyən qədər quzu 
kababı yemişəm. 
Katibin əhvalı bir qədər də duruldu: 
– Afərin Sakitov! Fikrimi tutdun. 
Tərif Sakitovu ürəkləndirdi və umu – küsüsü eşidiləndə katib 
söhbətin yayınmasına imkan vermədi: 
– Düzdür, bulaq başında bu gün mən xeyli vaxt itirib, xeyli də 
sərin su içmişəm. 
Tərəddüd keçirən Sakitov acizliyini etiraf etdi: 
– Heç nə başa düşmürəm… Yoldaşlarınız kim idi? Yuxarıdan 
gəlmişdilər? 
Katib ciddiləşdi: 
– Zahirən tək, daxilən hamı ilə. 
Bəbirli bu gün bulaq başındakı müşahidələrini, şirin xəyallarını 
təfərrüatı ilə nağıl etdi. Sakitov  onu huş – quşla dinləyib, təklifini 
«dahiyanə» adlandıranda katib kreslodan qalxıb, «farağat!» əmri almış 
əsgərə döndü və raport verdi: 
– Dahi haqqında fikir dahiyanə olmalıdır. Bu dahiyanə fikri dahi 
şəxsiyyət özü mənə təlqin edib. Volqa – Don kanalı üstündəki nəhəng, 
əzəmətli heykəli görəndən bəri, ildən çoxdur ki, beynim qazan təki 
qaynayırdı. Bu gün bu qənaət hasil olandan sonra rahatlaşmışam, beynim 
dincəlib. 
Sakitovun daxilində baş qaldıran qısqanclıq, paxıllıq «dahiyanə» 
fikrə nəsə əlavə etməyi pıçıldayırdı. Özünü dahiyanə  aparmağa çalışan 
Bəbirli də bunda israrlı idi. Bütün bunlar kənara qoyulsa belə Sakitov 
özünü dahi rəhbərə borclu sanırdı. Hamının dodaq büzdüyü, deyilənləri 
tutu quşu kimi təkrarlayan bir adamın icraiyyə komitəsi sədrliyinə 
yüksəlməsində onun razılığı həlledici olmuşdu. İndi iş elə gətirib ki, dahi 
rəhbərə o da öz töhfəsini verib, sədaqətini göstərməlidir. O ülvi şəxsiyyət, 
şübhəsiz, bunları diqqətdən kənarda saxlamaz. Nəhayət, Sakitov 
«dahiyanə» fikrə əlavəsini səsləndirdi: 
– Büst yaxşı şeydir. Ancaq rəhbərin dahiliyini o, çoban – çoluğa 
lazımınca çatdıra bilməz. Yaxşı olar ki, bulaq başında kişiyə heykəl 
qoyduraq. 
Bir neçə anlıq sükutdan sonra Bəbirli könülsüz halda: 
– Qoy heykəl olsun, – dedi. 
Rəssamlar ittifaqına məktub hazırlandı. Səhərisi Bəbirli məktubu 
götürüb Bakıya getdi və axşama qayıdıb bildirdi ki, heykəlin hazırlanması 
uzun çəkib, baha başa gəldiyindən büst qoymaq razılaşdırıldı, 5 – 6 gündən 
sonra gətirib qoyacaqlar. 
Həftənin tamamında Bakıdan iki nəfər gəldi: biri büstün müəllifi 
heykəltəraş, digəri memar idi. Bəbirli, Sakitov və büstü gətirənlər 
maşınlara əyləşib bulağa yollandılar. Postament qoymaq üçün öncə 
görüləcək işləri memar kağıza qeyd etdi. Qeydlərə əsasən  arxası təpə olan 
bulaq başında xeyli torpaq işi görüldü. 
Ağır torpaq işi görüb, tər tökən kəndlilərin yamaqlı, bir neçə 
yerdən süzgün köynəkləri bədənlərinə yapışaraq sümüklərini qabartsa da, 
bu görüntü onların vücudunda bir çeynəm ət olmadığını söyləsə də,  
kəndlilər var  qüvvəsilə işləyir,  işlədikcə sevinirdilər. Demək olar ki, 
onların fərəhi yerə – göyə sığmırdı. Axı, onlar ulu rəhbər üçün işləyirdilər. 
Hətta onlardan biri iri bir daşı yerindən qoparmaq istərkən külünglə ayağını 
bərk yaralayanda rəngini turşudub «uf» da demədi, əksinə, fəxrlə düşündü 
ki, bu, gələcək xoşbəxtliyin ilkin əlamətidir. Dahi rəhbər onun 
fədakarlığından xəbər tutub, tezliklə onu mükafatlandıracaq. «Axı, o 
hamını görür, hər əməldən xəbərdar olur, bütün dilləri əzbər bilir!» 
Torpaq işi başa çatan kimi postamentin inşasına başlandı. 
Postamentin  hündürlüyü metr yarım idi və bulağın əsas divarı ilə 
birləşirdi. Bu divar baş hovuzu qövs şəklində əhatələmişdi. Postamentin 
davamlılığını gücləndirmək və torpaq axınının qarşısını almaq məqsədilə 
postamentin arxasında ona paralel mühafizə divarı da çəkildi. Hündürlüyü 
eyni olan qövsvari divarlar kənardan bir görünsə də, aralarında bir qarış 
məsafə vardı. Baş hovuzun cilalı ön divarında həkk olundu: 
«Raykom katibi Bəbirlidən 
İcraiyyə komitəsi sədri Sakitovdan 
dahi rəhbərə 
may 1951» 
Büstün açılışı bulaq başında təntənəli böyük bayram oldu. 
Təbriklər, alovlu çıxışlar yalnız bir nəfərin – dahi  rəhbərin adı ilə başlanır, 
onunla da bitirdi. İştirakçılar adından rəhbərə təbrik teleqramı göndərildi. 
Rayonun bütün təsərrüfatlarından seçmə adamlar dəvət olunmuş məclis 
səhər saat 10-dan qaş qaralanacan davam etdi. Neçə qoyun, mal kəsilmiş, 
qazan – qazan bozbaş bişirilmişdi. Yuxarıdan gələnlərə, raykom katiblərinə 
xidmət əlahiddə təşkil olunmuşdu. Konyak, araq su kimi içilir, saciçini 
kabab, quzu  pörtdəməsi əvəzləyirdi.  
İstədiyi qədər bozbaş yeyən əsas kütləyə yalnız çaxır içmək 
icazəsi verilmişdi. 
Qara zurnanın,  nağaranın səsi aləmi doldururdu. Hamı sevinirdi, 
lakin Bəbirlinin şadlığı ölçüyə sığmaz idi. Bakıdan gəlmiş çox – çox 
nüfuzlu yoldaşın dediklərindən hiss olunurdu ki, bu «dahiyanə əməlinə» 
görə Bəbirli yüksək dövlət mükafatına təqdim olunacaq. 
Məclis dağılandan sonra yaxınlıqdakı kənddə yaşayan qoca bir 
qadını gündüz nəzarətçisi təyin etdilər. 
Bulaq həmin gündən diqqəti daha artıq cəlb etdiyindən hörməti 
xeyli də yüksəldi; yaylaq – qışlaq adamlarının, yoldan ötənlərin yaddaşında 
yeni izlər buraxdı. Bu izlər son dərəcə müxtəlif və ziddiyyətli idi. Cınqır 
çıxaran isə yox idi, hamı qorxur, hamı ehtiyatlanırdı. «Axı, o hər şeyi 
görür, hər sözü eşidirdi.» 
Büst gündən – günə maraqlı, möcüzəli, ecazkar varlığa çevrildi. 
Bəlkə də bunda onun qızıl rəngində olması əsas amil idi. Bəbirli kimi 
dünyagörmüş, uzun müddət rəhbər işləmiş bir adam da bu möcüzənin əsiri 
idi. Həftədə iki dəfə gəlib, saatlarla ona tamaşa etməsəydi, rahatlanmazdı. 
Bəlkə də  marağın gücündən idi ki, qızıl büstün möcüzəli həyatı uzun 
davam etmədi – vur – tut  bir ay oldu. Həmin müddətdə büstlə bağlı 
gözlənilməz, ağlasığmaz bir əhvalat da  olmuşdu, fəqət ondan nə kənd 
camatı, nə də rayon rəhbərləri xəbərdar idi. 
Əhvalat belə olmuşdu. 
Yayın isti, cansıxıcı günlərindən birində daş üstündə oturmaqdan 
bezmiş nəzarətçi qarı köhnə həsir qırığını, cındır döşəkçəsini əlinə alaraq, 
hər günorta olduğu kimi, kolların arasında bəllədiyi kölgəliyə çəkildi. Qarı 
həsirin üstə uzanıb, başını döşəkçəyə atcağın yuxulayır. 
Quzuçu oğlan heyvanları sulayandan sonra başqalarına nisbətən 
küləkdöyən sayılan yastı təpədə onları yatızdırdı, arxayınlaşıb bulağa 
qayıdaraq paltarını soyundu, sonra  hovuzda çimməyə başladı. 
Böyüklərdən eşitdiyini yoxlamaq məqsədilə bütün hovuzlara baş vurdu, 
doğurdan da, sonuncunun suyu digərlərinə baxanda ilıq kimi idi. Odur ki, 
axırıncı – 22-ci hovuzda çimməyi qət etdi. Üç – beş dəqiqədən bir hovuza 
atılır, suyun içində çapalayır, hovuzun dibində və divarlarındakı yosunları 
sığallayır, sudan çıxıb gün altında isinirdi. Bir sözlə, nəfəs çəkəndə içərini 
qarsalayan yay hərarətini – günorta  dolusunu tamam unutmuşdu. Hər dəfə 
suya atılanda diksinən, sudan çıxanda günəşin yandırıcı şüalarını ləzzətlə 
qəbul edərək qayğısız saatlar keçirən oğlan quzuçu olduğunu 
unutduğundan heyvanlara sarı belə baxmırdı. Suyun sərinliyi və saflığı 
oğlanı da su kimi büllür, saf bir aləmə daxil etmiş, bütün qayğılardan 
uzaqlaşdırmışdı. Xoş saatlar hiss olunmadan keçib gedirdi… Kəlbətin kimi 
bir əl biləyini sıxıb, amansız şallaq zərbələri çılpaq bədənində qırmızı 
şırımlar açanda oğlan sevimli əyləncələrindən zorla  qoparıldı. Qaranəfəs 
on – on beş şallaq çəkən kolxoz sədri nəfəs dərib dedi: 
– Ona bax! Ona bax! 
Oğlan hıcqıra – hıcqıra:  
– Nəyə? – deyə soruşdu. 
– Korsan? Ala oğlaq gör harada dayanıb? Orda nə axtarır? 
– Mən heç nə görmürəm, yazıq heyvanlar əvvəlki qaydada 
yatışıblar, – deyərək oğlan təpədəki heyvanlara zənn etdi. 
– Bu tərəfə bax, ay heyvan oğlu heyvan! – deyən sədr oğlana 
qəzəblə daha möhkəm bir şallaq da endirdi. Sinəsindən dəyən təpikdən 
oğlan top kimi diyirləndi. O, ayağa qalxanda yaxasından yapışıb silkələyən 
sədrin vahiməli səsi gurladı. – Bulağın başına bax! 
Oğlan yalnız indi gördü ki, üç oğlaq büstə dırmaşıb: dal ayaqları 
mühafizə divarının üstündə olan oğlaqlardın birinin qabaq ayaqları sağ, 
ikincininki sol çiyində olduğu halda, ortalıqdakının əlləri büstün 
kəlləsindədir. Ortalıqdakı ala oğlaq yerinin narahatlığındanmı, yaxud 
dəcəlliyindənmi büstün kəlləsini dırnağı ilə eşir, guya ordan nəsə çıxarmaq 
istəyir. Oğlanın canına qorxu düşdü. Şallaq və təpik zərbələrinin acısı 
yaddan çıxdı. Sədrin dəmir pəncəsindən xilas olub, bulağın 
zümzüməsindən və sərinliyindən məstləşmiş oğlaqları qovmaq istədi. Sədr 
əmr etdi: 
– Ortalıqdakı ala oğlağı tutub gətir, yoxsa səni dama salacam! 
Oğlan ala oğlağı tutub gətirdi, o birilər quzuların hələ də yatdığı 
təpəyə qaçdılar. Sədr quzuçu oğlandan, hay – küyə gələrək tir – tir əsən 
nəzarətçi qarıdan bıçaq istədi, tapılmadı. Onda əsəbiləşmiş sədr ala oğlağın 
boynundan tutub boyu bərabəri qaldırdı, yazıq heyvanın hülqumunu 
sıxdıqca sıxdı. Onun əvvəlcə bərələn, sonra yavaş – yavaş ölgünləşib 
yumulan gözlərinə nifrətlə tamaşa etdi. Cəmdəyi fırlayıb kolluğa atandan 
sonra dedi: 
– İstəmirdim haram olsun, günah sizdədir ki, bıçaq tapmadınız. 
Sədr məcbur etdi ki, oğlan şapqası ilə büstün başında, 
çiyinlərində, eləcə də divar üstündəki dırnaq izlərini, ifrazat əlamətlərini 
silib təmizləsin. Tapşırığı hıçqıra – hıçqıra icra edən quzuçu oğlan birdən 
hönkürməyə başladı: 
– Mən onun yiyəsi Əmrullaya nə cavab verəcəyəm? 
Sədrin amiranə səsi hər şeyə  nöqtə qoydu: 
– Sahibi artıq – əskik qırıldatsa, göndərərsən yanıma, başa 
salaram. Başa düşməsə, göndərərəm Sibirə: atasının ələngələrini şam 
meşələrində tapanda ağıllanar… Bu həngaməni Bəbirli görsəydi, məni də 
səni də, bu küpə girəni də Sibirə göndərərdi… Yığışdır heyvanları, çəkil 
burdan! 
Quzu və oğlaqları qabağına  qatıb uzaqlaşan oğlana sədrin son 
tapşırığı belə oldu: 
– O çər dəymişləri bir də bu bulağa gətirmə! Burada çimməyi 
sənə qadağan edirəm. Heç bilirsən rəhbərin qabağında lüt dayanmaq nə 
deməkdi?!.  Eşitdiklərinə əməl etməsən, ala oğlağın gününə düşəcəksən. 
Oğlan heyvanlarla bərabər gözdən itdi. Hələ də payız yarpağı 
kimi titrəyən, özünü yıxılmaqdan güclə saxlayan qarıya bir daha qəzəbli 
nəzər salıb, yaxına çağırdı. Qarı qorxa – qorxa ona yaxınlaşdı. 
-Səni də şallağa dolayardım, hamı bilir ki, mən ağsaqqal, 
ağbirçək hərləyən deyiləm. Oğlağın gəbərdilməsi hirsimi soyutdu.  
Qarının dili çətinliklə açıldı: 
– Dilsiz – ağızsız heyvanlara mən neyləyim?  
Sədrə elə bil od vuruldu:  
–  Sənə çörək verirəm ki, heyvanlara öz həddini qandır, 
adamların başına çıxmasınlar. 
– Günümə yarım kilo arpa unu verirsən, onu da başıma qaxınc 
eləmisən.  
Özündən çıxan sədr odlanıb qamışlığa girən pələng kimi 
nərildədi: 
– Zəhərləndiyin o yarım kilo da haramdır! Bir kilo arpa unundan 
ötrü qızlar, gəlinlər axşamacan al günün altında taxıl biçir, dərz daşıyır, 
xırman döyür, ilan kimi qabıq qoyurlar. Sən nankorsan! 
Qarıya bir az da yaxınlaşan sədr: 
– Tfu! – edərək  onun üzünə tüpürdü. – Cəhənnəmdən qaçmış 
ifritə!.. 
Bulağın gözündə əl – üzünü dönə – dönə suya çəkən sədr, öz 
aləmində paklanaraq, ata minib uzaqlaşdı. O, təpələrin arxasında gözdən 
itəndə nəzarətçi qarı son hovuzun qırağında oturub, ağlaya – ağlaya kösöv 
kimi qara quru qollarını büstə uzadaraq: 
–  Görürsən də, ay Stalin?! –  dedi. Parlaqlığından göz qamaşan 
qızıl rəngli büst donuq daş sükutu ilə sanki qarıya dedi:  məndən əl çək!.. 
Qarı bu dəfə titrəyən kösöv əllərini yuxarı qovzadı, güclə eşidiləcək tərzdə 
pıçıldadı. – Səndən qeyri kimsəyə inamım yoxdur, günahkarın cəzasını ver, 
ilahi!.. 
Bir səhər nəzarətçi qarı bugünkü azuqəsi – bir arpa cadı, bir 
çəngə göyərti, yumurta boyda şor bükülmüş dəsmalı qoltuğunda bərk – 
bərk  sıxaraq bulağa gəlib dahi rəhbəri salamlamaq istərkən gördüyü 
mənzərəyə təəccübləndi, dəhşətli qorxu vücudunu elə sarsıdıb titrətdi ki, 
qoltuğundakı bağlamanın sürüşüb düşdüyünü bilmədi. Gözlərinə 
inanmadığından bulağa lap yaxınlaşdı, köhnə kətan örpəyinin ucu ilə 
gözlərinin nəmini aldı. Acı həqiqət damarlarındakı qanı dondurdu:  dahi 
rəhbərin generalsimus, paqonlu çiyinləri, ordenli qabarıq döş qəfəsi haray 
çəkərək baş istəyirdi.  
Milyonlarla insanı başsız qoymuş rəhbər başsızlıq dərdinin 
dəhşətini əyani dərk etdiyindən fəryad qoparırdı. Gecə yarıdan dağı – daşı 
lərzəyə gətirmiş bu fəryadı ilk eşidən insandan – köməksiz, zəif qarıdan 
əjdaha xislətli, dahi rəhbər acizanə şəkildə imdad gözləyirdi.  
Nəzarətçi qarı naxırçını çağırıb yalvardı ki, gördüklərini idarəyə 
çatdırsın. 
Fövqəladə hadisə kəndə, rayona çaxnaşma saldı. Nəzarətçi qarı 
əsaslı bir şey deyə bilmədi, sözü bu oldu ki, dünən axşam qaranlığınacan 
bulaqda olub, hər şey öz qaydasında imiş. O quldur kimdirsə, yarasa kimi 
gecə ova çıxıb. 
Axtarışlar da əhəmiyyətli olmadı. Büstün başı arxadan iri daşla 
vurulub üzülmüşdü. Həmin daş baş hovuzda tapıldı. Bu saf daş postament 
üçün təpə ovularkən torpaq altından çıxarılmışdı. Saatlarla suda 
qaldığından əl izi götürmək imkanı olmasa da, əşyayi – dəlil kimi 
əhəmiyyətli idi. Bəbirli, Sakitov, prokuror daşa güc vurandan sonra bu 
qənaətə gəldilər ki, belə ağır yumru daşı dikdirə qaldırıb, hədəfə güclü 
zərbə endirmək hər yetənin işi ola bilməz. 
Həftədə iki dəfə bulağa gəlib, qızıl rəngli büstə saatlarla tamaşa 
edən və bundan hədsiz həzz alan Bəbirliyə başsız büst olduqca eybəcər, 
olduqca qorxunc görünürdü. Odur ki, dikəlib nə başsız büstə, nə də divar 
dibinə toplanaraq üstü cırıq həsir, köhnə döşəkçə ilə örtülmüş  bədənsiz 
başa, daha doğrusu, gips baş qırıntılarına baxa bilirdi. Vahimədən bədəni 
lərzəyə gələrək titrədiyini hiss edincə gah bu, gah da o biri təpəyə qalxır, 
dərindən nəfəs alıb toxtamağa çalışır, tək qalmağa səy etdiyindən 
yaxınlaşmaqda olanlara elə tapşırıqlar verirdi ki, uzaqlaşsınlar. Müvəqqəti 
də olsa ondan uzaq, lap uzaq olsunlar. Elə bu zaman qan qaraldan bir iş də 
böyürdən çıxdı – Bəbirlinin görmək istəmədiyi qonşu rayonun katibi 
yanında iki nəfər gəlib bulaqda maşından düşdü.  Kişinin tüstüsü 
təpəsindən çıxdı, yanğısı ərşə bülənd oldu.  Onlar başsız büstün qarşısında 
günahkarcasına büzüşüb  qalmış Sakitova yanaşanda Bəbirli dalınca 
sürünən sürücüsünü çağırıb dedi: «Bulağa qayıt, o gələn alçağın danışığına, 
Sakitovun reaksiyasına diqqət et. Abidənin açılışında o alçağa çox 
gülmüşəm, eyham atmışam.  İndi  fürsət onundur, mənə yanıq verməkdən 
ötrü  özünü qaranəfəs yetirib.  Özükimilərdən ikisini də şahid gətirib». 
Bəbirli adamlardan uzaşsa da, özündən uzaşa bilmədi. Bir fikir 
onunla qoşa addımlayırdı, düşünürdü: «İndi burada hamı, o cümlədən, 
prokuror günahkar, cani axtarır.  Cani ovuc içində!  Ən böyük cani 
özüməm! Büstü qoyduranın canı çıxsın ki, təhlükəsizliyini təmin 
etməyib… Düşkün, ölü bir qarıya gündə yarım kilo arpa  unu verib, bu 
boyda məsul işi tapşıranda, əlbəttə, nəticəsi gözlənilməz dərəcədə ağır 
olar… Dahi rəhbər bu biabırçılığı bilən kimi çırağımı söndürəcək. 
Deyəcək: əmin – amanlıq dövründə, müharibədən sonrakı bərpa, quruculuq 
şəraitində sən necə rəhbərsən ki, dahilərə qəsd edilir?!..» 
Tapşırığı yerinə yetirərək xəbər gətirən sürücü Bəbirlini 
təpələrdən birinin ayağındakı kolluqda tapanda heyrətləndi. Təpələrdən 
kövşənə, ordan da tülkü girməz kolluğa gəlib dirənmiş katibin üst – başı 
tozun, bişbişənin, pıtrağın içində idi. Bu az imiş kimi, bura dəhnə 
olduğundan, hava axını uçun qanqal toxumlarını, həşərat sürfəsi torlarını 
başına yağdırırdı. Katib yaxınlaşan qaraltını görüb özünü kolluğun 
içərisinə soxmaq istəyəndə sürücü yüyürərək  tutub saxladı.  
– İrəli bataqlıqdır, –  dedi. – Bura niyə gəlib çıxmısınız?  Məgər 
bəbir şücaətli, bəbir əzəmətli adama yaraşan işdi?  
Bəbirli bu sözlərdən sanki ayıldı, sakitcə dedi: 
– Bura elə mənim yerimdir. Kimsəsiz, inssiz – cinssiz.  O alçaq, 
o yaramaz gəlib məni burada, bu didarda görəndə nələr deməyəcək, nələr 
düşünməyəcək?!.  Məni ləngitmə, qoy bataqlığa girib gizlənim. 
Onu kolluqdan çıxarmaq istəyən sürücü: 
– Onlar rədd olub getdilər, – deyə Bəbirlini arxayın saldı. 
Katib yalnız indi dikəlib sürücünün üzünə baxdı: 
–  De də, allah köməyin olsun!... Daha məndə can qalmadı ki. 
Hansı cəhənnəmə rədd oldular? 
–  Yaylağa. 
Bəbirli yenidən qızışdı: 
– Oradakı insanları, heyvanları muştuluqlamağa getdilər, hə?! Ay 
yaramazlar… Gərək tale bu tezkən dönüklük etməyəydi. 
Sürücü onu uşaq kimi oxşaya – oxşaya kolluqdan çıxaranda 
gördü ki, təzə boz kostyumu bir neçə yerdən qəlpələnib. Odur ki, katib 
pencəyi çıxartdı, sürücü də astarını çevirərək onu bükdü, qolunun üstə 
ataraq təskinlik naminə dedi: 
–  Yaxşı qurtardıq,  pencək cəhənnəmə! 
Yarımçıq hesab etdiyindən Bəbirli bu fikri ayrı cür tamamladı: 
–  Daxilimdəki təlatümü çıxarıb tökmək üçün o kollar kaş içimi 
qəlpələyəydi. Onlara «afərin» deyərdim. 
Sürücünün gətirdiyi xəbər Bəbirlinin qənaətini təsdiqlədi, yəni 
rəqibin dediyinə görə abidənin qorunması mühüm məsələ olduğu halda ona 
barmaqarası yanaşılmış, mühafizə partiya, dövlət səviyyəsində təşkil 
olunmamışdır. İcraiyyə komitəsinin sədri Sakitovun rəqiblə həmrəyliyi, 
«Mən nahaqdan işə düşdüm, dəsxoşa getdim» deyərək gileylənməsi 
Bəbirlinin ürəyinə əlavə dağ çəkdi. 
Təkliyə can atan Bəbirli gec – tez təklənəcəyini xəyal etdikcə yer 
ayağının altından qaçır, özünü lənətləyirdi. Bulaq başında rəhbərə abidə 
ucaltmaq təklifini irəli sürəndə «dahiyanə əməl» onu şöhrət zirvəsinə 
ucaltmış, o da özündə dahilik keyfiyyəti duyaraq necə də şellənmişdi. Bax 
onda, həmin o xoşbəxt anlarda çalışırdı ki, heç kəs onun qəflətən pırtlayb 
üzə çıxan bu ecazkar keyfiyyətinə ortaq olub xələl gətirməsin, dahilik 
əlamətlərini aşağı endirib adiləşdirməsin. Maymaq Sakitovun təklif etdiyi 
heykəl ucaltmaq arzusu da məhz onun – raykom katibi  Bəbirlinin rəyi ilə 
kölgədə qalmadımı?!  Əgər onda eroizmə, xudpəsəndliyə üstün gəlib, 
sədrin təklifini müdafiə etsəydi indi Sakitov ona dərd ortağı olardı.  Bu 
boyda işdə özünün günahsızlığını bəyan etməkdən ötrü «Nahaq işə 
düşdüm, dəsxoşa  getdim» deyə bilməzdi. Nə yaxşı ki, daşdakı yazıda o 
fərsizin  adı həkk olunub; hər halda, ən yumşaq sonluqda sürgün 
yoldaşıdır… Əlvida, yoldaş  Bəbirli!  Əlvida, yoldaş  Sakitov!  Bundan 
sonra sizi koloniyalarda «Zık №…» çağıracaqlar.  
Bu zaman onlar dərədən təpəyə qalxdılar. Bəbirlinin ayağı 
altından bir boz kərtənkələ quyruğunu qurban verərək kövşəndə gözdən 
itdi. Sürücü Bəbirlinin diksindiyini görsə də, özünü qorxmuş sayaq apardı: 
– Şoqəribə bax a!  Ürəyim düşdü.  
   Bəbirli mızıldandı: 
– Bu saat o yaralı da olsa, bəxtəvərdir; nə partiyadan, nə də 
dövlətdən qorxur. Kaş bir qolumu kəsib, məndən əl çəksinlər. 
– Bizdə elə cəza növü yoxdur, axı. 
Camış kimi fısıldayan Bəbirli gileyləndi:  
–  Çox təəssüf ki, yoxdur.  
Sürücü ona ürək – dirək   verdi:   
– Sizin heç bir günahınız yoxdur. Əsas günahkar kolxoz sədri,  
kənd sovetinin sədridir. Rayona çatan kimi büro iclası çağırıb ikisini də 
partiyadan, vəzifədən qovun getsin.  
Ayaq saxlayıb, dərindən nəfəs  dərən Bəbirli: 
–  Ağıllı məsləhətdir, –  dedi, –   amma bu tezkən olmaz.  
Səhərdən axşamacan axtarışda olub, ağzına bir tikə  çörək 
almayan rayon rəhbərləri əli boş, kor – peşman gedəndə kolxoz və kənd 
soveti sədrlərinə tapşırdılar ki, qarını və evini  ciddi nəzarətdə saxlasınlar, 
özünü də sabah rayona istintaqa gətirsinlər.  
Nəzarətçi qarı gecə çimir eləmədi, fikir – xəyal onu dağdan 
arana, arandan dağa apardı. Aydınlaşdıra bilmirdi ki, ona harada, nə kimi 
cəza veriləcək. Axırda bir fikir ona inandırıcı görünürdü: «Məni 
döyəcəklər, sümüklərimi xıncım – xıncım edəcəklər. Sonra da Sibirə 
sürgün edəcəklər. Orda – Sibirdə müsəlman üzünə həsrət qalacağam. 
Kafirlər içində kafir kimi öləcəyəm. Bu, daha dözülməzdir. Yalvarıb – 
yaxaracağam, prokurorun  ayağından öpəcəyəm ki, məni elə buradaca – öz 
elim içində güllələtdir. O da adamdır, axı!  Onun da anası var». 
Gecəni keşik çəkmiş çavuş qarını səhər tezdən idarəyə apardı. 
Kənd sovetinin katibinə bir at verdilər ki, qarını rayon prokurorluğuna 
aparsın. Qarı uzun yolu piyada gedə bilməyəcəyini bildirəndə idarədəkilər 
onu lağa qoydular. 
– Sən nəinki 25 kilometrlikdə olan rayon mərkəzinə, lazım gəlsə, 
min kilometrlərlə uzaqdakı Kamçatkaya piyada gedərsən. Çünki sən xalq 
düşmənisən, –  dedilər. 
Qarı sürünə – sürünə kənddən çıxanda qohum – qonşu qadınlar 
hönkürdülər, onların ürəyinə dammışdı ki, bu kimsəsiz, düşkün qarı 
hardasa yolda qalacaq, qurd – quşa yem olacaq… 
Kənddən iki kilometrə kimi uzaşmışdılar ki, qarı dayandı, sonra 
oturdu. Katib atdan düşüb diqqət edəndə gördü ki, onun rəngi ağappaqdır, 
üz – gözündən tər sel kimi axır. Qarı dinməz – söyləməz yola uzanıb ağzını 
iki dəfə açıb – yumdu, bədəni taxtaya döndü. 
Katib istədi meyidi götürüb atın belinə aşırsın, gücü çatmadı, bir 
xeyli fikirləşib özünə «afərin» dedi. Axı, «xalq düşməni» ni kolxoz atına 
yükləmək də bir cinayətdir?! Qarını yoldan sürüyüb bir daşın dibində 
uzatdı, ata sıçrayıb kəndə çapdı. Kənd sovetinin sədri əhvalatı telefonla 
prokurora çatdıranda yeni  tapşırıq aldı: «Tərpətməyin, həkim gətirirəm!» 
 Prokurorun gətirdiyi həkimin rəyi də qısa oldu: ürəyi partlayıb. 
 Əli təmiz boşda qalmış prokuror büstün qoyuluşunda iştirak 
edən adamları dindirəndə külünglə ayağını yaralamış cavan kolxozçunu 
şübhəli sandı və həbsə aldı. Uzun çək – çevirdən sonra «xalq düşməni» 
adlandırıb, Sibirə on illik  sürgünə göndərdi.  Beş  il tayqada meşə qırandan  
sonra ləkə üstündən götürülən bu  adam doğma kəndinə qayıdanda qaşları, 
kiprikləri qar kimi idi.  
Mərkəzi Komitə o vaxtkı rayon rəhbərlərini «maymaq» 
adlandıraraq partiyadan, vəzifədən qovdu. Əsəbləri tamam pozulmuş 
Bəbirli psixiatriya xəstəxanasına, Sakitov Sibirə göndərildi. Büst bərpa 
edilmədi, əksinə onun izləri həm bulaq daşından, həm də şüurlardan 
tərtəmiz  silindi.  
Nənənin güclə xatırladığı həmin əhvalat ona xeyli təskinlik 
verdiyindən aram – aram dedi: 
– Atan – anan rəhmətlik olsunlar, qardaş, gör heç yadıma 
düşür?!. O boyda rəhbər Bəbirli qorxudan ağlını itirib dəlixanaya düşdü, 
Sakitov Sibirə getdi, qayıtmadı. Kəndin böyüklərini də məsciddən qovulan 
köpəyə döndərdilər. 
Bu   əhvalatın şahidi olmuş qonaq ananın fikrini  ürəkdən 
bəyəndi. Dedi ki, Vəkilin  büstü  hələlik  evdə  saxlansa yaxşıdır; bir neçə 
müddətdən sonra məzarı üstünə köçürülə bilər.  Əslində heykəl ürəklərdə 
yaşamalıdır. 
Dünya azərbaycanlılarının birinci qurultayındakı çıxışın 
mətbuatda kütləyə çatdırılması iş  adamı Gülbaxışıın adını Nuraş 
qəsəbəsində dilə – ağıza saldı. O demişdi ki, xeyli gənci məşğul etmək 
üçün qəsəbədə iş yeri yaradacaq.  
Özü hələ qəsəbəyə gəlib  çıxmamış müxtəlif rəylər  meydana 
gəldi. Beşi onun fərasətindən, Moskva kimi nəhəng, mürəkkəb şəhərdə 
duma üzvü seçilməsindən ağız dolusu danışanda biri – ikisi ağız büzər, 
onun uğursuz  ayağını yamanlardı. 
Gülbaxış qəsəbəyə gəlib səadət sarayı tikdirmək istəyəndə 
qəsəbənin bələdiyyə sədri, icra nümayəndəsi onun qarşısında xeyli şərt 
qoydu. Şərtlərin arxasında şəxsi maraq durduğunu görən Gülbaxış 
yerlilərini başa salmağa çalışsa da, bir nəticə hasil olmadı.  Məcburiyyət 
onu rayon icra başçısının qəbuluna gətirib çıxartdı.  İcra başçısı ona hər cür 
şərait yaratmağı yerli hakimiyyət nümayəndələrindən  tələb etdi. İş 
başlandı. 
Axşam  Gülbaxış həyətində oturub  çay içir, sabahın  işləri 
haqqında düşünürdü. Vəkilin anası  gəlib onu bağrına basdı, ağladı, 
hıçqırdı. Gülbaxışın anası, arvadı da  kövrəldi, onu  sakitləşdirib qarşısına 
çay qoydular. Gülbaxış dedi: 
– Gələcəkdim yanına, məni qabaqladın. Moskvada sizi yola 
salandan  sonra  prokurorun  yanında oldum.  Bir  daha tələb etdim ki, 
qatillər tapılmalıdır.  Kiçik Nuraş qəsəbəsindən  üç  il ərzində səkkiz nəfər 
qətlə yetirilibsə, dövlət orqanları haqqında yaxşı nə demək  olar?!  
Prokuror məni inandırdı ki,  reketlər sırasında Nuraş qəsəbəsinin 
sakinlərindən kimsə var, o üzə çıxmayınca düyün açılmaz. Qəsəbədən  olan 
adamlarla görüşdüm. Şübhələndiyim  adamı izləməyə başladılar. 
Əməliyyat üstündə yaxalandı.  Aydın oldu ki,  reketlərin əlindədir, heç yerə 
tərpənə bilmir. İstintaq zamanı məlum oldu ki, dəstəyə qoşulub müəyyən 
vaxtdan sonra peşmanlamış 18 nəfəri öldürüblər. Onlardan bir çoxunun 
başı girov saxlanılmışdır. 
Kəsilmiş başları meşədə basdırırmışlar. Axtarış nəticəsində həmin 
yerdən deyilən qədər insan kəlləsi çıxarıldı. 
Ana dözə bilmədi: 
– Vəkilin kəlləsi tanınsaydı, gedib gətirərdim. 
Gülbaxış təəssüfləndi: 
– Çox səy etdim, tanıya bilmədim. Hamısını qəbiristanlıqda topa 
dəfn etdilər. 
– Ay oğul, Gülbaxış, bu yazıq  Əlikramın ölüsündən də əl 
çəkmirlər, axı?! 
– O həngamələri də elətdirən həmin o yaramaz imiş. İstintaq 
zamanı dedi ki, onlar yeddi qardaş məni bir dəfə Moskvada soyub özümü 
də ölüncə döydülər. Mən də hərdən yüz dollardan keçib, onun büstünü 
məsxərəyə qoydururdum. O birilərinin də qətlində o qəddarın barmağı 
varmış. 
– Vəkillə ədavəti nədən törəyib? 
Gülbaxış xeyli susdu, başını qaldırmadan dedi: 
– Vəkilin dəstədə nüfuz sahibi olması, xahişlərinə əməl edilməsi 
hərifdə paxıllığı son həddə çatdırıb. O da başçıdan bir neçə dəfə icazə və 
pul istəyib, ağzından vurublar. 
– Onda, görünür, məndən o məbləğdə pul tələbi bir bəhanə imiş, – 
dedi yana – yana ana. 
– Bəli, deyiləni versəydin belə Vəkili salamat ələ gətirə 
bilməyəcəkdin.  Həmyerlimiz  onları inandırmışdı ki, Vəkil aradan 
çıxandan sonra hamımızı satacaq. 
– Ciyəri yanmışın axırı necə oldu? 
– Ömürlük həbs aldı. 
Ana dərindən köks ötürüb: 
– Nəvəm dayısına büst hazırlayıb, – dedi. – Qorxudan evdə 
saxlayıram.  İndi onu məzar üstünə qoymaq olarmı? 
– Olar!  İblis məhv edilib. 
Ana minnətdarlıq edib getdi. 
Gülbaxış səadət sarayının tikintisi üçün lazım olan materialların, 
həcmini, dəyərini hesablamağa başladı. 
– Allahın bəlasına gəlmiş başçılarının axırı necə oldu? – deyən 
ana təsəlli olacaq cavabı intizarla gözlədi.  
Onun keçirdiyi  iztirablar Gülbaxışa bəlli olduğundan necə, 
haradan başlamaqda çətinlik hiss etdi, sükut xeyli çəkdi. Dili çətinliklə 
açıldı: 
– O da haqqına çatdı… Vəkilə həqiqi məhəbbəti olan Tanyanın 
qəzəbinə gəldi. Tanya biləndə ki, əməl yoldşları Vəkili tora  salaraq ay 
yarım əsirlikdə saxlayandan sonra amansızcasına qətlə yetiriblər, çox 
qəzəblənir, başçının yerini öyrənərək güllə ilə öldürüb, başını kəsir. 
Caninin kəsilmiş başını prokurorun stolu üstünə qoyanda prokuror illərlə 
axtarışlarının nəticə vermədiyini etiraf edir, Tanyaya «Çox sağ ol!» deyir. 
Özünü saxlaya bilməyən ana: 
– Yerini desəydin, gedib Tanyanın əllərindən öpərdim; son 
nəfəsiməcən xidmətçisi olardım! – söyləyərək hüznlə başını salladı. 
– Səndən əvəzi minnətdarlıq etmişəm. 
– Allah köməyin  olsun, allah köməyin olsun, – deyə – deyə  
nisbətən  toxtamış ana qayğı dolu yanğı ilə soruşdu. –  Bəs, indi o mərd, 
yanğıma su səpmiş o igid qadın hardadır?  Yəqin ki, ona mükafat  
verəcəklər?! 
Gülbaxış başını mənalı – mənalı tərpətdi, ahəstə, təəssüflü sözləri 
eşidildi: 
–  Reketlərin  əlində  illərlə alət olduğundan Tanya indi istintaq 
altındadır.  Ağır  cəza alacağı gözlənilir.  Gümanım var ki, Vəkilin öz əli 
ilə yazdığı vəsiyyətnamə  kömək etsin. 
– Bıy, anası ölmüş vəsiyyətini də edib?  Ürək sözlərini kimə 
söyləyib? – deyə – deyə hönkürdü. 
Ana sakitləşəndə, bir qurtum çay içib gözlərini qurulayanda 
Gülbaxış danışmağa başladı: 
– Dünyanın qəribəliyinə bax, Vəkil son sözünü ilk görüş zamanı 
elə Tanyanın özünə deyib, əslində kağıza yazıb verib? 
– Nə yazıb anası ölmüş? 
– Dəhşətli, ağlagəlməz sözlər yazıb: «Mən Tanyaya sədaqətsizlik 
edərəmsə, başımı kəssə – qanım halaldır.» 
Ana dəhşətlə qışqırdı: 
– Ay aman?!  Bədbəxt aqibətini irəlicədən görüb ki?! 
– Ağıllı adamlar belə olur, tutduğu yolun sonunu irəlicədən 
təsəvvür edir, – deyərək Gülbaxış ananın şübhəli qənaətini təsdiqlədi. 
– Anası ölmüşün bu sözü, deyirsən ki, Tanyaya kömək edəcək? 
– Əlbəttə edəcək. Hüquq baxımından Vəkilin səmimiyyətlə 
yazdıqları danılmaz fakt,  güclü əşyayi – dəlildir.  Onun əvvəlki 
əməllərindən xəbərim yoxdur, ancaq son əməli Vəkilə məhəbbəti ilə 
bağlıdır. 
Gülbaxışdan ananın bir  təvəqqesi də oldu: səadət evini «Əziz 
dost» mahnısı ilə açsın. Mümkün olsa xanəndə Zabiti gətirsin. Zabit həmin 
mahnını sadəcə oxumur; ilahi dərgahından gətirilmiş ecazkar çələng kimi 
dinləyiciyə təqdim edir. Vəkilin toyuna zabiti gətirəcəkdi, qismət olmadı… 
Ananın ricasından riqqətə gəlmiş Gülbaxış səadət evinə 
«Dostluq» adı qoyacağını, onun xahişinə mütləq əməl edəcəyini bildirdi. 
Ana xeyli ağlayıb – sızladı, xeyli də təskinlik tapdı.  Durub 
gedəndə küçəyə qədər müşayət edən Gülbaxışa dönə – dönə minnətdarlıq 
etdi. Onun gedişindən sonra Gülbaxış özünü neçə saat pis hiss etdiyindən 
bağçada dolaşdı… Nəhayət, gəlib stol arxasında oturdu, sabah görüləcək 
işlər haqqında düşünməyə başladı. Qələm götürüb qeydlər etdi… 
 
 
 
