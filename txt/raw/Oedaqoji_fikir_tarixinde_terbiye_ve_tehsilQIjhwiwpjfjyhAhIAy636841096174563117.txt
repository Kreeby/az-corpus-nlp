AZƏRBAYCAN RESPUBLİKASI TƏHSİL NAZİRLİYİ 
AZƏRBAYCAN MÜƏLLİMLƏR İNSTİTUTU 
       
Məmmədəli Hənnan oğlu Ağayev 
 
 
 
 
Pedaqoji fikir tarixində tərbiyə və təhsil 
(Dərs vəsaiti) 
 
 
 
 
 
 
 
 
 
 
 
 
 
B A K I  -  2011 
               
 2
Məmmədəli Hənnan oğlu Ağayev 
 
 
 
 
 
 
 
 
 
Pedaqoji fikir tarixində tərbiyə və təhsil 
(Dərs vəsaiti) 
Dərs vəsaiti Azərbaycan Respublikası Təhsil Nazirliyi tərəfindən təsdiq 
olunmuşdur (Azərbaycan Respublikası Təhsil Nazirliyinin 07.12.2010-cu il tarixli, 
1594№-li əmri) 
 
 
 
 
 
 
 
 
 
 
 
B A K I  -  2011 
 3
Övladlarım – Şövqi, Ülvi və Zülfünün şərəfinə  
 
Elmi redaktor:            Rüfət Lətif oğlu Hüseynzadə, pedaqoji 
                               elmlər doktoru, professor, əməkdar müəllim 
         
         Rəyçilər:            Akif Nurağa oğlu Abasov, pedaqoji      
                       elmlər doktoru, professor 
                               Ağahüseyn Məmmədhüseyn oğlu Həsənov,     
                     pedaqoji elmlər doktoru, professor 
                                    Əsmər Sadıq qızı Bədəlova, pedaqoji  
                                 elmlər namizədi, dosent 
                            Səidə Atəş qızı Abdullayeva, pedaqoji 
                         elmlər namizədi, baş müəllim 
 
 
 
 
Kitab hazırda ölkəmizdə həyata keçirilən Təhsil İslahatına dair direktiv 
sənədlərin tələblərinə müvafiq olaraq məktəbəqədər və kiçik yaşlı uşaqların pedaqoji 
fikir tarixində inkişafı, tərbiyəsi və təhsili probleminə həsr edilmişdir.  
Burada  məktəbəqədər və kiçik yaşlı uşaqların inkişafı, tərbiyəsi və təhsilinin 
mahiyyəti, məqsədi, məzmunu, eyni zamanda uşaqların inkişafı, tərbiyəsi və təhsili 
ilə bağlı dünya mütəfəkkirlərinin nəzəriyyələri, müddəaları tarixi baxımdan sərf-
nəzər edilmişdir. 
Vəsait əsasən ali pedaqoji məktəblərin magistr pilləsində təhsil alan tələbələr 
üçün nəzərdə tutulmuşdur. 
Həmin vəsaitdən tərbiyəçilər, valideynlər, müəllimlər, aspirantlar və hər bir kəs 
faydalana bilər. 
 
 
 
 4
                               M Ü N D Ə R İ C A T 
Səh. 
Giriş………….………….…………………………………….......….....5-6 
 
I fəsil.   Məktəbəqədər yaşlı uşaqların inkişafı, tərbiyəsi, təhsilinin   
          elmi-nəzəri və pedaqoji əsasları 
1.1. Məktəbəqədər   yaşlı   uşaqların   inkişafı,   tərbiyəsi,   təhsilinin 
        mahiyyəti, məqsədi və məzmunu....................................................7-13 
1.2. Məktəbəqədər  yaşlı  uşaqların  inkişafı  və  tərbiyəsinə  müsbət 
müsbət əxlaqi keyfiyyətlərin təsiri...............................................13-18 
 
II fəsil.    Uşaqların inkişafı, tərbiyəsi və təhsili probleminə tarixi  
             bir nəzər 
2.1.    Tərbiyənin meydana gəlməsi, qədim dövr Azərbaycan və Şərq 
       dastanlarında tərbiyə və təhsil problemləri....................................19-49 
2.2.    Klassik   Şərq   mütəfəkkirləri uşaqların inkişafı, tərbiyəsi və 
       təhsili haqqında..............................................................................49-95  
2.3.    Azərbaycanda  məktəbəqədər  tərbiyə,  təhsil və müəssisələrin  
       inkişafı tarixindən........................................................................95-137 
2.4.    Avropa pedaqoji fikir tarixində uşaqların inkişafı, tərbiyəsi və  
       təhsili haqqında nəzəriyyələr.....................................................137-173  
 
Nəticə........................................................................................................174  
      
İstifadə olunmuş və tövsiyə edilən ədəbiyyat...................................175-178 
 5
G İ R İ Ş 
ХХ əsrdə Azərbaycanın ikinci dəfə dövlət müstəqilliyi əldə etməsi, onun 
qorunması və çiçəklənməsi, inkişaf etdirilməsi üçün bütün xalqın əzmlə mübarizə 
aparmasını tələb edir. Müstəqil dövləti qurmaq, yaratmaq və inkişaf etdirmək üçün 
yetişməkdə olan nəslin üzərinə mühüm vəzifələr düşür. 
         Müstəqil respublikamız çətinlikləri arxada qoyaraq addım-addım irəli gedir. 
Hər işdə bir yenilik duyulur. Məktəbəqədər təlim-tərbiyə işində, təhsilimizdə, 
iqtisadiyyatımızda köklü dəyişikliklər var, müstəqil siyasət yürüdürük. Idarəçilik 
metodları da dəyişilir.  
 Əldə etdiyimiz tarixi uğurlarımızı bir daha inkişaf etdirmək üçün bu gün 
erməni cəlladları ilə üzbəüz mübarizə şəraitində olduğumuzu hər an unutmamalıyıq.  
Belə ki, məktəbəqədər yaşlı uşaqların və bütün gəncliyin mənəvi-estetik, əmək, 
vətənpərvərlik, əxlaq, fiziki, yoldaşlıq, dostluq, qayğıkeşlik, insanpərvərlik, ekoloji, 
dünyagörüşü və s. tərbiyəsi işi gündəmdə mötəbər yer tutmalı və günbəgün 
canlandırılmalıdır.  
Bu gün tarixçilər, pedaqoqlar, bütövlükdə maarif işçiləri qarşısında mühüm 
bir vəzifə qoyulmuşdur: Azərbaycanı sevərək, onun keşiyində duraraq, ona xidmət 
edərək, intellektual mənəviyyatlı vətəndaş tərbiyə etmək. Buna görə ilk növbədə uzun 
illər səylə milli zəmindən uzaqlaşdırılmış, xalq pedaqogikasının məzmunundan ayrı 
salınmış tərbiyə sistemimizi formalaşdırıb, meydana çıxarmaq lazımdır. Həm də bu 
zaman tərbiyənin kökünü vahid Azərbaycan xalq tərbiyəsinin məzmununda, bu 
günədək bizə məlum olan şifahi xalq ədəbiyyatı nümunələrində, Qurani-Kərimin 
səhifələrində, zəngin və dünya şöhrətli klassik irsimizdə, Azərbaycan xalqı üçün 
yaxın və məqsədyönlü olan Şərq ənənələrində və həm də  ümumbəşəri dəyərlərdə 
axtarmalıyıq.  
Gənc nəslin, o cümlədən məktəbəqədər yaşlı uşaqların tərbiyəsinin qarşısında 
duran başlıca məqsədlərə və hərtərəfli biliyə, mütərəqqi dünyagörüşə, milli və 
ümumbəşəri əxlaqa, mənəviyyata və mədəni dəyərlərə yiyələnən şəxsiyyət 
formaalaşdırmaq və cəmiyyətimiz üçün layiqli vətəndaşlar yetişdirmək olduğundan 
hazırda məktəbəqədər müəssisələrdə uşaqların tərbiyəsini müasir tələblər səviyyəsinə 
qaldırmaq vacibdir. 
 6
Bağça yaşlı uşaqlarda tərbiyə-təlimin formalaşdırılması bu gün xüsusi aktuallıq 
kəsb edən vəzifələrdən biridir.  
Bu mənada məktəbəqədər dövr gələcək şəxsiyyətə bir çox qiymətli 
keyfiyyətlərin aşılanmasından ötrü zəruri və çox mühüm mərhələyə çevrilir. Ona görə 
də məktəbəqədər müəssisələr ilk növbədə həmin mərhələnin imkanlarından səmərəli 
istifadə etmək qayğısına qalmalıdırlar.  
Bağçada tərbiyə-təlim işi müxtəlif vasitələrlə, rəngarəng və maraqlı tədbirlərin 
köməyi ilə həyata keçirilir. Bu sahədə Azərbaycan musiqisi, təsviri sənəti, bədii 
ədəbiyyat, rəsm əsərləri, xalq yaradıcılığı, təbiətə ekskursiyalar və s. xüsusi 
əhəmiyyətə malikdir. Bu mənada, istər xalq yaradıcılığının bəhrəsi olan musiqi, istər 
bəstəkarlar tərəfindən yaradılmış musiqi əsərləri, rəssamlarımızın bədii təsvirlərə həsr 
edilmiş qiymətli yaradıcılıq nümunələri Azərbaycan xalqının mənəvi sərvətinin 
təkrarolunmaz, vacib tərkib hissəsidir. 
Uşaqların inkişafı və tərbiyəsi-təlimi baxımından Azərbaycanın təbiəti, bədii 
incəsənət əsərləri, milli, bəstəkar musiqisi öz milli zəmini üzərində     yüksəlmiş,    
qabaqcıl dünya mədəniyyətinin ən gözəl ənənələrindən bu və ya digər dərəcədə 
bəhrələnmiş, daha da inkişaf edərək müasir şəklini almışdır.  
Kiçik yaşlı uşaqlar gerçəkliyin bu və ya digər dərəcədə hadisələrin bədii sənət 
və musiqi əsərlərində necə əks olunduğunu gördükdə onların gözəllik haqqında 
təsəvvürləri təkmilləşir, onlarda bədii, estetik zövq formalaşır. Bütün bunlar gənc 
nəsildə əxlaqi keyfiyyətlərin təşəkkül tapmasına və daha da təkmilləşməsinə nə üçün 
belə əhəmiyyət verdiyimizin səbəbini aydın göstərir. 
Çiçəklənməkdə olan vətənimizin hazırki durumu, dünyaya yeni göz açan 
fidanlarımızın tərbiyəsi və təlimi, milli özünüdərk, özünə qayıdış, islam əxlaqının, 
türk dünyasının mənəvi dəyərlərindən bugünkü tərbiyə prosesində istifadənin 
zəruriliyi uşaqların mənəvi tərbiyəsini yeni, müasir tələblər əsasında tədqiqini və bu 
prosesin daha optimal üsul və vasitələrlə aparılmasını tələb edir. 
O cümlədən hesab edirik ki, kiçik yaşlı uşaqların inkişafı, tərbiyəsi və təhsili 
haqqında dünya mütəfəkkirlərinin nəzəriyyələrini öyrənmək, tədqiq etmək, eyni 
zamanda müasir iş prosesində bundan istifadə etmək faydalı olar.  
 
 7
                                               I fəsil 
Məktəbəqədər yaşlı uşaqların inkişafı, tərbiyəsi, təhsilinin 
elmi-nəzəri və pedaqoji əsasları 
 
1.1. Məktəbəqədər yaşlı uşaqların inkişafı, tərbiyəsi və təhsilinin  
mahiyyəti, məqsədi və məzmunu 
Plan: 
1.   Məktəbəqədər yaşlı uşaqların inkişafı, tərbiyəsi və təhsili probleminin 
mahiyyəti və məqsədi 
2.   Uşaqların inkişaf prosesi nədir? 
3.   Uşaqların əxlaqi, milli mənəvi şüurunun formalaşmasına dair 
 
1. Məktəbəqədər yaşlı uşaqların inkişafı, tərbiyəsi və təhsili sahəsindəki vəzifələr, 
ümumiyyətlə həmin problemin müstəqil dövlətçiliyimiz baxımından əsas konsepsual 
prinsip və müddəaları Azərbaycan Respublikasının ümummilli lideri Heydər 
Əliyevin müxtəlif çıxış, məruzə və nitqlərində milli-ideoloji,  elmi-nəzəri cəhətdən 
bütün incəlikləri ilə işıqlandırılmışdır. Milli tərbiyənin mühüm komponenti olan 
tərbiyədən danışarkən Heydər Əliyev demişdir: “Tərbiyə geniş məna daşıyır. Tərbiyə 
təkcə o deyil ki, gedib Vətəni silahla müdafiə edəsən. Insan gərək həyatının hər 
dövründə, fəaliyyətinin bütün sahələrində öz Vətəninin, ölkəsinin qayğısı ilə yaşasın, 
onun həm iqtisadiyyatının, həm siyasətinin, həm də mədəniyyətinin qayğısı ilə 
yaşasın. Bunlar hamısı tərbiyədən doğan şeydir. Insan öz mədəniyyətinin də, 
iqtisadiyyatının da, öz dilinin də, təhsilinin də inkişaf etməsini istəyir”1(3, 
“Azərbaycan müəllimi” qəzeti, 7 may 1998). 
Müstəqil Azərbaycan Respublikasının islahat proqramında maarif işçiləri 
qarşısında bir sıra məsələlər qoyulmuşdur ki, bura yüksək keyfiyyətli, dərin və 
hərtərəfli biliyə, mədəniyyətə, mütərəqqi dünyagörüşə malik, Azərbaycan xalqının 
azadlıq və demokratik ənənələrinə bağlı olan, Vətəni, millətini və dilini sevən, insan 
hüquqları və azadlığına hörmət edən, müstəqil və yaradıcı düşünən, yüksək əxlaq və 
mənəvi keyfiyyətləri özündə cəmləşdirən, sivilizasiyalı cəmiyyət qurmağa qadir olan, 
 8
idrak səviyyəsi yüksək, sağlam və humanist keyfiyyətli, dostuna dost, düşməninə 
düşmən kimi yanaşan, hərtərəfli vətəndaş yetişdirməkdir. Çünki, hər hansı bir 
dövlətin, xalqın gələcəyi həmin dövlətin maarifindən çox asılıdır. Odur ki, gənc, azad 
və  müstəqil  respublikamızın  müvəffəqiyyətli  və  uzunömürlü  olması  indiki  nəslin  
daha savadlı, intellektual səviyyəsinin daha yüksək olmasından çox asılıdır. 
Müasir dövrdə dövlət quruculuğuna dair müvafiq sənədlərdə uşaqların əxlaq 
və mənəvi keyfiyyətlərinin inkişaf etdirilməsinə ciddi diqqət vermək tərbiyə və təhsil 
müəssisələrinin başlıca vəzifələrindən biri kimi qeyd edilir. Çünki, yer üzərində 
mürtəce qüvvələr mövcud olduqca, vətənimizə, cəmiyyətimizə qarşı duran 
təxribatçılıq işi gözlənilir. Nə qədər ki, Ermənistan kimi mürtəce dövlətlərin təbiəti 
dəyişilməmişdir, irtica və təcavüzkar qüvvələr silahı yerə qoymamışlar, belə bir 
vəziyyət ümumxalq münasibətlərdən əmələ gələn dəyişikliklərə mane olacaqdır.  
Kiçik yaşlı uşaqlar ailə səadəti, xeyir, şər haqqında, yoldaşlıq, dostluq, 
qayğıkeşlik, ədalət, ədalətsizlik, sülh, əmin-amanlıq, müharibə, dağıntı, ekoloji 
çətinliklər, hüquq qanunları, iqtisadi biliklər, qənaət, sadəlik, təvazökarlıq, düzlük və 
doğruçuluq və s. haqqında, təsəvvür və anlayışlara məhz həmin məktəbəqədər 
müəssisələrdə və məktəblərdə yiyələnirlər. 
Inkişaf etməkdə olan cəmiyyətimizdə şəxsiyyətin inkişafı və onun mənəvi 
keyfiyyətlərinə dair vəzifələr yetişməkdə olan nəslin qarşısında məsuliyyət hissini 
müntəzəm surətdə artırır. Gənc nəslin formalaşması şəraiti isə nəinki yaxşılaşır, həm 
də xeyli mürəkkəbləşir. Bu mürəkkəbləşmənin əsas səbəblərindən biri elm və 
texnikanın surətlə inkişaf etdiyi atom, elektron və kosmos əsrində uşaqların  mənəvi  
düşüncələrini  zənginləşdirən amillərin sayının getdikcə artmasıdır.  
Bütün bunlar o deməkdir ki, gənc nəsildə lazımi mənəvi və fiziki keyfiyyətlər 
yetişdirmək üçün cəmiyyətin şüurlu, məqsədyönlü fəaliyyəti kimi tərbiyənin rolu da 
ildən-ilə artır.  
2. Cəmiyyətin hazırki mərhələsində gənc nəslin inkişafı üçün ölkəmizin 
tarixində ən əlverişli obyektiv şərait yaradılmışdır. Belə ki, indi ölkəmizdə iqtisadi, 
sosial-siyasi, ideoloji vəzifələr müvəffəqiyyətlə həyata keçirilir, xalqın mədəni 
səviyyəsi, maddi rifah halı yüksəlir, uşaq və gənclərin inkişafına təsir göstərən ailənin 
imkan və şəraiti genişlənir. 
 9
Məlumdur ki, bu yüksəkliklə yanaşı, cəmiyyətdə şəxsiyyət, onun mənəvi 
keyfiyyətləri, təhsili, mədəniyyəti qarşısında duran tələblər müntəzəm surətdə artır. 
Bu prosesdə gənc nəslin formalaşması şəraiti isə nəinki təkcə yaxşılaşır, həm də xeyli 
mürəkkəbləşir. 
Deməli, inkişaf prosesinin özü də müəyyən ziddiyyət yaradır. Bu ziddiyyətin 
başlıca səbəbi tərbiyə prosesinin obyektiv əsası kimi adamların sosial həyatının, 
özünün mürəkkəbləşməsidir. 
 Məktəbəqədər yaşlı uşaqların yoldaşlıq, dostluq və qayğıkeşlik kimi əxlaqi 
keyfiyyətlərinin formalaşmasına təsir göstərən mühüm şərtlərdən biri uşağı əhatə 
edən müvafiq mənəvi mikromühitin yaradılmasıdır. Bunun əsasını isə uşağın 
şəxsiyyətinə hörmət və qayğı, ağıllı tələbkarlıq təsir edir. Əlbəttə, uşaq 
mikromühitində baş verən hadisələrin heç də hamısı sosial həyat tərzinin normalarına 
uyğun gəlmir. Uşaq şəxsiyyətinin formalaşdığı bu mikromühitin obyekti təsiri ilə 
inkişaf etməkdə olan cəmiyyətimizin təlqin etdiyi əxlaq normalarının toqquşması heç 
də həmişə cəmiyyətin xeyrinə olan nəticəyə gətirib çıxarmır. Bütün bunlar uşaq və 
gənclərin tərbiyəsində yalnış davranışın təşəkkül etməsinə gətirib çıxarır, nəticədə 
uşaqlarda ikiüzlülük, riyakarlıq, tənbəllik və s. formalaşır. 
Deyilənlərdən aydın olur ki, uşaqlarda dövrün tələbinə uyğun əxlaqi 
keyfiyyətlərin inkişafı üçün cəmiyyətin şüurlu, məqsədyönlü fəaliyyəti getdikcə 
güclənir.  
Müsbət əxlaqi keyfiyyətlərin mahiyyəti, məqsədi, məzmunu və əhəmiyyətini 
düzgün dərk etmək üçün əxlaqın necə yarandığını bilmək zəruridir. Fəlsəfi, pedaqoji 
ədəbiyyatda əxlaqın mənşəyi haqqında müxtəlif fikirlər mövcuddur. Bəzi alimlər 
iddia edirlər ki, insan ictimai varlıqdır, onun fəaliyyəti də ictimai mühitlə, ictimai 
qaydalarla təyin edilir. Ictimai varlıq olan insanın əxlaqı öz başlanğıcını həyatdan 
alır. Buna görə də əxlaq ictimaidir. Digər qrup alimlərə görə insan hər şeydən əvvəl 
canlı varlıqdır, canlı orqanizmdir, onun yaşayış tərzi canlı təbiət qanunları əsasında 
baş verir. Insan da başqa canlılar kimi doğulur, mübarizə aparır və ölür. Ictimai mühit 
yalnız insan nəslinin yaşaması, artıb-törəməsi üçün şərait olmaqla kifayətlənmir, 
bioloji prosesin baş verməsinə heç cürə mane olmur, əksinə, özü insanın bioloji 
prosesində fəaliyyət göstərməsini təsdiq edir. Ona görə də əxlaqın mənşəyini yalnız 
 10
insanlarda deyil, bəşər cəmiyyətindən daha qədim olan həyatın özündə axtarmaq 
lazımdır.  
Əxlaqda, mənəviyyatda insanların bir-birinə münasibəti və davranış normaları 
öz ifadəsini tapır. Mənəviyyatın tərkib hissəsinə davranış qaydaları, prinsiplər, 
kateqoriyalar və ideallar daxildir. 
Davranış qaydaları insanın ailədə, cəmiyyətdə, kollektivdə bir-birinə   
münasibətini müəyyənləşdirir. Davranış qaydaları tənzim etdiyi münasibətlərin 
xarakterindən asılı olaraq müəyyən qruplara bölünür. 
Prinsiplər: prinsip hər bir norma qrupunun özünəməxsus olan ilk vəziyyətini 
və əsas köklərini əks etdirir. Siniflər mənafeyini əks etdirən əlamətlər prinsiplərdə 
daha çox güclü olur və onun ən çox nəzəriyyələr sistemini əks etdirir.  
Əxlaq kateqoriyaları: ümumi şəkildə insanlar arasında, insanla cəmiyyət 
arasında mənəvi əlaqələr əks etdirilir. Yaxşılıq, ədalət, borc, şərəf, ləyaqət, vicdan, 
xoşbəxtlik və s. əxlaq kateqoriyaları olub, müəyyən xalqların əxlaqına xas olmuşdur, 
həmin kateqoriyalar bütün cəmiyyətlərdə mövcud olmuş və mövcuddur. Lakin onlar 
müxtəlif əxlaq sistemlərinə mənsub olduğundan müxtəlif tələbləri ifadə etmiş, zaman 
keçdikcə, öz mahiyyət və məzmununu dəyişmişdir. 
Əxlaqi ideallar isə insanların daha çox əhəmiyyət verdiyi, gözəl saydığı 
davranış nümunələrini əks etdirir. Mənəvi ideallarda insanların arzuları ifadə olunur. 
Beləliklə, insanlar müəyyən normalar, prinsiplər və ideallar əsasında hərəkət 
edir, bir-birləri ilə münasibətlərdə olurlar. Deməli, cəmiyyətdə yaşayan, fəaliyyət 
göstərən insanlar bir-birinin davranış normalarına necə əməl etdiklərinə nəzarət edir, 
bir-birinin hərəkətlərini tənzimləyir və qiymətləndirirlər. Məhz, qiymət vermək, 
nəzarət etmək əxlaqa real məna verir və onun fəaliyyətini təmin edir. Qiymət əxlaqlı 
insanın davranışına, hərəkətinə, ictimai nəzarətin mühüm vasitəsinə çevirir. Hüquq 
normaları pozulduqda adamlara cəza verilirsə, əxlaq normaları  pozulanda  adamlar   
məzəmmət edilir, onların hərəkətləri pislənilir. Burada ictimai rəy mühüm rol 
oynayır. 
Milli ləyaqət, kollektivçilik, humanizm və digər əxlaqi kateqoriyalar 
şəxsiyyətin mənəvi təfəkkürünün aksiomları kimi fəaliyyət göstərir. Müasir dövrdə 
əxlaqi sərvətlər insanların davranışının qəbul edilib-edilməməsi ilə deyil, onların nə 
 11
dərəcədə davranışda özünə möhkəm yer tutması, nə qədər real, həqiqi olması və 
şəxsiyyətlərarası münasibətlərdə davamlılığı ilə ölçülür. 
 Cəmiyyətin müasir mərhələsində elmi-texniki inqilab ictimai həyatın bütün 
sahələrinə - ailə həyatına, istehsal əlaqələrinə, milli münasibətlərinə, nəsillər 
arasındakı varisliyə, əxlaqa, insan mənəviyyatına ciddi təsir edir. Elmi kəşflər heç 
vaxt bədxahlıq niyyəti ilə edilmir. Elmi kəşflər, ixtiralar həmişə ehtiyacdan doğmuş 
və insanların həyatının yüngülləşdirilməsinə xidmət etmişdir.  
3. Əxlaqi, mənəvi tərbiyənin mühüm tərkib hissələrindən biri milli mənlik 
şüurunun formalaşdırılmasıdır. XX əsrin son illərində aşkarlıq və demokratiyanın 
təsiri ilə ayrı-ayrı xalqlar kimi Azərbaycan xalqı da öz kökünə, tarixinin açılmamış 
səhifələrinə müraciət edərək, xalqın tarixi kökləri, tariximizin bəzəyi olan görkəmli 
şəxsiyyətlərin həyat və fəaliyyətini öyrənir, milli özünüdərkin, milli özünütəsdiq, 
milli özünəməxsusluğun bütün əlamətlərini aşkar etməyə çalışır. Milli rəmzlərə, 
adətlərə, ənənələrə yeni həyat verilir, dini etiqadlar, müqəddəs bayramlar xalqın  
özünə qaytarılır. Bu qayıdışda yeni bir ruh, yeni təfəkkür, yeni mədəniyyət öz əksini 
tapır.  
Məhz milli ləyaqət, torpağa bağlılıq, vətəndaşlıq dəyanəti bu köklərdən rişələr 
alır, yeni nəsilləri azadlığa, müstəqilliyə çağırır. Hər bir şagirddə milli mənlik şüuru 
belə bir zəmin üzərində təşəkkül tapır və belə bir həqiqəti təsdiq edir ki, 
mədəniyyətin, elmin, ədəbiyyatın inkişafı,   xalqın böyüklüyündən və kiçikliyindən 
deyil, həmin xalqın müdrikliyindən, zəngin təfəkkür tərzindən asılıdır.    
Kiçik yaşlı uşaqların müsbət əxlaqi keyfiyyətlərinin, mənəviyyatının inkişafı 
milli mənlik şüurunun formalaşması ilə bilavasitə bağlıdır. 
Milli mənlik şüurunun formalaşması Vətənə, doğma torpağa, doğma yurda 
məhəbbət yaradır. Torpaq insanın yaşayış və əbədiyyət məskənidir. Uşaqların 
öyrəndiyi yeniliklər, iştirak etdikləri kütləvi tədbirlər, bədən tərbiyəsi və idman, 
müxtəlif oyunlar onlarda belə bir əqidəni inkişaf etdirir ki, torpaq, vətən 
müqəddəsdir. Məktəbəqədər yaşlı uşaqlar düzgün dərk edirlər ki, dünyada 
Azərbaycan xalqı var, yaşayır və özünün çox hiyləgər düşməninə - ermənilərə qarşı 
mübarizə aparır. Onların vətənpərvərliklə bağlı oyunları və səyləri xalqımızın 
qüdrətli, yenilməz hərəkatı ilə birləşib, tariximizin əzəmətli, unudulmaz misilsiz 
 12
qəhrəmanlıq səhifələrinin yaranmasına və yazılmasına səbəb olur. Milli mənlik 
şüurunun qabarıq təzahürü olan doğma yurda, torpağa balaca fidanları gözəgörünməz 
müqəddəs tellərlə bir-birinə bağlayır, onları suverenliyin, milli bütövlüyün qorunması 
naminə səfərbərliyə alır. Onlar belə bir həqiqəti dərk edirlər ki, milli borc, torpağa 
bağlılıq, milli qürur və iftixar, vətəndaşlıq hüququ qazanır. Milli mənlik şüuru, milli 
özünüdərk vətənlə, torpaqla, mədəniyyət və incəsənətlə bağlı gerçəkliyin təzahürü 
olub, sosial-iqtisadi, mədəni və mənəvi mühitin qavranılması, dərk edilməsi və 
təsdiqidir. Fəal, ictimai varlıq olan balacalar vətəni, milləti, torpağı hiss və duyğuları, 
təfəkkürü vasitəsilə özününküləşdirir. Milli mənlik şüuru formalaşmış və tərbiə 
olunmuş uşaqlarda əqidə bütövlüyü, sözlə işin tam vəhdəti özünü parlaq şəkildə 
təzahür etdirir. Millətin adından təmtəraqlı sözlər demək hələ əqidə bütövlüyü 
deyildir. Vaxtilə Məhəmməd peyğəmbər deyirdi ki, millətimin içində xəyanət 
olmasa, düşmən qarşımızda tab gətirə bilməz. Milli mənlik şüuru və əqidəli olmayan 
hər bir kəs ötəri hisslərlə yaşayıb hansı  məsləkə, əqidəyə xidmət etdiyini bilməz. 
Milli mənliyi, qeyrəti olan şəxs isə əqidəsi naminə hər cür işgəncəyə tab 
gətirər. Məsələn, Babək də, Nəsimi də, Bruno da, Mehdi Hüseynzadə də əqidəsi 
naminə ölümdən qorxmayıblar. 
Bu baxımdan məktəbəqədər yaşlı uşaqların inkişafı və tərbiyəsi məsələsi hələ 
çox qədimlərdən dünya mütəfəkkirlərinin diqqətini cəlb etmişdir. Onlar 
məktəbəqədər uşaq dünyasını düzgün kəşf etməklə, bu barədə öz müdrik baxışlarını 
və nəzəri müddəalarını irəli sürmüşlər.  
Tanınmış pedaqoqlar və müqəddəslərin tarixən gəldikləri qənaətlər, 
yaratdıqları nəzəriyyələr bəzən üst-üstə düşsə də və ya fərqli, bir-birinə əks fikirlər 
söyləsələr də, müasir dövrümüzdə uşaq tərbiyəsi və inkişafı üçün təcrübə əldə 
etməyin, nəzəri fikirlər söyləməyin əsasını qoymuşlar. Belə ki, bu gün onların 
mövzumuzla bağlı fikirlərindən istifadə etməklə məktəbəqədər yaşlı uşaqların 
tərbiyəsinin mahiyyətini, məzmununu müəyyənləşdirir və dərk edirik. 
 
                                            Ədəbiyyat 
1. Əliyev H.Ə. Təhsil millətin gələcəyidir, Bakı-2002. 
2. Ağayev Ə.A. Pedaqoji fikrimiz: dünənimiz, bugünümüz, Bakı-2000. 
 13
3. Həsənov A.M. Məktəbəqədər pedaqogika, Bakı-2000. 
4. Ağayev M.H. Kiçik yaşlı məktəblilərin tərbiyəsi, Bakı-2006. 
5. Qasımova L.N., Mahmudova R.M. Pedaqogika, Bakı-2003. 
6. Kazımov N.M. Məktəb pedaqogikası, Bakı-2002. 
 
1.2. Məktəbəqədər yaşlı uşaqların inkişafı və tərbiyəsinə müsbət   əxlaqi 
keyfiyyətlərin təsiri 
Plan: 
1.  Müsbət əxlaqi keyfiyyətlər haqqında klassik pedaqoq və mütəfəkkirlərin     
  fikirləri 
2. Əxlaq tərbiyəsinin ən zəruri tərkib hissələri  
3. Əxlaqi keyfiyyətlərin aşılanmasında valideyn və tərbiyəçilərin rolu 
4.   Əxlaqi keyfiyyətlərin mənimsənilməsində ailənin və məktəbəqədər  
   müəssisələrin işi. 
 
1. Əxlaqi və mənəvi tərbiyənin mühüm tərkib hisslərindən biri də 
vətənpərvərlikdir. Xalqımızın Vətənə, doğma yurda məhəbbəti və bağlılığı öz 
rişələrini onun folklor nümunələrindən, böyük söz ustadlarının əsərlərindən, dövlət 
xadimləri və sərkərdələrinin, qəhrəmanlarının nümunələrindən alır. Söz dünyasının 
korifeyləri – Xaqani, Nizami, Tusi, M.Əvhədi, Ə.Təbrizi, Xətai, M.Füzuli, 
A.Bakıxanov, M.F.Axundov, A.Səhhət, S.Vurğun və b. Vətəni, onun gözəlliyini vəsf 
etmiş gəncləri Vətən torpağının qədrini bilməyə, göz bəbəyi kimi qorumağa 
çağırmışlar. Ona görə ki, “insan hissləri içərisində ən müqəddəsi, bəlkə də irsi, fitri 
mahiyyət daşıyanı, insanı tərəqqiyə, inkişafa, yaradıcılığa təhrik edəni Vətən 
sevgisidir, vətənpərvərlikdir. Vətən məhəbbəti, torpağa bağlı olan Azərbaycan oğlu 
və qızı döyüş meydanında yorulmur, odlar, alovlar içərisindən keçərək Vətən 
torpağının gələcəyi, xalqının şərəf və şöhrəti, namus və qeyrəti naminə mübarizə 
aparır. Vətən torpağı naminə mübarizə xalqımızın mənəvi varlığı və birliyi uğrunda 
mübarizə, qəhrəmanlıq, mərdlik məktəbidir. Madam ki, insan ömrünün ən böyük 
zinəti, onu yaşadan qüvvə vətənpərvərlik hissidir, bu hiss gənclərin təlim-tərbiyəsinin 
əsas ruhu, çarpan ürəyi, düşünən beyni olmalıdır” (78, səh.317).     
 14
Əxlaq tərbiyəsinin müqəddəs, ülvi tərkib hissələri sırasında yaşlı nəslə hörmət, 
sadəlik və təvazökarlıq, düzlük və doğruçuluq mühüm yer tutur. Bu əxlaqi 
keyfiyyətlər bir-biri ilə sıx bağlıdır. Yaşlı nəslə hörmət etməyən düz ola bilməz. 
Doğru danışan, sadə və təvazökar olan cəmiyyət üçün faydalıdır. Harada düzlük var 
orada doğruçuluq, sadəlik və təvazökarlıq var, yaşlı nəslə hörmət var.  
2. Əxlaq tərbiyəsinin ən zəruri tərkib hissələrindən biri də kollektivçilikdir. 
Bu, qarşılıqlı yardıma, yoldaşlığa və dostluğa əsaslanır. Cəmiyyət özlüyündə böyük 
bir kollektivdir. Onun üzvləri əmək xariqələri yaradır, çətin anlarda  bir-birinə  
qanlarını verməyi  belə  əsirgəmir,  bir-birinə kömək edir, bir-birinə qayğı göstərirlər. 
Yoldaşlıq, dostluq kimi münasibətlər kollektivdə formalaşaraq böyük tərbiyəvi 
qüvvəyə çevrilir.  
Kollektivçilik tərbiyənin başlıca prinsiplərindən biri kimi fəaliyyət göstərir, 
həyatımızın bütün sahələrinə kömək edir. Mənəvi münasibətlər – yoldaşlıq və 
qarşılıqlı yardım, məsuliyyət, borc, prinsipiallıq, etimad, səmimiyyət, hörmət və s. 
kollektivdə formalaşır. Məqsəd aydınlığı və ideyalılıq, sözlə işin vəhdəti, müsbət 
keyfiyyətlərə istinad etmək kollektivin tərbiyəvi gücünü xeyli artırır.  
Respublikamızda şəhidlərin xatirəsinə qanlı 20 yanvar gününün, 31 mart 
1918, Xocalı soyqırımının matəm günləri kimi keçirilməsi xalqımızın dözümlü və 
təmkinli xalq olduğunu bütün dünyaya nümayiş etdirdi. Şəhidlər Xiyabanına doğru 
gedən insan axını  bir daha təsdiq etdi ki, xalqımız özünün dərin mənəvi tarixi 
köklərini, milli mənliyini, milli ləyaqətini, vətəndaşlıq dözümünü dərindən-dərinə 
dərk etmişdir. Belə dərketmə uşaqların mənəvi dünyasına ciddi təsir etmişdir. Çünki 
respublikamızda mənəvi əsasların təsir dairəsi genişlənərək yeni məzmun kəsb etmiş, 
adamların, xüsusilə kiçik  yaşlı uşaqların fəaliyyətinə, gündəlik davranışlarına təsiri 
güclənmiş, onların sosial və əxlaqi məsuliyyətinin artmasına şərait yaratmışdır. 
Əxlaqi və hüquq normalarına əməl edilməsi, Vətənin xeyrinə işləmək hər bir uşağın 
təbii tələbat və sarsılmaz daxili qanununa çevrilmişdir. 
Ilkin mənəvi təsəvvür və anlayışlar, əxlaqi-etik kateqoriyalar –milli şüur, milli 
ləyaqət, milli psixologiya, mənlik, vətəndaşlıq dəyanəti, dözümlülük, ailədə qayğı, 
məhəbbət, şərəf, qeyrət, namus və s. kimi kateqoriyalar məhz məktəbəqədər yaş 
dövründə daha sürətlə formalaşmağa başlayır. Uşaqlar ailə səadəti, xeyir, şər 
 15
haqqında, mütərəqqi və mürtəce qüvvələr haqqında, ədalət, ədalətsizlik, sülh, əmin-
amanlıq, müharibə, dağıntı, ekoloji çətinliklər, hüquq qanunları, iqtisadi biliklər, 
qənaət, sadəlik, təvazökarlıq, düzlük və doğruçuluq və s. haqqında təsəvvür və 
anlayışlara məhz həmin dövrdə yiyələnirlər. Uşaqların mənəvi əqidəsi, dünyagörüşü, 
etiqadları, ailə həyatına baxışları, əxlaq tərbiyəsi, ailə həyatı ilə bağlı olan məsələlər 
ilk uşaq çağında təşəkkül tapır.  
Müasir  dövrdə  bu  vəzifələrin  müvəffəqiyyətlə  yerinə yetirilməsi kiçik yaşlı 
uşaqları müstəqil həyata hazırlamaq, uşaqların tərbiyəsindən, xüsusilə də vətəndaşlıq, 
insanpərvərlik və Vətənə məhəbbət ruhunda tərbiyəsindən həlledici dərəcədə asılıdır. 
Uşaqların tərbiyəsinin qarşısında duran başlıca məqsəd – dərin və hərtərəfli biliyə, 
mütərəqqi dünyagörüşə, milli və ümumbəşəri əxlaqa, mənəviyyata və mədəni 
dəyərlərə yiyələnən şəxsiyyət formalaşdırmaq və cəmiyyətimiz üçün layiqli 
vətəndaşlar yetişdirməkdir. 
Məktəbəqədər yaşlı uşaqların vətənə məhəbbət ruhunda tərbiyəsi olduqca 
mühüm və zəruridir. Bu, vətənə və təbiətə məhəbbət tərbiyəsidir, doğma vətəninə 
bağlılıq tərbiyəsidir. Ana dilində, mənsub olduğu xalqa vurğunluq tərbiyəsidir. Dilini, 
xalqını, soydaşlarını, həmvətənlərini sevmək tərbiyəsidir. Respublika 
konstitusiyasına, onun bayrağına, gerbinə, himninə hüsn – rəğbət tərbiyəsidir. Eyni 
zamanda mənsub olduğu xalqla, onun nailiyyətləri ilə, tarixi ilə, mədəniyyəti və 
milli-mənəvi dəyərləri ilə fəxr etmək tərbiyəsidir. Vətən torpaqlarının azadlığı, 
qorunması naminə mübarizlik tərbiyəsidir. Vətənin çiçəklənməsi naminə  fədakarlıq 
göstərmək – yaxşı oxumaq, elmlərin əsaslarına dərindən yiyələnmək, üzərinə düşən 
vəzifəni məsuliyyətlə yerinə yetirmək tərbiyəsidir. Buna görə də kiçik yaşlı uşaqlarda 
insanpərvərlik və təbiətə məhəbbət keyfiyyətlərinin formalaşdırılması müasir dövrdə 
həmişəkindən daha çox aktuallıq kəsb edir və onun hərtərəfli tətbiqinə ehtiyac hiss 
olunur.  
Məktəbəqədər yaşlı uşaqların necə olacaqlarını həlledici dərəcədə onların 
uşaqlıq illərini necə keçirməsindən, bu illərdə ətraf aləmdən onların ağıl və ürəyinə 
nəyin daxil olmasından xeyli asılıdır. Böyük arzu ilə bağçaya gələn balaca uşaqlar 
dərhal təlim və tərbiyənin güclü təsirinə məruz qalır. Onlar yaxşı münasibətlər 
görmək istəyirlər, lakin tərbiyə baxımından ilk gündən hər addımın düzgün atılması 
 16
başlıca şərtdir. Uşaqlar bütün tapşırıqları səylə yerinə yetirməyə çalışır və ilk ictimai 
tapşıırıqlar alırlar. Ona görə də verilmiş tapşırıqların səliqəli, təmiz və vaxtında 
yerinə yetirilməsinə nəzarət etmək zəruridir. 
3. Çünki kiçik yaşlı balacalar diqqətlərinin qeyri-sabitliyi, əhval-
ruhiyyələrinin dəyişgənliyi, tez yorulmaları ilə fərqlənirlər. Tərbiyəçi hər an onların 
qayğısına qalmalı, tapşırıqları müəyyən edilmiş normada verməlidir. Yaxşı, gümrah 
əhval-ruhiyyə, təbəssüm, şən və sevinc bəxş edən baxış kiçik yaşlı balacaların mənəvi 
aləminin formalaşmasında mühüm rol oynayır. Tərbiyəçinin səmimiliyi, uşaq 
təfəkkürünün konkretliyi, fərdi xüsusiyyətlərini nəzərə ala bilməsi balacaların 
gələcəkdə bir şəxsiyyət kimi formalaşmasına, əxlaqi keyfiyyətlərinin inkişafına 
böyük təsir edir. Vətənə məhəbbətin, milli mənlik şüurunun, vətəndaşlıq ləyaqəti və 
s. kimi müsbət əxlaqi keyfiyyətlərin ilk rüşeymləri məhz bağçada təşəkkül tapmağa 
başlayır. Təlim-tərbiyə prosesində tərbiyəçi-müəllimlə uşaqlar arasında çox 
mürəkkəb münasibətlər, qarşılıqlı əlaqələr sistemi formalaşır. Tərbiyəçi-müəllim 
kiçik yaşlı balacaların nəzərində müqəddəs, ülvi bir varlıq kimi canlanır. Balaca 
fidanlar tərbiyəçi-müəllimdə böyükləri görür, özünü, yoldaşlarını axtarırlar. Hər bir 
uşaq bir fərd – təkraredilməzdir, onun öz aləmi var. Ona görə də tərbiyəçi-müəllim 
hər bir uşağa sevinc bəxş etməyi, onun kövrək mənəvi aləminin ilk guşə daşlarını 
böyük ustalıqla, ehtiyatla qoymağı bacarmaladır. Kiçik yaşlı uşaqlar  təbiət və 
cəmiyyət hadisələrinə böyük maraqla yanaşır, onların sirlərini öyrənməyə can atırlar. 
Yaşlı adamların əməyi, həyatı onları özünə cəlb edir. Onlar çətinlik çəkmədən ata və 
analarının harada, nə kimi işdə işlədiklərini bilirlər. 
Məktəbəqəbər yaşlı uşaqlar dünyaya tərbiyəçinin gözü ilə baxır, onun kimi 
hərəkət edir, onu təqlid edirlər. Onların əxlaqi keyfiyyətləri tərbiyəçi şəxsiyyətinin, 
tərbiyəçinin sözü ilə hərəkətinin təsiri altında formalaşır. Onlar tərbiyəçi-müəllimin 
təlim materiallarını necə başa salmasına, adamların necə danışmasına, özünü və 
yoldaşlarının cavablarının necə qiymətləndirilməsinə, əməkdə necə iştirak etməsinə 
xüsusi əhəmiyyət verirlər. Çünki müəllim uşaqların əqlini elm ümmanına, gözlərini 
mənəviyyat dünyasına açan ilk tərbiyəçidir. Elmin ilk ünsürləri, elmi, əxlaqi-etik 
anlayışlar haqqında ilk elmi və geniş məlumatları müəllim-tərbiyəçi verir. Əlbəttə, 
yaxşı, işguzar, ləyaqətli tərbiyəçilər çoxdur. Lakin öz ləyaqətini qiymətləndirməyən, 
 17
xaraktercə kövrək, mənəviyyatca zərif olan uşaqların mənəvi dünyasına mənfi təsir 
edən, onların gəlbini yaralayan tərbiyəçilər də var. Belələri uşaqları uşaq hesab 
edərək öz davranış və hərəkətlərinə, danışıq və başqa adamlara münasibətlərinə 
əhəmiyyət verməyərək yeri gəldi-gəlmədi danışır, ən incə alət olan qeyri-normal 
sözlər, münasibətlərlə uşaq gəlbini yaralayırlar. Belə uşaqlar addım-addım, günbəgün 
böyüyür, bir şəxsiyyət kimi formalaşır, yeniyetmə sonra isə gənc olurlar. Lakin 
müəllimlərinin onun qəlbinə vurduğu yara sağalmır. Tərbiyəçi-müəllimin 
fəaliyyətinin nəticələri birinci növbədə uşaqların sağlamlığının möhkəmliyi, ideya və 
əxlaqi keyfiyyətlərinin inkişafı, onların həyata və əməyə hazırlığı ilə müəyyən 
edilməlidir. Uşaq yaşa dolduqca tərbiyə işində tərbiyəçi şəxsiyyətinin ləyaqəti və 
mədəniyyətinin mühüm rol oynadığını, əqidənin əqidə ilə yaradıldığını dərk edir. 
Uşaq anlayır ki, mənəvi ideyası, mənəvi əqidəsi, əxlaqi-etik biliyi olmayan adamın 
tərbiyəçi-müəllim işləməsi dözülməzdir. Tərbiyəçilərimizin bir çoxunda uşaqların 
təlim-tərbiyəsinə qarşı laqeyidliyi balacalar dərhal sezirlər. 
Sosial həyat hadisələrinin müşahidəsi və məktəbəqədər müəssisədəki 
məsələlərə dair biliklərin bəzən bir-birinə zidd olması da uşaqların tərbiyəsi işinə 
mənfi təsir edir. Uşaq ədalətli olmağı, həqiqəti qorumağı və müdafiə etməyi öyrənir. 
Lakin birdən-birə onun gözləri qarşısında ədalət-ədalətsizliyə, həqiqət yalana çevrilir. 
Nəticədə uşaq psixoloji sarsıntı keçirir. 
Təlim-tərbiyə işində sözlə əməli işin vəhdətinin pozulması tərbiyə işinə ciddi 
zərər vurur. Buna görə də bağça yaşlı uşaqlarla aparılan tərbiyə işində verilmiş vədin 
yerinə yetirilməsinə xüsusi nəzarət edilməlidir. Lakin çox vaxt tərbiyəçi uşaqlara 
verdikləri vədi yerinə yetirmir, bununla  da onların doğruçuluq, düzlük kimi əxlaqi 
keyfiyyətlərinin inkişafına mənfi təsir etmiş olurlar. 
Nəticədə verilmiş vəd vəd olaraq qalır, düz söz tərbiyə vasitəsi olmaq 
imkanını itirir.  
4. Məktəbəqədər müəssisə rəhbəri tələbkar, obyektiv və real olmalıdır. Lakin 
çox vaxt belə olmur. Yaxşı işi ilə diqqəti cəlb etməyən, pedaqoji kollektivdə hörməti 
olmayan bir tərbiyəçi nə üçünsə təriflənir. Nəticədə kollektivdə soyuqluq, işə laqeyd 
münasibət yaranır və bu da öz növbəsində ümumi işə pis təsir edir. Nə üçün 
məktəbəqədər müəssisə rəhbəri yaxşı işi olmayan tərbiyəçini tərifləyir? 
 18
Məktəbəqədər müəssisə rəhbəri o vaxt tərbiyəçinin pis işini tərifləyir ki, onun 
yanında gözü kölgəli olur. Belə gözü kölgəlilik son vaxtlar daha çox yayılmışdır. 
Bayramlarda verilən hədiyyələr tələbkarlığı zəiflədir, bağça rəhbərləri tərbiyəçilərə, 
tərbiyəçilər uşaqlara tərbiyəvi təsir göstərə bilmirlər. 
Bu dövrdə məktəbəqədər yaşlı uşağın mənəvi inkişafına böyük sıcrayış olur 
və kiçik yaşlı uşaq yeni əxlaqi münasibətlər aləminə daxil olmağa başlayır. 
Bakı şəhəri 290№-li uşaq bağçasının tərbiyəçisi M.Namazova bizimlə 
görüşdə dedi ki, kiçik yaşlı uşaqlarda formalaşan müsbət əxlaqi keyfiyyətlər sırasında 
dostluq və yoldaşlıq mühüm yer tutur.  
Kiçik yaşlı uşaq həmişə ünsiyyətə, kiminləsə ülfət bağlamağa çalışır. 
Uşaqlarda ünsiyyət və münüsibətdə olmaq kiçik yaşlıların müstəqil fəaliyyətinin 
mühüm tərəfidir. Həmin fəaliyyətdə kiçik yaşlı uşaq bir tərəfdən yoldaşı və dostu ilə 
ünsiyyətdə olursa, digər tərəfdən yoldaşının hərəkətləri, ona münasibəti haqqında 
düşünür. Belə bir ünsiyyətdə şəxsiyyətlərarası münasibətlər formalaşır. Yaşıdlarından 
bir necəsi kiçik yaşlı uşağa daha yaxın olur. Belə halda kiçik yaşlı uşaq üçün dosta 
sədaqətli olmaq müsbət keyfiyyət kimi özünü göstərir.             
Ədəbiyyat 
1. Əliyev H.Ə. “Azərbaycan müəllimi” qəzeti, 7 may 1998. 
2. Əhmədov H.M. Azərbaycan pedaqoji fikir tarixi, Bakı-2001. 
3. Qədimbəyova Ə.B. Uşaq bağçasında əxlaq tərbiyəsi, Bakı-1989. 
4. Suxomlinski V.A. Vətəndaşın doğulması, Bakı-1975. 
5. Səlimxanova X.İ. Məktəbəqədər yaşlı uşaqlarda əxlaqi keyfiyyətlərin  
formalaşmasına şifahi xalq yaradıcılığı nümunələrinin təsiri (namizədlik 
dissertasiyası), Bakı-1989. 
6. Şirzadova M.H. Azərbaycanda məktəbəqədər təhsil müəssisələrinin inkişaf 
tarixindən, Bakı-2007. 
                                            
 
                                                
 
 19
                                               II fəsil.    
Uşaqların inkişafı, tərbiyəsi və təhsili probleminə tarixi bir 
nəzər 
 
2.1.    Tərbiyənin meydana gəlməsi, qədim dövr Azərbaycan və Şərq 
dastanlarında tərbiyə və təhsil problemləri  
Plan: 
1. Tərbiyənin yaranması, müasir dövrdə onun vəzifələri və məzmununa dair 
fikirlər 
2. Şərq dastanları və onların mahiyyəti, məqsədi haqqında ümumi məlumat 
3. “Avesta”da uşaqların təlim-tərbiyə məsələləri 
4. “Oğuznamələr”də təlim-tərbiyəyə dair 
5. “Kitabi-Dədə Qorqud” dastanı təlim-tərbiyə mənbəyidir 
 
1. Tərbiyənin necə əmələ gəlməsi haqqında məsələni aydınlaşdırmaq çox 
mühümdür. Insan cəmiyyətinin ilkin inkişaf dövrü - ibtidai icma cəmiyyətində yazılı 
mənbələrin olmaması bu dövr tərbiyə sisteminin öyrənilməsində bir sıra çətinliklər 
yaradır. Ancaq maddi və mənəvi mədəniyyət abidələrinin, dil və şifahi xalq 
ədəbiyyatının öyrənilməsi insanın yarandığı ilk çağlarda tərbiyənin meydana gəlişi ilə 
bağlı müəyyən fikirlər irəli sürməyə imkan verir. Ibtidailiyini indi də mühafizə edib 
saxlayan qəbilələrin həyatı haqqında etnoqrafik məlumatlar (əmək və məişət əşyaları, 
qayaüstü rəsmlər və s.) ibtidai icma dövründə tərbiyənin necə yarandığını təsəvvür 
etməyə imkan yaradır. XII-XVIII əsrlərdə alim və səyyahların Avstraliya, Afrika, 
Polineziya, Sibir və Cənubi Amerikanın hələ də ibtidai inkişaf dövrünü yaşayan 
aborigenlərin həyatını təsvir edən əsərləri də böyük maraq doğurur. Ilk pedaqoji 
təsəvvürlərin təşəkkülü ayrı-ayrı xalqların, o cümlədən Azərbaycan xalqının qədim 
adət və ənənələri, mərasim və ayinləri, əyləncə və oyunları ilə bağlı olmuşdur. 
Kökləri əsrlərin dərinliklərinə gedib çıxan xalqın həyat müşahidələrinin məhsulu olan 
atalar sözləri, zərb-məsəllər, mərasimlər, xalq oyunları, əyləncələr qədim insanların 
tərbiyəsi ilə bağlı fikirlərinə parlaq sübutdur. 
 20
Insanın mənşəyilə bağlı konsepsiya düzgün müəyyənləşdirilmədiyindən 
tərbiyənin yaranması haqqında bir neçə müddəa mövcuddur. Ənənəvi müddəalar 
arasında Ş.Leturno, J.Simpson, A.Espinas və başqalarının təmsil etdikləri təkamül-
bioloji və P.Monronun əsasını qoyduğu psixoloji nəzəriyyələr mühüm yer tutur. 
Təkamül – bioloji nəzəriyyənin müəlliflərinin fikrinə görə ibtidai insanların tərbiyəvi 
fəaliyyətləri adi heyvanların öz balalarına göstərdikləri instinktə əsaslanan qayğıya 
bənzəyir. Onlar heyvanlar aləmində də tərbiyənin mövcud olduğunu söyləyirlər. Bu 
alimlər tərbiyənin şüurlü səciyyəsini inkar etməklə onu qeyri-mütəşəkkil, kortəbii bir 
hadisə hesab edirlər.  
P.Monro tərbiyənin yaranmasını yalnız uşaqların böyükləri şüursuz surətdə 
təqlidində görürdü. Insanın mənşəyi və tərbiyənin yaranması ilə bağlı dini təlimlərdə 
dəyərli fikirlər vardır. Bu gün insanın meymundan əmələ gəlməsini əsas götürən 
təkamül nəzəriyyəsi qətiyyətlə rədd edilir. Bu, genetik cəhətdən də təsdiq olunur. 
Tədqiqatçı alimlərin fikrincə, insan elə insan olaraq yaranmış, öz qabiliyyət və 
keyfiyyət imkanları hesabına inkişaf edib, təkmilləşmişdir. 
Insanın tərbiyə fəaliyyəti onun əmək fəaliyyətinin zəruri bir hissəsi olmaqla 
insanın öz nəslini davam etdirməsinə xidmət edir. Bu, əməyin nəticəsi olan yaxşı 
təhsil və tərbiyə almış insandır. Tərbiyə mənəvi istehsal sahəsinə aid olan 
məfhumdur.  
Tərbiyənin xüsusi fəaliyyət növü kimi meydana gəlməsi 35-40 min il əvvələ 
təsadüf edir. Tərbiyənin tamamilə bəsit xarakter daşıdığı ibtidai icma dövründə 
uşağın tərbiyəsi, onun bəslənməsi və böyüdülməsində yaşlı nəslin qazandığı 
təcrübənin böyüyən nəslə verilməsindən ibarət idi. Tərbiyənin ən bəsit və sadə 
məqsədi ən sadə şəkildə yaşamağa və dünyanı dərk etməyə hazırlıqdan ibarət idi.  
Ibtidai insanların tərbiyəsi kortəbii və sistemsiz idi. Bu dövrdə tərbiyənin 
inkişafına təsir göstərən amillərdən əsası insanlar arasında maddi əlaqələrin 
genişlənməsi idi. Bu yolla əmək təcrübəsi bir adamdan başqasına, nəsildən-nəsilə 
ötürülürdü. 
Bu dövrdə uşaqların tərbiyəsi ümumi xarakter daşıyırdı, bütün uşaqlar kollektiv 
şəkildə tərbiyə olunurdular. Bu tərbiyə onları icmanın ümumi əmək həyatında 
müstəqil iştirak etməyə hazırlayırdı. Tərbiyədə fərq cinslərarası fərqə əsaslanırdı. 
 21
Oğlanlar kişilərlə birlikdə ov etmək, balıq tutmaq və silah düzəltməkdə iştirak edir, 
qızlar isə qadınların rəhbərliyi altında paltar hazırlayırdılar. 
Əmlak bərabərsizliyinin getdikcə güclənməsi, xüsusi mülkiyyətin yaranması, 
ibtidai icma quruluşunun dağılmasını sürətləndirdi. Bu zaman ailə cəmiyyətin iqtisadi 
və sosial özəyinə çevrildi. Qəbilədən fərqli olaraq uşaqların tərbiyə edilməsi vəzifəsi 
ailə üzvlərinin (ata və ana) üzərinə düşürdü. Ailə tərbiyə işi kütləvi şəkil alırdı. 
Ailədə uşaqlar valideynlərin nümunəsində tərbiyə olunurdular. Ümumi, bərabər, 
nəzarəti olmayan icma tərbiyəsi silki - ailə tərbiyəsinə çevrildi. Ailələr arasındakı 
təbəqələşmə orada böyüyən uşaqların tərbiyəsində özünü biruzə verirdi. Müxtəlif 
təbəqənin nümayəndələrinin – başçıların, kahinlərin, döyüşçülərin, icmanın digər 
üzvlərinin tərbiyəsində nəzərə çarpan fərqlər yarandı. Yüksək təbəqəyə məxsus 
ailələrdə uşaqlara tərbiyə məqsədyönlü və sistemli şəkildə verilirdi. 
Ibtidai icma dövrünün insanları təcrübənin ötürülməsi zamanı müəyyən 
didaktik üsullardan istifadə edirdilər. Tərbiyənin ilkin formaları bəsit və kortəbii 
xarakter daşıyırdı. Uşaqların əsas işi böyüklərin fəaliyyətini mexaniki surətdə 
təkrarlamaqdan ibarət idi. Tərbiyənin mütəşəkkil formalarının rüşeymləri meydana 
gəldi. Tədricən tərbiyə işi xüsusi şəxslərin əlində cəmləşməyə başladı. Tərbiyənin 
müddəti qısa idi, 9 yaşdan başlayır, 11 yaşadək davam edirdi.     
Kiçikyaşlı uşaqlar qadınların nəzarəti altında əmək vərdişlərinə yiyələnirdilər. 
Uşaqlar böyükləri təqlid etməklə vaxtlarının çoxusunu oyunda keçirirdilər. Onlar 
böyüklərin işində iştirak etməklə, hər gün onlarla ünsiyyətdə olmaqla tərbiyə olunur 
və öyrənirdilər. Uşaqlar böyüklərlə birlikdə əmək fəaliyyətinə, kollektiv əməyə və 
məişətə hazırlanırdı. Eyni zamanda onlar qəbilənin adətləri ilə, müvafiq mərasimlərin 
keçirilməsi qaydası ilə tanış olurdular. Uşaqlar özlərinin bütün vəzifələrini tamamilə 
bütün qəbilənin mənafeyinə və tələblərinə uyğunlaşdırırdılar. Ağsaqqallar və din 
xadimləri uşaqların müəyyən edilmiş qaydalara necə riayət etmələrinə nəzarət 
edirdilər. 
Erkən ibtidai icma dövründə tərbiyənin təsiri aşağı səviyyədə idi. Icmanın kiçik 
yaşlı üzvlərinə nəzərə çarpacaq dərəcədə davranış sərbəstliyi verilir, sərt cəzalar 
tətbiq olunmurdu. Ən pis halda fiziki cəza veriləcəyilə qorxudulurdu. Sonralar 
vəziyyət  dəyişdi,  icmanın  təbəqələşməsi  və  sosial  ziddiyyətlərin  artması tərbiyəni 
 22
sərtləşdirdi. Fiziki cəza tez-tez tətbiq olunmağa başlandı.  
Ibtidai icma dövrünün sonunda indiki məktəblərin ilk rüşeymi olan “gənclər 
evi” yarandı. Burada uşaq və yeniyetmələrə əmək vərdişləri, bacarıqlar, mərasim 
ayinləri öyrədilirdi ki, burada başlıca tərbiyə forması oyun və məşğələlər idi. Ata 
xaqanlığı dövründə isə oğlanların tərbiyəsi bütünlüklə ağsaqqalların və kahinlərin 
ixtiyarına keçdi. Əmlak bərabərsizliyinin yaranması ilə bağlı kasıblar və varlılar ayrı-
ayrı “gənclər evi”ndə tərbiyə almağa başladılar. 10-15 yaşına çatmış həm oğlan, həm 
də qızlar özünü böyüklərə təqdimetmə mərhələsindən keçirdilər. Oğlanlar ovçu, 
əkinçi, döyüşçü üçün zəruri olan bilik və bacarıqlarını, qızlar isə ev təsərrüfatının 
idarə olunması ilə bağlı vərdişləri necə mənimsədiklərini nümayiş etdirirdilər.  
Ibtidai icma quruluşunun sonlarında ailə tərbiyəsi tərbiyə işinin geniş yayılmış 
formasına çevrildi, tərbiyənin məzmunu genişləndi və mürəkkəbləşdi. 
Tərbiyənin ümumiləşmiş kateqoriya olması. Tərbiyənin mahiyyəti, məzmunu, 
məqsədi, vəzifələri, tərkib hissələri, növləri, həyata keçirildiyi sahələr, iştirakçıları, 
mərhələləri, üsulları, qanunauyğunluqları, prinsipləri, təlimin tərbiyəvi imkanları, bu 
imkanların reallaşdırılması və s. məsələlər həmin kateqoriyaya daxildir. Bundan əlavə 
real həyatda tərbiyə ya əxlaq tərbiyəsi, ya əmək tərbiyəsi, ya fiziki tərbiyə və s. 
formada özünü göstərir. Yaxud, tərbiyə ailədə, uşaq bağçasında, tədris müəssisəsində 
və s. ictimai yerlərdə təşkil edilir. Tərbiyənin tərkib hissələrindən hər hansı biri, öz 
növbəsində xeyli sahələri əhatə edir. Məsələn, əxlaq tərbiyəsi, halallıq tərbiyəsi, 
insanpərvərlik tərbiyəsi, yaşlılara hörmət tərbiyəsi, vətənpərvərlik tərbiyəsi, 
təvazökarlıq tərbiyəsi, qənaətcillik tərbiyəsi və s. sahələri vardır. Bütün bu sahələrə 
görə deyirik: tərbiyə ümumiləşmiş kateqoriyadır. 
Xarici ölkələrin pedaqoqlarına görə tərbiyə nə deməkdir? Suala cavab tarixən 
müxtəlif olmuşdur. Mütəxəssis alimlər tərbiyə kateqoriyasının mahiyyətini bağqa-
bağqa istiqamətdə şərh etmişlər. Məsələn, ingilis filosofu, sosioloqu və pedaqoqu 
Spenserin fikrinə görə, gənc nəslin mövcud mühitə alışdırılması tərbiyə deməkdir. Öz 
fikrini inkişaf etdirən Spenser çalışmışdır ki, uşaqların yaşadıqları kapitalizm 
mühitinə uyğunlaşmalarına kömək göstərsin. Yaxud, məşhur alman pedaqoqu 
İ.Herbarta görə, tərbiyə məşqdən başqa bir şey deyil; tərbiyə uşaqların idarə olunması 
və prosesidir. Bu cəhətdən də o, tərbiyədə tərbiyə olunanlara təsir göstərəni fəal şəxs, 
 23
tərbiyə olunan uşaqları isə təsir göstərilən passiv şəxslər hesab etmişdir. Bu səbəbdən 
də o, sübut etməyə çalışmışdır ki, uşaqlar böyüklərin sözlərinə sözsüz əməl 
etməlidirlər. 
Azad tərbiyə nəzəriyyəsinin tərəfdarları, o cümlədən J.J.Russo əksinə 
düşünmüşdür ki, uşaqların təbiətinə uyğun gələn vasitələrlə onlara təsir göstərmək 
prosesi tərbiyədir. Onun əqidəsinə görə uşaqlara öyüd-nəsihət vermək, uzun-uzadı 
izahat vermək, məruzə oxumaq, cəza vermək, məzəmmət etmək onların təbiətinə, 
mənliyinə toxunmaq, şəxsiyyətin əleyhinə getmək deməkdir. 
Praqmatizm (tərbiyə işində nəzəriyyəni yox, təcrübi işləri əsas götürənlər) 
pedaqogikasının ABŞ-da məşhur nümayəndəsi Con Dyui isbat etməyə çalışmışdır ki, 
həyat əhəmiyyətli əməli təcrübənin uşaqlar tərəfindən qazanılması prosesi tərbiyədir. 
Bu səbəbdən də praqmatizm pedaqogikasının tərəfdarları tərbiyə işində nəzəriyyəyə, 
əməli işin nəzəri əsaslarına, nəzəri məsələlərə laqeydlik göstərmişdir. 
Digər pedaqoji cərəyanlar da tərbiyə anlayışının mahiyyətinə dair öz 
mövqelərini bildirmişlər. Məsələn, eksistensializm (şəxsiyyətin formalaşmasında 
tərbiyəni inkar edənlər, irsiyyəti əsas hesab edən) pedaqogikasının tərəfdarları, o 
cümlədən Uayt Ceyms güman etmişdir ki, insan təbiəti dəyişməzdir, anadangəlmədir; 
guya hərislik, acgözlük, dalaşqanlıq, mənəm-mənəmlik, paxıllıq kimi keyfiyyətlər bu 
və ya digər dərəcədə hamıya xasdır. Guya bu cür keyfiyyətləri dəyişdirmək mümkün 
deyil. Buna görə də onlar tərbiyə işini şəxsiyyət üzərində zorakılıq kimi 
qiymətləndirirlər. 
Tərbiyə ilə bağlı tədqiqat tarixində tərbiyə məfhumuna tamam bağqa 
yanaşmalar da mövcuddur. Elə mənbələr var ki, orada açıq-aşkar təlimi və təhsili 
tərbiyənin tərkib hissələri kimi nəzərdən keçirirlər. Məsələn, B.Lixaçov yazır: 
“İnsanın təlim və təhsili hissələr kimi tərbiyəyə daxildir” (7, səh.6). Lixaçovun 
sonrakı mühakimələrindən belə bir nəticə çıxarmaq olur ki, iqtisadiyyat, istehsal 
münasibətləri, ideologiya, siyasət, din və s. ictimai şüur formaları da tərbiyədir.  
Insanı əhatə edən nə varsa hamısının ona təsirini tərbiyə hesab edən 
mütəxəssislər də az deyil.  
Deməliyik ki, ətraf mühitin insan şəxsiyyətinə göstərdiyi təsiri həqiqi mənada 
başa düşülən tərbiyə kateqoriyasına aid etmək düzgün deyil. Nə üçün? Çünki, insan 
 24
şəxsiyyətinə tərbiyəvi təsir məqsədyönlülüyü, planlılığı ilə fərqlənir. Mühit amilləri 
də tərbiyəyə təsir göstərir. Lakin insanı əhatə edən mühit amillərinin ona təsiri 
məqsədyönlü, planlı və mütəşəkkil olmur, kortəbii və təsadüfi səciyyə daşıyır. Lakin 
bununla belə, mühit amillərindən, məsələn, heykəltəraşlıq və tarixi abidələrdən, 
mədəniyyət və incəsənət əsərlərindən, zövqlə salınmış parklardan və sairədən bir 
vasitə kimi gənc nəsildə şəxsiyyətin formalaşmasına məqsədyönlü, planlı və 
mütəşəkkil şəkildə istifadə etmək mümkündür. Bu halda həmin mühit amilləri tərbiyə 
vasitələrinə çevrilmiş olur. 
Bəzi mütəxəssislər, metodist alimlər tərbiyə deyəndə təlim prosesindən, 
təhsildən kənarda cərəyan edən, necə deyərlər, xalis tərbiyəni, həyata keçirilən fərdi, 
qrup və ya kütləvi tədbirləri nəzərdə tuturlar. Bu cür mütəxəssislər unudurlar ki, 
tərbiyə həm də daha çox və daha müntəzəm təlim zamanı – dərsdə və təlimin digər 
təşkili formalarında həyata keçirilir.  
Tərbiyə kateqoriyasının başa düşülməsində və şərhindəki bu cür qeyri-
müəyyənliyin səbəbini nə ilə izah etmək olar? Fikrimizcə bunun iki əsas səbəbi var. 
Əvvəla, tərbiyə kateqoriyası ilk baxışda adamlara çox sadə görünür, əslində bu 
kateqoriya xeyli mürəkkəb və çoxcəhətli kateqoriyadır. Bu, səbəblərdən biridir. 
Ikincisi, tərbiyə və təhsil kateqoriyaları arasında fərqə nisbətən oxşarlıq xeyli 
üstünlük təşkil edir. Bu cəhət də əlavə olaraq mütəxəssisləri xeyli çaşdırmış, təhsilə 
nisbətən tərbiyə kateqoriyasının spesifik xüsusiyyətlərini üzə çıxarmaq işini xeyli 
çətinləşdirmişdir.  
Söylədiyimiz mülahizələri nəzərə alaraq tərbiyə kateqoriyasının mahiyyətini 
açmağa imkan verən əlamətləri müəyyənləşdirməyə çalışaq. Nəzərə alaq ki, 
məfhumun mahiyyəti onu səciyyələndirən əlamətlərin ümumiləşdirilməsində ifadə 
olunur. Hadisələrin mahiyyətinə diqqət yetirməyin, onu dərk etməyin zəruriliyini 
xeyli müddət bundan əvvəl yaşayıb-yaratmış böyük Cami poetik şəkildə çox gözəl 
ifadə etmişdir: 
Surət minlərlədir, məna bir ancaq, 
                                          Surət sayanlardan uzaq qaç, uzaq (10, səh.85).  
Başqa sözlə, müdriklər xatırladırlar ki, ağaclar arasında meşəni 
görməkgərəkdir. Yəni tərbiyə kateqoriyasının mahiyyəti onun məqsədyönlülüyündə, 
 25
planlılığında, mütəşəkkilliyində, şəxsin mənəvi aləminə və davranışına 
ünvanlanmasında, ətraf mühitə bağlılığında  axtarmaq lazımdır. 
Tərbiyənin davranışla əlaqəliliyi. Aydındır ki, tərbiyə insanın davranışı ilə 
ailədə, uşaq bağçasında, məktəbdə, digər ictimai yerlərdə özünü necə aparması ilə 
əlaqədar olur. Onun tərbiyəlilik dərəcəsi, adamlara münasibəti sadə əməyə, ölkəyə 
münasibətində, cəmiyyətdə könüllü qəbul olunmuş birgəyaşayış qaydalarına, xalqın 
adət və ənənələrinə, dövlətin müəyyən etdiyi qanunlara, özünə münasibətdə təzahür 
edir. 
Tərbiyəçi tərbiyə zamanı çalışır ki, tərbiyə olunan şəxslər cəmiyyətdə rəğbətlə 
qarşılanan davranış qaydaları ilə tanış olsunlar və bu qaydalara əməl etsinlər. Lakin 
nəzərə alınmalıdır ki,həmin qaydalar heç də hamıda eyni dərəcədə uğurla 
formalaşmır.  
Tərbiyənin məqsədyönlülüyü. Tərbiyə kateqoriyasını səciyyələndirən 
əlamətlərdən biri onun həmişə məqsədyönlü proses olmasıdır. Tərbiyə uşaq 
bağçasında, ailədə, məktəbdə, yaxud başqa yerdə aparılsa da, müəllim və ya valideyn, 
yaxud zabit tərəfindən təşkil edilsə də hansısa məqsədə yönəlir, hansısa məqsədə 
xidmət edir. Məqsədlər isə müxtəlif ola bilir: yaxın məqsədlər və uzaq strateji 
məqsədlər. Tərbiyə işinin məqsədi bir halda, məsələn, vətənpərvərlik hissini 
formalaşdırmaqdan, digər halda düzlük və doğruçuluq hissini inkişaf etdirməkdən, 
üçüncü halda halallıq şüurunu kamilləşdirməkdən və s. ibarət olur. 
Tərbiyənin planlılığı. Gənc nəslin normal, əsil tərbiyəsi təsadüfdən-təsadüfə, 
necə gəldi aparılmır. Onun qarşısına qoyulmuş vəzifəni həyata keçirmək üçün 
müəyyən tədbir (tədbirlər) görmək lazım gəlir. Qarşıdakı tədbir ətraflı ölçülüb-biçilir, 
yəni planlaşdırılır. Tədbiri nədən başlamaq, onu necə, hansı ardıcıllıqla davam 
etdirmək, bu işə kimləri cəlb etmək, tədbiri necə yekunlaşdırmaq haqqında aydın 
təsəvvür yaradılır. Belə olduqda tədbir istənilən nəticəni verir. 
Tərbiyənin mütəşəkkilliyi. Keçirildiyi yerdən və formadan (yəni qrup və ya 
kütləvi haldan) asılı olmayaraq, tərbiyəvi tədbir, adətən, mütəşəkkil olur. Məsələn, 
Şəhidlər Xiyabanına ziyarət nəzərdə tutulduqda, tərtib olunmuş plana uyğun olaraq, 
iştirakçılar müəyyənləşdirilmiş yerdə toplaşırlar, razılaşdırılmış şəxslər növbə ilə 
çıxış   edirlər,   məzarlar   üzərinə   gül-çiçəklər   düzülür,   lazım   bilindikdə   tədbir 
 26
yekunlaşdırılır, iştirakçılar öz təəssüratlarını söyləyirlər.  
Tərbiyənin əsasən davranışla, sözlə bağlılğı. Adamların bəzilərində sözü ilə 
əməli bir-birilə üst-üstə düşür: dediyi kimi hərəkət edir. Bəzilərində isə əksinə olur. 
Nəticədə el arasında birincilər hörmətli, ikincilər nüfuzdan düşür. Bu səbəbdən də 
bəzən eşidirsən: filankəsin dediyinə yox, əməlinə fikir ver. Bəzən də həmin fikir 
başqa cür səslənir: filankəsin dediyinə əməl et, əməlindən uzaq ol. 
Göründüyü kimi hər iki sonuncu halda ifadə olunan mənəvi keyfiyyətlər 
cəmiyyətin xeyrinə, əməldə təzahür edən mənəvi keyfiyyətlər isə cəmiyyətin zərərinə 
yönəlmiş olur.  
Tərbiyənin ətraf mühitlə bağlılığı. Tərbiyə iki cür mühitdə: mikromühitdə və 
makromühitdə cərəyan edir. Mikromühit deyəndə ailə şəraiti, uşaq bağçasının şəraiti, 
tədris müəssisəsinin şəraiti və s. nəzərdə tutulur. Cəmiyyətdə iqtisadi vəziyyət, sosial 
durum, ideoloji, siyasi, hüquqi, əxlaqi durum, elm, incəsənət, din və s. makromühit 
amillərinə aiddir. 
Istər mikromühit, istərsə də makromühit amillərində maddi və mənəvi-
psixoloji vəziyyət eyni olmur. Bu cür fərqli şəraitdə aparılan eyni tərbiyə işi müxtəlif 
nəticə verir. Məsələn, müxtəlif maddi və mənəvi-psixoloji xüsusiyyətlərlə 
səciyyələnən ailələrdə və ya tədris müəssisələrində eyni tərbiyə işindən istənilən 
nəticə əldə etmək qeyri-mümkün olur. Deməli, həm məhdud mənada, həm də geniş 
mənada başa düşülən mühit amilləri aparılan tərbiyə işinin səciyyəsini artıra da, 
azalda da bilər. Bu səbəbdən də tərbiyə işi ilə məşğul olan zaman mühitin necəliyini 
hökmən nəzərə almaq lazım  gəlir. 
Tərbiyənin məzmunu. Tərbiyə zamanı adamlara davranışla əlaqədar aşılanan 
milli və ümumbəşəri mənəvi dəyərlərin məcmuu tərbiyənin məzmununu təşkil edir. 
Bu cür mənəvi dəyərlər isə çoxdur. Məsələn, vətənpərvərlik tərbiyəsi zamanı 
adamlara aşılanan mənəvi keyfiyyətlər bunlardır: Azərbaycan Respublikasının 
ərazisi, uca dağları, müxtəlif ağaclı meşələri, gen dərələri, çayları, gölləri, çölləri, 
düzənləri, mədəniyyət və incəsənət inciləri, alimləri, sərkərdələri, böyük keçmişi, 
Vətən eşqi, vətən sevgisi, Vətənə qayğı. Vətənin daha da çiçəklənməsi üçün var 
qüvvəsi ilə çalışmaq, vətən naminə vuruşa hazır olmaq, tarixdə vətənpərvərlik 
nümunələri   göstərmiş   şəxsləri   unutmamaq   və s.   vətənpərvərlik   tərbiyəsinin 
 27
məzmununu təşkil edir. 
Tərbiyənin məqsədi.  Məqsədsiz aparılan tərbiyəni əslində tərbiyə adlandırmaq 
olmaz. 
Ümumiyyətlə məqsəd hər hansı işə, tədbirə, fəaliyyətə başlamazdan əvvəl 
adamın öz şüurunda yaratdığı, arzu etdiyi xəyali nəticədir. Tərbiyənin məqsədi isə 
tərbiyə işini həyata keçirməzdən əvvəl tərbiyəçinin şüurunda canlandırdığı xəyali 
nəticədir.  
Tərbiyə işinin məqsədi əvvəlcədən dəqiq ölçülüb-biçilməlidir. Tarixdən 
məlumdur ki, ictimai-iqtisadi quruluş dəyişdikcə tərbiyənin məqsədi də dəyişir. 
Məsələn, ibtidai-icma dövründə həyata keçirilən tərbiyənin məqsədi yaşlıların bacarıq 
və vərdişlərini gənc nəslə bilavasitə məişət əməyi zamanı, ov ovlarkən, balıq 
tutarkən, əkib-becərərkən aşılamaqdan ibarət olmuşdur. Yaxud, quldarlıq dövründə 
tərbiyə qulları itaətdə saxlamağa kömək edən fiziki və mənəvi keyfiyyətlərin qul 
sahiblərində formalaşdırılmasına xidmət etmişdir. SSRİ dövründə kommunizm 
cəmiyyəti qurmağa cəhd göstərilirdi ki, bu cəmiyyətdə tərbiyənin məqsədi hərtərəfli 
inkişaf etmiş kommunizm qurucuları yetişdirmək idi və s. 
Tərbiyənin vəzifələri. Tərbiyənin vəzifələri hər bir halda tərbiyə olunanların 
yaş xüsusiyyətləri, fərdi və cinsi xüsusiyyətləri nəzərə alınmaqla konkretləşir. Çünki 
eyni mənəvi keyfiyyət (məsələn, əməksevərlik) haqqında məlumat, anlayış, 
təsəvvürlərin və bununla əlaqədar olan əməli bacarıq və vərdişlərin səviyyəsi 
müxtəlif yaş dövrlərində olan, başqa-başqa ailələrdə boya-başa çatan şəxslərdə eyni 
olmur. Hər bir mənəvi keyfiyyətlə əlaqədar bu cür müxtəlif səviyyə nəzərə alınmaqla 
müəyyənləşdirilən yaxın tərbiyə vəzifəsi daha tez, daha konkret nəticə verir.  
Milli pedaqogikaya görə, təbiyənin uzaq, ali məqsədinə xidmət edən, habelə 
gənc nəsildə bu və ya digər milli və ümumbəşəri mənəvi dəyərin səviyyəsinə uyğun 
gələn yaxın, xəyali nəticə tərbiyənin vəzifəsidir. 
Tərbiyənin tərkib hissələri. Müasir dövrdə tərbiyənin bir sıra nisbi mənada 
tərkib hissələri formalaşaraq həyata vəsiqə qazanmışdır: dünyagörüşünün inkişaf 
etdirilməsi, əxlaq tərbiyəsi, əmək tərbiyəsi,ideya-siyasi tərbiyə, fiziki tərbiyə, estetik 
tərbiyə, hüquq tərbiyəsi, iqtisadi tərbiyə, ekoloji tərbiyə, ağıl tərbiyəsi.  
Əxlaq tərbiyəsinin nümunəsində yuxarıda bildirdik ki, tərbiyənin hər bir tərkib 
 28
hissəsi xeyli mənəvi keyfiyyətlərin formalaşdırılmasını özündə ehtiva edir. 
Fikirlərimizi dünyagörüşü və ağıl tərbiyəsi ilə əlaqədar bir daha konkretləşdirək. 
Dünyagörüşünün formalaşdırılması ilə məşğul olan şəxs azı aşağıdakı mənəvi 
keyfiyyətlərdən hali olmalıdır: 1) ümumi vahid baxışların nədən ibarət olduğunu 
bilməlidir; 2) bu cür baxışların həm təbiət hadisələrini, həm cəmiyyət hadisələrini, 
həm də təfəkkür hadisələrini əhatə etdiyini yadda saxlamalıdır; 3) bu hadisələri başa 
düşməkdə vahid baxışların adamlara yardımçı olduğunu, habelə həyatda onların 
keyfiyyətlərinə təsir göstərə biləcəyini diqqətdə saxlamalıdır və 4) bundan sonra 
həmin keyfiyyətlərin adamlarda formalaşmasına qayğı göstərməlidir.  
Ağıl tərbiyəsi ilə əlaqədar da belədir. Onun məzmununu təşkil edən mənəvi 
keyfiyyətlərlə əlaqədar müvafiq tərbiyəvi iş aparılır.  
Deyilənləri nəzərə alaraq tərbiyənin tərkib hissələri məfhumunun mahiyyətini 
açmaq mümkün olmuşdur: şəxsiyyətin strukturunda davranışla əlaqədar məqsədyönlü, 
planlı və mütəşəkkil formalaşdırılan mənəvi dəyərlərin qruplarına tərbiyənin tərkib 
hissələri deyilir. 
Tərbiyənin növləri: Bu məfhum da pedaqogikaya ilk dəfə daxil edilir. Çətinlik 
dərəcəsinə görə pedaqogika tərbiyəni üç növə ayırır: ilkin tərbiyə, yenidəntərbiyə və 
özünütərbiyə. 
Ilkin tərbiyə: Tərbiyə işinin nisbətən asan növü ilkin tərbiyədir. Ilkin tərbiyə 
adamın erkən yaşlarından, anadan olduğu gündən başlayır.  
Uşaq boya-başa çatdıqca ata və ananın, qardaş və bacının, baba və nənənin, 
qohum və qonşuların, yaşıdların düşünərəkdən və ya düşünməyərəkdən ona 
göstərdikləri təsirlər nəticəsində formalaşmış mənəvi keyfiyyətlər ailə üçün, cəmiyyət 
üçün faydalı da, zərərli də ola bilər. Uşağın, yeniyetmə və gəncin şəxsiyyətində baş 
qaldıran mənəvi keyfiyyətlər valideynlər, müəllimlər və digər tərbiyəçilər tərəfindən 
ailə və cəmiyyət üçün faydalı hesab olunduqca ilkin tərbiyə davam edir. Formalaşan 
hər hansı mənəvi keyfiyyətin istiqaməti dəyişdikdə, ailə, məktəb və cəmiyyət üçün 
zərərli hesab edildikdə, valideyn, müəllim və ya digər tərbiyəçi narahat olmağa, 
başqa  tərbiyəvi  tədbirlər  görməyə  məcbur  olur;  bu  cür  hallarda  yenidəntərbiyə 
başlayır.  
Tərbiyənin növlərinə yaş həddi qoymaq mümkün deyil. Çünki ailə mühitindən, 
 29
valideynlərin ümumi mədəni səviyyəsindən, məktəb mühitindən, müəllimlərin 
münasibətlərindən, sosial-iqtisadi durumdan asılı olaraq bu və ya digər adamların 
ilkin tərbiyəsi uşaqlıq dövründə də, yeniyetməlik və ya gənclik dövründə də davam 
edə, yaxud xeyli əvvəl də başa çata və yenidəntərbiyə başlaya bilər. Bu iki prosesin 
eyni zamanda cərəyan etdiyi hallar da müşahidə olunur.  
Söylənilən fikirlərə əsaslanan pedaqogika elmi ilkin tərbiyəni belə başa düşür: 
davranışla əlaqədar olan, ailə və cəmiyyət üçün faydalı hesab edilən milli və 
ümumbəşəri mənəvi keyfiyyətlərin gənc nəsildə məqsədyönlü, planlı və mütəşəkkil 
formalaşdırılması ilkin tərbiyədir.  
Yenidəntərbiyə: Yenidəntərbiyə ilkin tərbiyəyə nisbətən xeyli çətindir. Çünki 
yenidəntərbiyə zamanı valideyn və ya müəllim, yaxud tərbiyə ilə məşğul olan digər 
şəxs kimi əsas istiqamətdə iş aparılmalı olur. O, bir tərəfdən şəxsin şüurunda həkk 
olunmuş yanlış əxlaqi və ya digər mənəvi keyfiyyətin yalnışlığını isbat etməli, onu 
inandırmalı və aradan qaldırmağa çalışmalı olur. Digər tərəfdən də o, dəf edilən 
qüsurlu xüsusiyyətin əvəzində ailə və cəmiyyət üçün faydalı olan keyfiyyətləri həmin 
şəxsə aşılamağa çalışır. 
Yanlış və zərərli mənəvi keyfiyyətlər şəxsin şüurundan davranışına 
keçirildikdə tərbiyəçinin işi daha da çətinləşir.  
Dünya şöhrətli alim N.Tusi hələ XIII əsrdə yazırdı ki, insanın tərbiyəsi yaşa 
dolduqdan, özünü anladığı vaxtdan deyil, hələ rüşeym  halında olandan başlamalıdır. 
Rüşeym halında verilən tərbiyə hiss edilmir. Bəzən ata-ana bu işə laqeyddir. Lakin 
hər necə olursa olsun, buna diqqət verilməli və yeri gəldikcə insanın qəbul etdiyi 
təam da götür-qoy edilməlidir. Pedaqogikada yenidəntərbiyə məfhumu belə 
dəyərləndirilir: adamın şüurunda və ya davranışında kök salmış zərərli əlamətlərin 
məqsədyönlü, planlı və mütəşəkkil surətdə ləğvi və onların əvəzində ictimai 
əhəmiyyət kəsb edən milli və ümumbəşəri keyfiyyətlərin ona aşılanması 
yenidəntərbiyədir.  
Özünütərbiyə.  Ilkin tərbiyəyə və yenidəntərbiyəyə nisbətən özünütərbiyə daha 
çətin,   daha   kamil,   daha   mürəkkəb   prosesdir.   Çünki  əvvəla,  ilkin  tərbiyə  və 
yenidəntərbiyədə də iki tərəfin (tərbiyəçinin və tərbiyəolunanların) iştirakı zəruri 
şərtdir. Hər iki halda uşaqlara yeniyetmə və gənclərə aşılanan mənəvi keyfiyyətlər 
 30
bilavasitə tərbiyəçilərin nəzarəti və rəhbərliyi ilə reallaşır. Özünütəbiyə zamanı isə 
uşaq, yeniyetmə və ya daha da yaşlı şəxs tərbiyəçinin nəzarəti və rəhbərliyi olmadan 
müstəqil, öz təşəbbüsü ilə zəruri saydığı mənəvi keyfiyyətləri mənimsəyir. Deməli, 
tərbiyəçinin bilavasitə nəzarəti olmadan, lakin onların məsləhətlərinə əsasən şəxsin 
cəmiyyət üçün faydalı keyfiyyətləri məqsədyönlü və planlı surətdə mənimsəməsi 
özünütərbiyədir. N.Tusinin, K.D.Uşinskinin, L.Tolstoyun və başqalarının 
özünütərbiyə nümunələri tarixdən məlumdur. 
Çox qədim tarixə və zəngin mədəniyyətə malik olan, coğrafi cəhətdən türk-
islam dünyasının mərkəzində yerləşən Azərbaycan və bu yurdun qədim sakinləri olan 
azərbaycanlılar hələ qədim zamanlardan yazı və oxu mədəniyyətinə malik olmuş, 
dövrün, ictimai həyatın xüsusiyyətlərinə uyğun təhsil ocaqları yaratmış, insanları 
inkişafa, tərəqqiyə, yüksək əxlaqa səsləyən müdrik fikirlər söyləmişlər. Zaman-
zaman ölkəmizə edilən basqınlar üzündən ulu babalarımızın yaratdıqları zəngin elmi, 
ədəbi və pedaqoji irsin mühüm bir qismi tələf edilmiş, böyük bir mənəvi xəzinə 
vətənimizdən çıxarılmış, başqa ölkələrə aparılmış və bir qismi də zəmanəmizə gəlib 
çıxmamışdır.  
2. Zəngin şifahi xalq ədəbiyyatımız – “Dədə Qorqud”, “Bilqamıs”, “Alp ər 
Tunqa”, “Oğuz”, “Ərkənəkun”, ”Köç”, “Manas” kimi dastanlar, Oğuznamələr, 
Ustadnamələr türk dünyası və xalqımızın qədim tarixindən, onun ictimai mədəni 
həyatından, zəkasından, istək və arzularından, tərbiyə və təhsil səviyyəsindən xəbər 
verir. Qobustan, Gəmiqaya, Oğlanqala, Kültəpə, Orxan kitabələri və daha bir çox 
qayaüstü yazılı abidələrimiz xalqımızın yazı yazmaq, oxumaq, hesablamaq, rəqs 
etmək və s. mədəni, təhsil vərdişlərinə sahib olmasından xəbər verir. Tariximizin çox 
qədimliyini göstərən arxeoloji qazıntılar, əldə edilmiş maddi, mədəni nümunələr, 
xaraba şəhər və qəsəbələr Azərbaycanın ayrılmaz bir parçası olan Naxçıvanda hələ 
daş dövründən istifadə edilən duz mədəni və buradan tapılmış daş baltalar, buradakı 
müalicəxana çox uzaq keçmişdən xəbər verir. Bütün bunlar Azərbaycan xalqının hələ 
miladdan əvvəl mədəniyyətə, yazıya, oxuya, təlim-tərbiyə mədəniyyətinə sahib 
olduqlarını təsdiq edir.  
Qobustan qayaüstü rəsmlərinin təhlilindən məlum olur ki, buradakı tərbiyə 
məsələləri əsas etibarı ilə ovçuluq, əməksevərlik, peşəyə, sənətə məhəbbət, fiziki 
 31
tərbiyə, təsviri sənət, rəqs musiqi, estetik yərbiyə kimi keyfiyyətlər gənc nəslə 
aşılanmışdır. Ovlanacaq heyvanı düzgün nişan almaq, atmaq, silah (ox, nizə, kaman) 
hazırlamaq və ondan bacarıqla istifadə etmək, eləcə də əmək alətləri hazırlamaq və 
istifadə etmək, qida əldə etmək kimi bacarıq və vərdişləri gənc nəslə öyrətmək 
tərbiyə vasitəsi olmuşdur. Qobustan mütəxəssisləri qeyd etmişdir ki, burada böyük 
öküz rəsmlərində nizə və ox izləri indi də görünür. Bu, o deməkdir ki, qədim 
qobustanlılar vəhşi öküz ovlamağı öyrənmək üçün qayanın üstündə rəsm edilmiş 
öküz fiquruna nizə, yaxud ox atmaqla gənc nəslə təcrübi olaraq məşqlər keçmiş, 
onları buna öyrətmişlər. Gənclər məşq prosesində ox və ya nizə atmağın sirlərini 
təcrübəli böyüklərdən, ağsaqqal ata və dədələrdən öyrənmişlər. Demək bəsit şəkildə 
olsa bugünkü pedaqoji dillə desək, əyani vəsaitlə müşaiyət edilən təcrübi 
məşğələlərin əhəmiyyəti qədim insanlarımıza bəlli olmuşdur. Yetişən gənc nəsil 
müxtəlif oyun, rəqs, mərasimlər, adət və ənənələr vasitəsilə xalqın müəyyən etdiyi 
əxlaq normalarına yiyələnirdilər. Rəqs və mərasimlər zamanı gənclərdə əməksevərlik, 
həyatsevərlik, kollektivçilik, insanpərvərlik, birlik, qarşılıqlı yardımlaşma, qoçaqlıq, 
çeviklik və bir sıra əxlaqi, iradi keyfiyyətlər tərbiyə edilib formalaşırdı. Qayalardakı 
rəsmlər, rəqs səhnələri, daş qaval, piktoqrafik işarələr maarif və mədəniyyət 
tariximizin qədimliyindən, insanların estetik və bədii tərbiyəsindən xəbər verir. 
Uşaqlar və gənclər oyun və rəqsləri müşahidə etməklə və ya praktik olaraq bu 
prosesdə iştirak etməklə qəbilə və ya tayfanın adət və ənənələrini mənimsəyir, onları 
yadda saxlayıb digər gələn nəsillərə ötürürdülər.       
Gəmiqaya, Oğlanqaya, Kültəpədə, eləcə də Kəlbəcər, Zəngəzur, Göyəm 
dağlarının (indiki Ermənistan ərazisində), habelə Cənubi Azərbaycan abidələrinin, 
xüsusilə Qaradağ üzərindəki qayaüstü təsvirlərində insanların iqtisadi, mədəni, 
mənəvi həyatını əks etdirən müxtəlif işarələr, simvollar, damğalar, (dairə formalı, düz, 
sınıq xətt, haça şəkilli, qarmaq şəkilli, “P”, “T” şəkilli işarələr, “həyat ağacı” 
təsvirləri) aşkar edilmişdir ki, onlara pedaqoji yöndən yanaşdıqda deyə bilərik ki, 
onlar qədim insanların bilik, savad və mədəni səviyyəsini, yazı mədəniyyətini, 
rəssamlıq, heykəltaraşlıq bacarığını, inancını göstərən dəlillərdir. Digər tərəfdən bu 
işarələrin müxtəlif yerlərdə oxşarlığı regionun qədim insanlarının bir-birilə iqtisadi-
mədəni əlaqələrindən xəbər verir. Qədim insanlarımızın daşlar üzərində qoyduqları 
 32
müxtəlif məzmunlu izlər, işarələr, rəsmlər maarifləndirici, inkişafetdirici, tərbiyəedici 
olmaqla qədim insanların “öyrətmə-öyrənmə mexanizmi”ni, tərbiyə və təhsil işlərini 
bəsit şəkildə də olsa bizə bildirir.  
Qədim dövr – ibtidai icma quruluşunda yetişən nəslin tərbiyəsinə, icmanın 
əxlaq normalarına əməl edilməsinə şübhəsiz qəbilə və tayfanın ağsaqqalları, ataları, 
dədələri, təcrübəli, bilikli insanları rəhbərlik edir, icmaya və onun üzvlərinə məsləhət 
və istiqamətlər, öyüd və nəsihətlər verirdi. Buna görə də atalar, dədələr, ağsaqqallar 
bir tərbiyəçi kimi hörmətli şəxs hesab edilir, onlara pərəstiş edilir, hətta sitayiş 
ayinləri də meydana gəlmişdi ki, bunu tunc dövrünün daş kitabələrində görmək 
mümkündür.  
Urmiya gölünün ətrafından başlayaraq, zaman-zaman Dəclə və Fərat vadiləri 
də daxil olmaqla, İran körfəzinə qədərki ərazilərdə e.ə. III-II minilliklərdə Aratta, 
Lullubi və Kuti qəbilə tayfaları yaşayırdı. Bu əyalətlərdəki təlim-tərbiyə mədəniyyəti 
haqqında da müəyyən məlumatlara görə Aratta inkişaf etmiş Şumer dövləti ilə həmişə 
sıx iqtisadi, siyasi, mədəni əlaqələrdə olmuşdur. Bu əlaqələr haqqında bir neçə Şumer 
dastanında, o cümlədən “En-Merkar və Aratta hökmdarı” dastanında ətraflı məlumat 
verilmişdir. Bu dastanlarda Aratta saf, təmiz ənənələr ölkəsi adlandırılır. Şumerin 
Uruk şəhər dövlətinin hökmdarı En-Merkar ilə Aratta hökmdarı arasında gah dostluq, 
gah da düşmənçilik münasibətləri mövcud olmuşdur. Bu hər  iki hökmdarın 
yazışmalarından bəlli olmuşdur.  
Zaman keçdikcə Azərbaycanın dövlətçilik mədəniyyəti daha da yüksəlmiş, 
ölkə ərazisində daha təkmil və daha geniş əraziləri əhatə edən yeni dövlətlər 
yaranmışdır. Eramızdan əvvəl I minillikdə - bizim eranın I minilliyinin əvvəllərində 
Azərbaycan torpaqlarında Manna, İskit (Skit, Skif) şahlığı, Atropatena və Albaniya 
kimi qüvvətli dövlətlər yaranmışdır. Bu dövlətlər Azərbaycanda dövlət idarəçiliyi 
mədəniyyətinin, maarifinin daha da yüksəlməsində, ölkənin iqtisadi-mədəni tarixində 
mühüm rol oynamışlar. Prof. V.Z.Piriyev haqlı olaraq yazır ki, mannalılar bugünkü 
azərbaycanlıların əcdadları olmuşlar. 
Manna quldarlıq dövləti idi. Burada maldarlıq, atçılıq, incəsənət, memarlıq 
sürətlə inkişaf etmişdi. Sənətkarlar qiymətli metallardan müxtəlif əşyalar hazırlayır 
və onların hazırlanmasını da gənc nəslə öyrədirlər. Mannada uşaq və yeniyetmələrin 
 33
tərbiyəsində bütpərəstlik ayin və mərasimlərinin, meydan tamaşalarının, qəbilə və 
tayfa adətlərinin müşahidəsi, habelə böyüklərin maddi nemətlər əldə etmələri 
təcrübələrinin öyrənilməsi mühüm tərbiyəvi əhəmiyyət kəsb edirdi. Uşaqlar 
böyüklərdən öyrənir, təlim və tərbiyə alırdılar. 
Mannalıların zəngin şifahi xalq ədəbiyyatı – ağız ədəbiyyatı da olmuşdur. Bu 
xalqın müxtəlif məzmunlu nağılları, dastanları, müxtəlif janr şerləri, bayatıları 
olmuşdur ki, bu ədəbiyyat nümunələri gənc nəslin mənəvi tərbiyəsində demək olar ki, 
dəyərli pedaqoji əsərlər sayıla bilər. Əlimizdə o dövrün ədəbiyatına dair nümunələr 
olmasa da qədim alimlərin yazılarından onlar barədə müəyyən məlumat, təsəvvür 
əldə etmək mümkündür. Qədim yunan tarixçiləri yazırlar ki, Manna şahlarının 
saraylarında şairlər olmuşdur ki, onlar mövzularını, öz şerlərini milli, şifahi xalq 
dastanları və rəvayətlərindən almışlar.  
Atropatena ilə bərabər Azərbaycanın şimalında Albaniya dövləti də mövcud idi 
ki, mərkəzi əvvəlcə Qəbələ, sonra Bərdə şəhəri olmuşdur. Albaniya dövründə 
Azərbaycanın dövlət idarəçiliyi, maarif və mədəniyyəti xeyli yüksəldi. Alban 
hökmdarları ölkənin dünyəvi və dini başçısı hesab olunurdular. 
Mənim Şərq ölkəmi bürüdü kədər, 
Yayılmış cahana bu qara xəbər. 
Qoy ellər eşitsin səsimi mənim, 
Səsimə səs verib ağı desinlər! 
Sakit həyatımız matəmlə doldu, 
Bizə soyğunçular müsəllət oldu. 
Misilsiz bir dövlət çökdü kökündən, 
O parlaq şüası saraldı soldu. 
Davdağın bu şerində qoçaq sərkərdə və ağıllı dövlət xadimi Cavanşirin mərd 
sifətləri, əxlaqi-mənəvi keyfiyyətləri, vətənpərvərliyi tərənnüm edilir, bu keyfiyyətlər 
gənclərə nümunə göstərilir və bu gün də onun qəhrəmanlığı məktəblilərimizin 
vətənpərvərlik tərbiyəsində bir nümunədir. Xalqımızın vətənpərvər oğlu, ulu 
öndərimiz Heydər Əliyev çıxışlarının birində bu barədə belə deyirdi: “Cavanşir və 
Babək kimi sərkərdələrin qəhrəmanlıqları böyük vətənpərvərlik məktəbinə çevrilmiş, 
vətənin bütövlüyü, xalqın birliyinin təcəssümü olmuşdur.” 
 34
3. Zərdüştlük qədim və erkən orta əsrlərdə Azərbaycan, İran, Orta Asiya və bir 
sıra başqa ölkələrdə geniş yayılmış bir fəlsəfə, ədəbi abidə, pedaqoji fikir və din 
olmuşdur. Zərdüşt dininin müqəddəs dini kitabı “Avesta” (“Qanun”) adlanır. 
“Avesta”nın ilkin variantı bizə gəlib çatmamışdır. Bu kitabın yalnız müəyyən 
hissələri bəzi əlavələrlə, dəyişikliklərlə bizə gəlib çatmışdır. 
Tədqiqatçı alim B.C.Şərifzadə Zərdüştün vətəninin Azərbaycan olduğunu, 
onun Savalan dağının yanında, Duruca çayı sahilində doğulduğunu, həm Cənubi 
Azərbaycanda Savalan dağı, Savalan kəndi, Duruca çayı və Zərdüştlüklə bağlı saysız 
toponimika və məişət ayinlərinin indi də olduğunu qeyd edir. Professor Ə.R.Yaqubi 
Zərdüştlük haqqında belə yazır: “Zərdüşt öz əqidəsini ilk dəfə olaraq Azərbaycanda 
təbliğ etmişdir”. Cənubi Azərbaycan alimi Məhəmməd Tağı Zöhtabı da öz əsərində 
Zərdüştün vətəninin Azərbaycan olduğunu, “Avesta”nın Azərbaycanda yazıldığını 
söyləmişdir. O, “İran türklərinin əski tarixi” adlı əsərində yazır: “Zərdüşt dininin ilk 
ruhaniləri olmuş “Muğ”lar Midiya hökuməti torpaqlarında yaşamışlar” (23,50). 
Akademik H.M.Əhmədov Azərbaycanda məktəb təhsili dövrünün Zərdüşt 
məktəbləri ilə başladığını bildirmişdir. Mənbələrdən də məlum olur ki, islamiyyətin 
yayılmasına qədər Azərbaycanda Zərdüşt məktəbləri daha geniş fəaliyyət göstərmiş, 
atəşkədə və atəşgahlar Zərdüştlüyün həm ibadət yeri, həm də təlim, tədris mərkəzləri 
kimi fəaliyyət göstərmişdir. Bunlar da Azərbaycanda məktəb təhsilinin əsasını təşkil 
etmiş və təməl amillərdən olmuşdur. 
Bu dövrdə yüksək silkə malik olan şahzadələrin, rütbə sahiblərinin uşaqları 
Saray məktəblərində gənclərin təlim-tərbiyəsi ilə şahzadələr və yüksək səviyyəli 
müəllimlər məşğul olurdular. Bu məktəblərdə dövlət üçün kadrlar hazırlanırdı.  
Zərdüşt məktəblərində təlim “Avesta” duaları, ayinləri və nəğmələri ilə 
başlayırdı. Daha sonra əlifba və oxu təliminə keçilirdi. Məktəblərdə fiziki tərbiyəyə, 
uşaqların sağlam həyat tərzinə xüsusi diqqət yetirilir, “Avesta”nın “Xəstələnmə”, 
“Zəifləmə”- kimi çağırışları əzbərlədilir və ona əməl edilirdi. Xəstəlik, zəiflik, pislik 
Əhrimanın əməlləri hesab olunurdu. Ox atmaq, nizə tullamaq, üzmək, ov etmək, 
qurşaq tutmaq kimi fəaliyyətlər fiziki tərbiyənin əsas məzmununu təşkil edirdi. Ona 
görə də şərə qalib gəlmək üçün sağlam, təmizkar və qüvvətli olmaqla bərabər, 
məktəbdə dərin bilik almaq tələb edilirdi. Yazıb-oxumaq, bilik qazanmağın mühüm 
 35
şərti hesab edildiyindən Zərdüştlükdə buna ciddi fikir verilir, uşaqların əqli 
qabiliyyətləri inkişaf etdirilirdi. Bununla əlaqədar prof. R.L.Hüseynzadə yazır: 
“Zərdüşt məktəblərində öyrədilirdi ki, insan həmişə mülayim, xoşxasiyyət, adil və 
xeyirxah, fitnə-fəsaddan,qəddarlıqdan, paxıllıqdan, yalançılıqdan uzaq olmalıdır. O, 
cəmiyyətin fəal üzvü kimi əkinçiliklə, maldarlıqla məşğul olmalı, bataqlıqları 
qurudub onun məhsuldar torpağa çevrilməsinə səy göstərməlidir.  
Zərdüşt məktəblərində yetişən gənc nəslin mənəvi-əxlaqi tərbiyəsinə xüsusi 
diqqət və əhəmiyət verilirdi. Belə ki, zərdüştlüyün əxlaqi idealı xeyirxahlıq, ədalət, 
yaxşılıq olduğundan Zərdüşt təlimində yaxşılıq və pislik anlayışı kəskin şəkildə 
qoyulur və bunların mahiyyəti açılır: “Anlayan adam gərək pisi deyil, yaxşını seçə” 
fikri irəli sürülür” (23,48). 
Zərdüşt məktəblərində ibtidai təhsil 7 yaşdan 15 yaşa qədər davam edirdi. 
Ibtidai təlim ilə məşğul olan müəllimə “Hirbod”, şagirdlərinə isə “Həvişt” deyilirdi. 
Ibtidai təhsil səhər tezdən xüsusi mərasimdə və dua ilə başlayırdı. “Avesta” duaları 
dini ayin və mərasimlərin, nəğmələrin öyrədilməsi, əzbərlədilməsi ibtidai təhsilin 
əsas məzmununu təşkil edirdi. Ona görə də ruhanilər “Avesta” dualarında “Elm 
ilahəsi”ndən qüvvətli hafizə diləmişlər. Oğlan uşaqlarının 7 yaşı tamam olandan 
sonra onlara müqəddəs köynək geyindirilir, onları münəccimlərlə bir sıraya üzü 
günəşə doğru düzüb dini “Avesta” ayinlərini əzbərlədirlər: “Mən vəd edirəm ki, 
Zərdüştlüyə sadiq olacam. Mən xeyirxah fikrə, xeyirxah sözə, xeyirxah əmələ 
inanıram.” Bundan sonra uşaqlara hədiyyələr verilirdi. Bu məşğələ gündə 5 dəfə 
təkrar edilirdi. 
“Avesta”da insanların yüksək məqsədə, xoşbəxtliyə çatmasında müəllimin 
roluna yüksək qiymət verilməklə bərabər, həm də bunun əksi olaraq göstərilir ki, pis 
müəllim isə uşağın şüurunu, əqlini pozar, onu bədbəxt edər: “Pis müəllim şüuru 
korlar, sözün mənasını çatdırmaz, ağlın inkişafını dayandırar, təlim-tərbiyə işini 
fəsada çevirər. Nəticədə həyatın təbii axınına və gözəlliyinə zərər yetirər” (23,49). 
“Avesta”da ataların vasitəsilə övlada verilən tərbiyəyə dair xüsusi fəsil 
ayrılmışdır. Həmin fəslin xülasəsində deyilir ki, təlim-tərbiyə varlığın bünövrəsi kimi 
mühüm əhəmiyyətə malikdir. Hər bir şəxs müəllim və tərbiyəçilərin vasitəsilə yazıb 
oxumağı  öyrənməli,  həm  də  özünün  sağlamlığına  ciddi fikir verməlidir. Yalnız bu 
 36
yolla insanlar yüksək nailiyyətlər əldə edərlər. 
Zərdüşt müəllimlərlə yanaşı, alimlərin də roluna yüksək qiymət verir: “Çalışın 
ki, alim ilə cahil arasında fərq qoyasınız. Alimlər həyatın yol göstəriciləridir” (23,49). 
“Avesta”da müəllim və şagird münasibətləri haqqında məlumatların verilməsi 
bu dövrdə Azərbaycanda digər məktəblərin, təhsil ocaqlarının, tədris müəssisələrinin 
olmasından da xəbər verir.  
“Zərdüşt yüksək pedaqoji dəyərə malik müdrik fikirlər söyləmişdir ki, onlar 
“Avesta” kitabında öz əksini tapmışdır. “Avesta” insanları halal zəhmətə, vətənə 
sədaqətə, düzlüyə, şər qüvvələrə qarşı mübarizəyə səsləyir. “Avesta”da təsvir olunan 
mühit, günahlarını yuyan, xeyirxah ruhlara sədaqət nümayiş etdirən, dualar oxuyan 
adamların mənəviyyatı, həyatı olduqca ibrətamizdir. Bu təlimi öyrənməklə adamlar 
çətin vəziyyətlərdə Allaha dua etmiş, şər qüvvələri lənətləmiş, xeyirin və 
xeyirxahlığın himayəsinə sığınmışlar. “Avesta”da xeyir və şər anlayışları bir əxlaqi, 
mənəvi kateqoriya kimi nəzərdən keçirilir. “Avesta”da bütün kainatı, insanlığı, 
xeyirxahlığı Hürmüz (Ahurə-Məzdə) idarə edir. Əhriman isə (Ahura-Manyu) şərin, 
bədxahlığın, hiylənin timsalıdır” (23,49-50). Zərdüştlük xeyirin şər üzərində, işığın 
zülmət üzərində qələbəsinə inam və etiqaddır. Gec-tez xeyir qələbə çalacaqdır. 
“Avesta”nın əsas ideyasında xeyirin şər üzərində qələbəsi ilk növbədə insanların 
xeyirli biliyindən, yaxşı düşüncəsindən və faydalı əməlindən irəli gəlir. Buna görə də 
“Avesta”da elm və biliklərə yiyələnmək, əqli tərbiyə, xeyirxahlıq əsas dini vəzifə 
hesab olunur. Bütün bunlar isə öz başlanğıcını üç müqəddəs kəlamdan alır: 1) 
Xeyirxah fikir; 2) Xeyirxah söz; 3) Xeyirxah əməl. Pedaqoji elmlər doktoru, prof. 
Ə.Ə.Ağayev “Avesta”da şəxsiyyətin tərbiyəsi məsələsinə toxunaraq yazır: 
“Avesta”nın müəllifi Zərdüştün (b.e.ə. 596-492) təliminə görə bu dünyada hər şey 
bir-birinə əks olan iki başlanğıca bölünüb: Xeyir və Şər başlanğıcına. Ümumiyyətlə, 
Azərbaycan pedaqoji fikrində şəxsiyyət tərbiyəsinin əsas mahiyyəti xeyir və şərin 
vəhdətini özündə birləşdirir...” Qədim Azərbaycan pedaqoji fikri şəxsiyyətin 
mahiyyətini xeyirdə-yaxşı düşünməkdə, yaxşı danışmağa (ünsiyyətdə) və yaxşı 
işlərdə (fəaliyyətdə) görür. Bu keyfiyyətləri özündə daşıyan şəxs əsl şəxsiyyət hesab 
edilir. 
“Avesta”nın   “Yəştha”   adlı   bölməsində  “Çista”  elm  və  bilik  ilahəsi  kimi 
 37
göstərilmişdir. Zərdüşt “Çista” ilahəsinə xitabən belə demişdir: “Sən əgər irəlidə 
olsan, məni gözlə, əgər geridə qalsan özünü mənə çatdır”. Bununla Zərdüşt hər cür 
durğunluğun əleyhinə olaraq hamını fəaliyyətdə olub elm, bilik qazanmağa 
çağırmışdır. Buna görə də “Avesta”da elmə yiyələnmək əsas dini vəzifələrdən biri 
hesab edilmişdir. “Avesta”da təlim-tərbiyə məsələləri ilə bağlı göstərilir ki, təhsil 
almaq məqsədilə yanınıza kimsə gəlib sizə müraciət edirsə, o şəxsin kim olmasından 
asılı olmayaraq onu qəbul et və istədiyini ona öyrət. 
“Avesta” dualarının birində valideyn Hürmüzdən “yaxşı rəftarlı, şüurlu övlad” 
diləyir. Demək, Hörmüzün oğlu hesab edilən Azərdən şüur və zəka istənilmişdir. Bu 
ifadələrdən məlum olur ki, Zərdüştlükdə əxlaqi, əqli tərbiyə əsas diqqət mərkəzində 
olmuşdur. Əqli tərbiyə isə təlim vasitəsilə həyata keçirilir. Təlim isə müəllimin 
rəhbərliyi və müşaiyəti ilə keçirilən pedaqoji prosesdir.  
“Avesta”da mənəvi dəyərlər – xeyirxah fikir, xeyirxah söz və xeyirxah əməl 
üçlüyündə öz ifadəsini tapır. Burada əxlaqi-mənəvi proses üç mərhələyə bölünür. 
Əvvəlcə xeyirxah fikir yaranmalı, sonra bu fikir sözdə ifadə edilməli və nəticədə 
xeyirxah əməldə özünü göstərməlidir. Bu üç mənəvi keyfiyyət ailə münasibətlərində, 
icmada və vilayətdə hər zaman öz əksini tapmalıdır. “Avesta”da deyilir ki, “Tərbiyə 
həyatın ən zəruri sütunu hesab edilməlidir. Hər kəsi elə tərbiyə etmək lazımdır ki, o, 
oxumağı, yazmağı bacarmaqla yüksək pilləyə qalxa bilsin.” 
“Avesta”da tərbiyə məsələləri maddi və mənəvi təmizliyə əsaslanır. Yəni        
1) fiziki təmizlik (bədən, geyim, ev-eşik təmizliyi); 2) mənəvi təmizlik (əqidə və 
əməllərin saflığı). Burada insanın həm bədəninin təmizliyi, ev-eşik, geyim təmizliyi, 
həm də mənəvi təmizlik – yəni insanın daxili təmizliyi nəzərdə tutulur. “Avesta”da 
insana qiymət, insan şəxsiyyəti yüksək dəyərləndirilir, onun ağlına, yaxşı əməllərinə 
inam, xeyirxahlığa çağırış, günahsız, pak yaşamaq anlayışı təlqin edilir. “Yəsnə”nin 
19-cu bəndində deyilir: “Uğurlu düşüncə nədir? Müqəddəs kəlam. Uğurlu əməl 
nədir? Müqəddəs yaranmışları üstün tutaraq onlara sitayiş etmək.” 33-cü bənddə bu 
fikir daha da inkişaf edir: “Yalan din əleyhinə öz sözü, düşüncəsi və əməli ilə 
mübarizə edənlər, eləcə də öz adamlarına yaxşılıq öyrədənlər Ahura Məzdanın 
istədiyini yerinə yetirmiş olurlar.” Burada “Xeyirxahlıq”, “Yaxşılıq” bir əxlaqi 
kateqoriya  kimi  xeyirxah  idrak  və  xeyirxah   fikirdən  irəli  gəlmişdir. Ona görə də 
 38
Zərdüşt insanları fikrində, sözündə, əməlində xeyirxahlığa, yaxşılığa çağırır. 
“Avesta”da insanlar öz millət və irqlərinə görə deyil, onların dinə olan 
münasibətlərinə görə 2 yerə (imkanlılar və imkansızlar) ayrılırlar. Burada göstərilir ki, 
dünyanın sonunda hər kəs öz əməllərinə, əqidəsinə görə cavab verəcəkdir. Ona görə 
də insanın düşüncəsindən irəli gələn söz və əməl xeyirli və faydalı olmalıdır.  
Zərdüşt “əkinin və bol məhsullu tarlanın da, gözəl ailənin” də əsasını düzlük və 
gözütoxluqda görürdü. Bunların hər ikisi insanı nəfsə qalib gəlməyə, intizamlı və 
mütəşəkkil olmağa sövq edir. “Avesta”da insanları zəhmətə, əməyə, müqəddəs yola 
dəvət,  düzlüyə, doğruçuluğa qüvvətli təlqin vardır: “Kim taxıl səpir, məhsul 
becərirsə, o, möminlik, düzlük, doğruçuluq, təmizlik əkib becərir, həyata, insanlara 
xoşbəxtlik və səadət gətirir.” Zərdüşt kəlamlarında pəhrizkarlıq düzlük və 
doğruçuluğun əsası kimi təlqin edilir: “Düzlüklə pəhrizkarlıq birləşəndə əsl insanlıq 
cilvələnir. Gəlin hamımız üz tutub bu səmtə yollanaq”. 
Beləliklə, deyə bilərik ki, Zərdüşt məktəbləri Azərbaycan məktəb təhsilinin 
təşəkkülündə, inkişafında mühüm mərhələni təşkil etmiş və Zərdüştün müqəddəs 
kitabı “Avesta” insanların mənəvi, əxlaqi keyfiyyətlərinin formalaşmasında, 
inkişafında və təkmilləşməsində böyük əhəmiyyət kəsb etmişdir ki, bu da Azərbaycan 
məktəb və pedaqoji fikir tarixinin mühüm qolunu təşkil etməkdədir.  
Xalqın tərbiyə sahəsində tarix boyu irəli sürdüyü fikir və ideyalarının bir qismi 
onun adət və ənənələrində, etnoqrafik və tarixi sənədlərində, folklor materiallarında 
ifadə olunmuşdur. Xalq müdrikliyi bizim ulu babalarımızın təcrübəsi ilə yaranaraq 
dərin mənaya malik olub, insan əqlinin, şüurunun, təfəkkürünün, zövqünün və 
mənəviyyatının formalaşmasında, təbiət və cəmiyyət hadisələrini düzgün dərk 
etməsində, adamları doğru yola çəkməkdə, onları pis əməllərdən uzaqlaşdırmaqda 
mühüm rol oynamışdır. Xalq pedaqoji fikrində milyonlarla əql və kamal sahiblərinin 
sınaqdan çıxmış müdrik fikirləri, hikmətli söz və ifadələri ən gözəl və ən nəcib 
mənəvi keyfiyyətləri toplanmışdır. Xalq müdrikliyi hər bir insan üçün ağıl mücrüsü, 
yaxşı məsləhətçi, dərrakəli nəsihətçi və etibarlı mənbə hesab oluna bilər. Bu mənada 
deyə bilərik ki, xalq ən yaxşı tərbiyəçidir. Pedaqoji fikir tariximizin görkəmli 
nümayəndəsi, professor Əhməd Seyidov bu barədə belə yazırdı: “Bizim mədəniyyət 
tariximizin ümumi mənzərəsində gənc nəslin təlim və tərbiyə məsələləri görkəmli yer 
 39
tutmuş və tutmaqda davam edir. Atalar sözü, zərbi-məsəllər, nağıllar xalqımızın 
bütün folklor materialı buna parlaq misaldır. Xalq yaradıcılığı Azərbaycanda 
pedaqoji fikrin ilk carçısı olmuşdur” (48,32). 
4. Prof. R.L.Hüseynzadə yazır: “Xalqın insanlarının təlim-tərbiyəsi, təhsili ilə 
bağlı söylədiyi müdrik fikirlər daha çox atalar sözləri və zərbül-məsəllərdə, nağıllarda, 
dastanlarda toplanmışdır ki, bu barədə xeyli əsərlər yazılmış, dissertasiyalar müdafiə 
edilmişdir. Amma, xalqımızın müdrik fikirlərinin bir çoxu “Oğuznamə”lərdə 
toplanmışdır ki, bu qiymətli əsərin ilk dəfə pedaqoji yöndən tədqiqi və əsərin mənəvi-
əxlaqi cəhətlərinin təhlili onu göstərir ki, “Oğuznamə”lər xalqın müdriklik xəzinəsi, 
insanlara ibrətamiz öyüd və nəsihətlərdir” (23,177). Görkəmli alim Əmin Abid 
yazırdı ki, azərbaycanlıların ən qədim ədəbiyyatı xalq ədəbiyyatıdır ki, bu da 
“Oğuznamə”lərdir. “Oğuznamə”lər miladi tariximizin ilk əsərlərindən başlayaraq 
XVIII əsrə qədər gəlmişdir. 
Azərbaycanın Oğuz elinə daxil olması tarixi faktlardan məlumdur. Bir çox 
alimlər oğuzların Azərbaycanda, Anadoluda eradan çox-çox əvvəllər yaşadıqlarını 
qeyd etmişlər. Faruq Sümərin “Oğuzlar” əsərində deyilir: “Oğuzlar azərbaycanlıların 
əcdadlarıdır... Oğuzlar Türkiyə türkləri, Azərbaycan türkləri, İran və Türkmənistan 
türklərinin atalarıdır” (23,177).   
Bizə məlum olan bir neçə “Oğuznamə” mövcuddur. Daha qədim, daha geniş 
yayılmış və dərin məzmunlu “Oğuznamə”ni ilk dəfə olaraq XIX əsrin əvvəllərində 
alman F.Dits bəzi hissələrini almancaya tərcümə edib 1815-ci ildə Berlində nəşr 
etmişdir.  
Oğuz xanın tarixi-əfsanəvi şəxsiyyət olması haqqında, onun yüksək 
qəhrəmanlığı, şücaəti, əxlaqi-mənəvi keyfiyyətlərə sahib olması haqqında Yazıçıoğlu 
Əlinin “Səlcuqnamə”sində də, “Oğuznamə” parçalarında da görmək olar. 
Daha bir “Oğuznamə” haqqqında XIV əsrin tarixçisi Əbubəkr İbn Abdulla İbn 
Aybək əd-Dəvadari məlumat vermişdir. Dəvadari X əsrə qədər Azərbaycan tarixində 
baş vermiş hadisələr haqqında yazdığı kitabında “Oğuznamə”nin adını çəkir. Təəssüf 
ki, adını çəkdiyi kitab hələ tapılmamışdır. Amma, başqa mənbələrdən məlum olur ki, 
bizə gəlib çatmayan həmin “Oğuznamə”də Təpəgöz haqqında danışılır ki, bu da Dədə 
Qorquddakı Təpəgöz sərgüzəştlərindən bir qədər fərqlidir. Belə ki, Təpəgöz əcaib, 
 40
nəhəng bir məxluq imiş, təpəsində bir göz varmış. Anası böyük dənizin cinlərindən, 
atası nəhəng bir adam olmuşdur. O, məmləkəti dağıdır, insanları öldürür, yeyirdi. 
Nəhayət Oğuzların içindən yetişən Ərs (Aruz) oğlu Busat adında bir qəhrəman 
Təpəgözü öldürmüşdür. Bu hadisə belə olmuşdur: Bir qız varmış, onu yeyən adama 
gedəcəyini bildirmişdir. Büsat bu qızı yendi və bu qızla bərabər atasının yanına gəldi, 
qızı yendiyini bildirdi. Atası da cavab olaraq bildirdi ki, mən elə sandım ki, Təpəgözü 
öldürmüşsən. Büsat bu sözün üzərinə həmən getdi və Təpəgözü əqlin qəbul etmədiyi 
bir yolla öldürdü. Əmin Abid bu məlumatdan çıxış edərək yazır ki, “Oğuznamə”lər 
V-VII əsrlərə aiddir. 
“Oğuznamə”lərdən məlum olur ki, Oğuzun altı oğlu olmuşdur. Bunların hər 
biri mifik adlar daşımaqdadır: Gün, Ay, Ulduz, Dağ, Dəniz. Oğuzun bu altı oğlunun 
hər birinin dörd oğlu olmuşdur. Bunlardan meydana gələn oğuz boyları Oğuzun bu 
iyirmi dörd nəvəsinin adlarını almışdır. Haqqında danışdığımız “Oğuznamə” Dədə 
Qorqud oğuzlarının həyat tərzini, məişətini, adət və ənənəsini, mənəvi, əxlaqi 
keyfiyyətlərini əks etdirir. “Oğuznamə” də deyilir: “Mən sənə başımı, canımı 
verərəm, vergi verib dostluqdan çıxmaram. Oğuz Kağan cavanın sözünü bəyndi, 
sevindi, güldü”. 
““Oğuznamə”lər yetişən gənc nəslimizdə milli mənlik, milli özünüdərk, milli 
müstəqillik təfəkkürünü və şüuru formalaşdırır, insanlarımızda milli dövlətçilik, 
vətən, millət sevgisi, böyüklərimizə, ulularımıza hörmət tələb edir. “Oğuznamə”lərdə 
ulu babalarımızın həyat tərzi, adət-ənənələri, Oğuz xaqanı və Oğuz bəylərinin 
qəhrəmanlıq səhifələri əks etdirilmişdir. Bu mənəvi abidə qədim və erkən orta əsrlər 
dövrünə aid olub nəsillərin təlim və tərbiyəsində, yaşayış tərzində, ədəb-ərkanında 
mühüm rol oynamış və ümumtürk pedaqoji fikrinin formalaşmasına, inkişafına 
qüvvətli təsir göstərmişdir” (23,181).  
“Oğuznamə”lərdəki atalar sözləri və zərbül məsəllərin bir qismi Dədə Qorqud 
kitabının əvvəlindəki ata sözlərinin eynisidir. Dədə Qorqud hekayələri Oğuz 
dastanının bir hissəssi və ya davamı kimi də adlandırıla bilər. 
Həm Oğuzun, həm də Dədə Qorqudun ümumi cəhətlərindən biri müəyyən 
əşyalara ad verməsidir. Məsələn, Oğuz Xaqan müəyyən hadisələrlə bağlı “Xalaç, 
Kanqli,   Karluq,  Qıpçaq”  və s.  adlar  verilmişdir.  “Oğuznamə”də  belə  deyilir: “ər 
 41
ləqəbi ilə tanınar”. Demək oğuzlar arasında “ər” – igid sayılmaq üçün onun 
qəhrəmanlığına uyğun bir ləqəb qazanması zəruri imiş. Ləqəb şəxsiyyətin kimliyini 
müəyyənləşdirən vacib titul sayılırmış. “Dədə Qorqud” qəhrəmanlarının adı konkret 
iş, əməllə, qəhrəmanlıq hadisələri ilə bağlı olur. Məsələn, Buğac, Bamsı Beyrək, 
Basat və s. 
“Oğuznamə”lər bütün dövrlərdə xalqın qiymətli tərbiyə vasitəsi, yaradıcı 
insanların müraciət mənbəyi olmuş və xalq pedaqoji fikrinin formalaşmasında, 
etnopedaqogikanın inkişafında mühüm əhəmiyyət kəsb etmişdir. 
5. Mənəvi abidələrimiz sırasında, pedqoji fikrin inkişafında xalqımızın ən 
qədim mənəvi abidəsi olan “Kitabi-Dədə Qorqud”un son dərəcə əvəzsiz yeri vardır. 
Müstəqillik qazanmış Azərbaycanımızda milli-mənəvi şüurun yüksəlişində, 
soykökümüzə qayıdışın dərinləşməsində “Kitabi-Dədə Qorqud” dastanlarının oyada 
biləcəyi təsiri əvəz edən yazılı və ya şifahi ədəbi abidə tapmaq çətindir. 
Azərbaycan Respublikasının dahi şəxsiyyəti, türk dünyasının böyük oğlu, 
ümummilli liderimiz H.Əliyevin “Kitabi-Dədə Qorqud”un 1300 illiyini qeyd etmək 
barədə 20 aprel 1997-ci il tarixli fərmanı tariximizə, mədəni irsimizə göstərilən 
böyük qayğı və diqqətin parlaq nümunəsidir. Fərmanda deyilir: “Oğuz türklərinin 
tarixini əks etdirən “Kitabi-Dədə Qorqud” yüksək bəşəri ideallar tərənnümçüsü kimi 
dünya xalqlarının mənəvi sərvətlər xəzinəsinə daxil olmuşdur” (3). 
Dastanda əxlaq tərbiyəsinin mühüm tərkib hissəsi olan vətənpərvərlik, yurd 
sevgisi əsərin əsas ideyasını təşkil edir. Bu ideya isə qədim oğuz türklərinin 
qəhrəmanlıq şücaətlərindən süzülüb gəlməkdədir. Dastanda yetişən nəsildə vətənə 
məhəbbət tərbiyəsi üçün ilk növbədə onlara vətəni tanıtmağa və sevdirməyə yön 
verilir.  
Dastanda oğuz-türk anaları vətəni müdafiə edən oğullarına tərbiyə verərək 
deyirdilər: “Oğul dağdan uçmasın, oğul suda axmasın. Oğul azğın düşmənə əsir 
düşməsin”. Dastanda döyüşü tərk edib, geri dönmək, yoldaşı müdafiə etməyib 
qaçmaq çox ağır cəzalandırılır, hətta beləsi öldürülməkdən vaz keçilmir. Məsələn, 
Qazan Xan oğlunun döyüş meydanından qaçdığını zənn edib deyir: “Onu altı bölük 
edib, altı yolun ayrıcına tullayacam ki, kimsə yoldaşını qoyub qaçmasın”(25,74). 
Oğuzlar düşməni yurdun sərhədlərindən qaçıb çıxardıqdan sonra aman diləyəni 
 42
bağışlayır, qaçanı qovmurdular. Dastanda döyüş meydanında kişi kimi döyüşmək 
tələb olunur. Qaçanı öldürmək, yatanı vurmaq, xəbərsiz hücum etmək pislənilir. Türk 
qəhrəmanlarının hansı birinin mübarizə yoluna baxsaq, onların tarixdə kişilik, 
mərdlik ənənəsi qoyub getdiyini görürük. Oğuzlar mərdi-mərdanə döyüşmüşlər. Bu 
mənada dastanda deyilir ki, Qazan xan qaçanı qovmadı, aman deyəni öldürmədi.  
Qəhrəmanlıq səhnələri ilə zəngin olan dastanda xalq təfəkkürünün elimizin 
qəhrəmanlığına, ailəyə, qadına, bəyə, ozana, düşmənə münasibətləri əsasında özünü 
göstərir. At belində ərənlərdən geri qalmayan, köç yollarında oğul doğub böyüdən 
oğuz qadınları kişilərdən geri qalmır. Sərt mübarizə yolları oğuz qadınlarını 
mətinləşdirmiş, ərənlər də özləri kimi qəhrəman, dəyanətli həyat yoldaşı seçirlər.  
Dastanda ad vermə mərasimi qəhrəmanlıq, igidliklə bağlı olub, böyük tərbiyəvi 
əhəmiyyət daşıyır. Burada oğuz adətinə görə oğlan uşaqları doğularkən deyil, haq 
etdikləri işinə görə, qəhrəmanlığına görə ad verilir. Bu cəhətdən oğuz elində yaxşı ad 
qazanmaq üçün yaxşı işlər görmək lazımdır. Dirsə xan oğlu Buğac xan hekayəsində 
Dədə Qorqudun Buğac xana ad verməsi də bu qəbildəndir: “...Bu oğlan Bayandır 
xanın meydanında vuruşmuşdur. Sənin oğlun bir buğa öldürmüş, adı Buğac olmuşdur. 
Adını mən verdim, yaşını Allah versin”- deyə Qorqud Dədə deyir (25,20). 
Dastanda gənclərə döyüşmək qaydaları, döyüş, zəfər taktikası öyrədilir. 
Dastanda göstərilir ki, Bayandır xanın bir buğası bir də buğrası vardı. Bir yazda, bir 
payızda onları meydana buraxırdılar. Bayandır xan oğuz bəyləri ilə tamaşaya baxırdı. 
Bu, əslində sadəcə “tamaşa”, “əyləncə” deyildi, əvvəlcədən düşünülmüş, təşkil 
edilmiş bir məşğələ idi. Oğuz ərənlərini, xüsusilə gəncliyi yetişdirmək, güclü, 
qüdrətli etmək üçün təlim, tərbiyə növlərindən biri idi. 
Dastanda qadınlar da kişilər qədər mübarizdir. Dastanda Beyrəyin evlənmək 
vaxtı çatanda deyir ki, “Ata, mənə elə qız al ki, mən yerimdən durmamış o dursun, 
mən ata minməmiş o minmiş olsun. Mən düşmənin üstünə gedənə qədər, o, mənə baş 
gətirsin”. Qadın həm də evin dirəyi, nəsil artıran, incə məlahətli, gözəl nəvazişli, 
yüksək mənəviyyatlı xanım kimi təsvir edilir.  
Dastanda oğuzlar həyatın bütün sahələrində əxlaqi davranış və rəftarlarında 
igidlik, qorxmazlıq, cəsurluq və düzlük nümayiş etdirirlər. Belə ki, böyük miqdarda 
silahlı düşmən Qaraca Çobanın üzərinə gəldikdə o qorxmur, özünü itirmir. 
 43
O,düşməni görərkən dərhal qərar çıxarır; vəziyyətin çox qorxulu olmasına 
baxmayaraq, düşmənlə çarpışmağı qərara alır.  
“Kitabi-Dədə Qorqud”un hər bir boyu elə-obaya, ata-anaya, qardaş-bacıya ülvi 
məhəbbətin canlı salnaməsidir. Burada ailə şərəfini, namusunu qorumaq, ocağa dərin 
bağlılıq, ana və qadın ləyaqətinə dərin hörmət, ata ehtiramını saxlamaq, ailə tərbiyəsi 
ilə bağlı çox qiymətli, ibrətamiz nümunələr və ifadələr vardır. Dastanda “Ana haqqı” 
– “Tanrı haqqı” kimi qəbul olunur. Bu da Məhəmməd Peyğəmbərin (s.ə.s) “cənnət 
anaların ayaqları altındadır” kəlamı ilə səsləşir. Oğuzlarda anaya məhəbbət tərbiyəsi 
ən müqəddəs iş hesab edilmişdir. Dastanın boylarında ana haqqı tanrı haqqı ilə 
bərabər tutulur. Qadınlar qəhrəmanlıq göstərərək ərlərinin, qızlar isə nişanlılarının 
yolunda fədakarlıqlar göstərərdilər.  
Qazan xanın evi yağmalanır, var dövləti talan edilir, anası, arvadı Burla xatun, 
oğlu Uruz əsir aparılır. Qazan xan döyüşmədən əvvəl Şöklü Məliyə müraciət edərək 
belə deyir: 
Qırx incə belli qızla Burla xatunu gətirmisən sənə əsir olsun? 
Qırx igidlə oğlum Uruzu gətirib gəlmisən sənin olsun! 
Qoca ananı gətirmisən, ay kafir, anamı ver mənə! 
Savaşmadan, vuruşmadan qayıdıb, geri dönüb gedim. 
Salur Qazan var-dövlətini, sərvətini düşmənlərə verdiyi halda, anasını, arvadını, 
oğlunu, bütövlüklə bütün adamları almağa özünə müqəddəs borc hesab edir və belə 
edilərsə, günahsız qanların tökülməsinə də razı olmur. Salur Qazan sülh, 
əminamanlıq istəyir. Burada oğulun anasına olan ülvi, sonsuz məhəbbətin, ana 
müqəddəsliyinin nümunəsini görürük. 
“Qazan bəyin oğlu Uruz bəyin dustaq olduğu boy”da oğuzlarda ata-oğul 
münasibətinin gözəl və təsirli nümunəsi verilmişdir. Kef məclisində oturan Qazan 
xan sağ yanında oturan qardaşı Qarangünəyə, sol yanında oturan dayısı Aruza baxır, 
qəh-qəh gülüb sevinir. Qarşısında duran oğlu Uruza baxıb ağlayır. Bunun səbəbini 
atasından soruşduqda o cavab verir ki, 16 yaşına çatmısan, bu vaxtadək baş 
kəsməyibsən, qan tökməyibsən, bir mükafat almamısan. Fikirləşdim ki, mən öləndən 
sonra taxt-tacımı sənə verməzlər, ona görə də ağladım. Burada birinci növbədə, 
cəmiyyət üçün çox böyük əhəmiyyəti olan bir xüsusiyyətə diqqət yetirmək lazımdır 
 44
ki, oğuzlarda övlad bəyzadə alsa da igid deyilsə, ona məmləkət həvalə edilə bilməz. 
Uruz həmişəki kimi atasına müraciət edərək – “qara başım qurban olsun, atam (ağam), 
sənə” – deyir və atasının nöqsanını çəkinmədən, sanki bir dostuna söyləyərək belə 
deyir: “Sən məni haçan götürüb kafir sərhəddinə çıxardın, qılınc çalıb baş kəsdim? 
Mən səndən nə gördüm ki, nə öyrənim?”- dedi. Qazan bəy oğlunun bu sözlərindən 
heç də qəzəblənmir, onu səmimi qəbul edir və gülür. Oğlunu götürüb bəylərlə dağlara 
ova çıxır. Kafirlərlə qarşılaşırlar, Qazan xan oğlu Uruza döyüşməyə girməyə icazə 
verməsə də Uruz döyüşə girir, düşmənləri qırıb, tökür. 
Dastanda ailə münasibətləri, qohumluq əlaqələri yüksək əxlaqi keyfiyyətlər 
əsasında qurulur. Oğuz gəlinləri bir övlad kimi qayınataya, qayınanaya çox böyük 
hörmət və ehtiramla yanaşır, onları öz valideynlərindən də yüksək tuturlar. Qardaşını 
axtarmaq üçün səfərə çıxan Səyrəyi bu yoldan çəkindirmək üçün Qazan xanın 
məsləhəti ilə evləndirirlər – ayağına ət tuşağı (buxov) vururlar. Oğlan fikrindən 
dönmür, qardaşını tapmayınca gərdəyə girmir. Gəlin onu yolundan saxlaya 
bilməyəcəyini başa düşür və öz-özünə deyir: “Mənə qədəmi uğursuz gəlin deyincə, 
utanmaz, arsız gəlin desinlər. Qayınatama, qayınanama xəbər verim gərək” – 
söyləmiş, qız demişdir: 
Atamdan yaxşı qayınata! 
Anamdan yaxşı qayınana! 
Ala gözlü oğlun qardaşını anıb gedir (23,54). 
Burada həm də qardaş məhəbbəti, qardaş borcu, qardaş məhəbbəti, qardaş 
yolunda xoşbəxtliyini, canını qurban verməyə hazır olmaq fədakarlığı tərənnüm edilir. 
Oğuz elində qadına həmişə yüksək məhəbbət bəslənmiş, onu evin dirəyi, nəsil 
artıran adlandırmışlar. Dirsə xan qadını “başının baxtı, evimin taxtı”, “sərv boylum”, 
“qara saçlım, çatma qaşlım, al yanaqlım”, “qadının-dayağım” adlandırır, ona sonsuz 
məhəbbətini bildirir. Qadın ailəni quran, yüksəldən, onu dağılmaqdan qoruyan, bu 
yolda qəhrəmanlıqlar göstərən, əxlaqi dəyərləri, ərinə sədaqəti və məhəbbəti ilə 
böyük tanrını güzəştə getməyə razı salan həyat yoldaşıdır, anadır... Dastanda ər-arvad 
məhəbbəti, valideyn-övlad münasibətindən də üstün verilmişdir. Domrulun atası, 
anası öz həyatlarını oğullarına qıymadıqları halda, onun həyat yoldaşı öz canını 
verməyə hazırdır və tanrıya yalvarır ki: 
 45
“Alırsansa, ikimizin canını birgə al 
Sağ qoyursan, ikimizə də eəhm et 
Kərəmi çox qadir tanrı”. 
Dastanlarda cəmiyyətin inkişafına təkan verən üç mühüm tərbiyə amili öz bədii 
ifadəsini tapmışdır: 1) Qurulan ailənin məhsulu – oğlu, qızı olmalıdır; 2) Oğul-qız 
sağlam, güclü, qüdrətli yetişməlidir; 3) Ailə kin-küdurətdən uzaq olmalı, övladın 
təlim tərbiyəsi ilk növbədə ana telinə bağlıdır. 
Dastandan aydın görünür ki, ailənin tamlığı üçün müstəqil uşaq sahibi olmaq 
gərəkdir. Uşağı olmayan ailələrə yaxşı baxılmaz. Dastanda deyilir ki, Dirsə xanın 
uşağı yoxdur. Bir gün o, Bayandır xanın verdiyi ziyafətə gedir. Ancaq o, uşağı 
olmadığına görə məclisdə yaxşı qarşılanmır.  
Oğuz elində əxlaq, tərbiyə, ədəb-ərkan, böyük-kiçik münasibətləri ali insani 
keyfiyyətlər, mənəvi mədəniyyətdir. Bütün dastan boyu əxlaqi keyfiyyətlərin 
təntənəsi müşahidə edilir. Yaşlı nəsil – ulular da, atalar da, gənclər də, yeniyetmələr 
də yüksək əxlaqi üstünlüyə malikdir, bunun üçüncəmiyyətdə bütün imkanlar var: 
ənənəvi davam edib gələn qayda-qanunlar, azad sevgi, sevib-sevilmək, axtarıb 
bəyənmək, seçmək, sınaqdan keçirmək - hər şey yüksək insani səciyyədir.  
Lakin bütün bunlarla bərabər oğuz eli nadürüstlərdən də xali deyildir. 
Belələrinə qarşı, şər qüvvələrə qarşı mübarizə dastanda daha kəskin şəkildə 
qoyulmuşdur. Əxlaqın aliliyi pozulsa bu oğuz elinə çox ağır oturar, fəlakət törəyər, 
başına müsibətlər gələr. Bu mənada “Basatın Təpəgözü öldürməsi boyu”nda nəsillərə 
çox dərs verilir. Dastanda təsvir olunur ki, Aruzun Qonur qoca Sarı adlı Çobanı 
hamıdan tez yaylağa köçür. Arxacda qoyun ürkür. Çoban “Uzun bulaq” deyilən yerdə 
görür ki, pəri qızlar qanad-qanada veriblər. Yapıncasını atıb onların birini tutur və 
ona tamah salır. Pəri qızı da zina edir və çobana deyir: “Çoban, il tamam olacaq, 
məndə əmanətin var, gəl al dedi. Amma Oğuzun başına bəla gətirdin”. “Salur 
Qazanın evinin yağmalanması boyu”nda ailə tərbiyəsi, ailənin namusu, qeyrəti və 
şərəfinin ali və müqəddəs olması diqqət mərkəzindədir. Dastanda oğuz-türk əxlaqı, 
türk mənliyi, paklığı açılır, bu mənəvi durum Uruzun timsalında öz ibrətli ifadəsini 
tapır. 
Düşmən  Qazan  xanın  evini  yağmalamış,  ananı,  arvadı  Burla xatunu,  oğlu 
 46
Uruzu və qırx incə belli qızını-gəlinini əsir edib aparmışdır. Düşmən Qazan xanın 
namusunu hədələyir, ondan hayıf almaq, onu təhqir etmək üçün hər vasitəyə əl atır; 
arvad Burla xatunu çəkib məclisə gətirmək istəyir. Amma bu heç də asan iş deyilmiş. 
Düşmən qorxulu bir plan hazırlayır; Uruzu çəkib gətirmək, ətindən qovurma edib 
qadınlara vermək. Kim yedi o deyil, yeməyən oğlanın anasıdır, çəkin gətirin məclisə... 
Vəziyyət Burla anaya əyan olur, ana və oğul arasında belə bir söhbət gedir. “Kafirlər 
tərs danışmışlar. Qazan oğlu Uruzu həbsdən çıxarın, boğazından örkənlə asın. Iki 
kürəyindən çəngələ sancın, qıyma-qıyma ətindən çəkin. Qara qovurma edib qırx bəy 
qızına aparın. Hər kim yedi, o deyil. Hər kim yemədi, o Qazanın xatunudur. Çəkin, 
gətirin, döşəyimizə salaq, şərab paylatdıraq! Sənin ətindən ay oğul yeyimmi? Yoxsa, 
iyrənc dinli kafirin döşəyinə girimmi? Ağan Qazanın namusunu tapdayımmı? 
Neyləyim, ay oğul?!”- dedi. 
Yəqin ki, ana Burla bu suallarla həm də oğlunun ağlını, tərbiyəsini yoxlayır. 
Uruz anasının bu sözlərindən bərk qəzəblənir, ona ağır cavab verir: “Ağzın qurusun 
ana! Dilin çürüsün ana! “Ana haqqı – Tanrı haqqı” deyilməsəydi qalxıb yerimdən 
durardım, yaxandan, boğazından tutardım. Qaba dizimin altına salardım. Ağ üzünü 
qara yerə çırpardım. Ağzından, üzündən qan şoruldayardı, can şirinliyini sənə 
göstərərdim. Bu nə sözdür? Saqın, xanım ana! Mənim üzərimə gəlməyəsən! Mənim 
üçün ağlamayasan! Qoy məni çəngələ sancsınlar! Qoy ətimdən çəksinlər, qara 
qovurma edib, qırx bəy qızının önünə aparsınlar. Onlar bir yeyəndə, sən iki dəfə ye! 
Kafirlər duymasınlar, səni tanımasınlar. Təki murdar dinli kafirin döşəyinə 
düşməyəsən. Onlara şərab paylayıb, atam Qazanın namusunu sındırmayasan. 
Saqın!”(25,36) Oğuz övladı tikə-tikə doğranmasına razıdır, amma ata qeyrətindən, 
ana namusundan keçmir. Ana övladına verdiyi tərbiyə ilə fəxr etməlidir. 
Dastanların pedaqoji təhlilindən aydın olur ki, oğuzlar mərdlik, igidlik, 
cəsurluq, kişilik kimi keyfiyyətlərə çox böyük önəm vermişlər, hər bir oğuzun ən 
yüksək səviyyəsini bu keyfiyyətlər ilə müəyyənləşdirirlər, həyata gözlərini açandan 
bu hisslər, duyğular və təsəvvürlər ilə yaşayır və tərbiyə edilirlər.  
Namərdliyə,  yalana  və  xəyanətə  nifrət  dastanda  özünə  yer  tutduğu  kimi, 
bununla belə mənfi hərəkəti bağışlaya bilmək oğuzların davranışlarında daim təzahür 
edən tərbiyə nümunəsidir. Bu keyfiyyətlərin təzahüründə isə müvafiq şəxslər, 
 47
obrazlar iştirak edir, hadisələr cərəyan edir. Beyrəyin nişanlısı Banuçiçəyi almaq 
üçün yalançı oğlu Yalıncıq yalandan onun ölüm xəbərini gətirir. Nəhayət, o ifşa 
olunur və oğuzların ümumi nifrətini qazanır. Layiq olduğu cəzadan qurtarmaq üçün 
yalançı oğlu Beyrəyin ayağına yıxılır, rəhm diləyir və onun qılıncının altından keçir. 
Bundan sonra Beyrək onu bağışlayır. 
Dastanda ailə tərbiyəsinə və ailədə valideyn nümunəsinə xüsusi diqqət verilir 
və deyilir – “qız anadan görməyincə öyüd almaz. Oğul atadan görməyincə süfrə 
açmaz. Oğul atanı yetirməsi, iki gözünün biridir”. 
Dastanda türk anaları uşaqlarını tərbiyə edərkən lovğa olmamağı, zəfərdə, 
döyüşdə qazandıqları adla, xeyirxah əməlləri ilə yüksəlməyi məsləhət bilirdilər. Dədə 
Qorqudda Selcan xatun deyir: “Öyünərsə ər öyünsün, aslandır. Öyünməklik övrətlərə 
böhtandır. Öyünməklə övlat olmaz”. 
Dastanda özünü aparmaq, çox bilmək, mənəvi zənginlik yüksək 
qiymətləndirildiyi halda mənəmlik iddiası axmaqlıq, ikiüzlülük, xəbərçilik, lovğalıq 
mənəvi şikəstlik kimi qələmə verilir. Bu münasibətlə “Dədə Qorqud”da deyilir 
“Təkəbbürlük eyləyəni tanrı verməz; Könlünü uca tutan adamda ağıl olmaz”. 
Dastanda səxavətlilik, əliaçıqlıq, kasıba əl tutmaq bir əxlaqi keyfiyyət kimi 
yüksək qiymətləndirilməklə bərabər, bu keyfiyyət təmənnasız, hiss etdirilmədən 
yerinə yetirilir və böyüklər öz övladlarına bu sahədə nümunə göstərirlər. Dastanda bir 
əxlaqi keyfiyyət kimi yoldaşlıq və dostluq məsələsinə xüsusi diqqət yetirilir. Dostluq 
bir kişilik keyfiyyəti kimi qəbul edilir. Dastanda uşaqların bir-biri ilə dost olmalarını, 
qonşularla dostluq münasibəti yarada bilməsinə diqqət yetirilir. Dastanda uşaqların 
dostluğunun hörmətə, ideya birliyinə, qarşılıqlı yardıma əsaslanması tərbiyə edilir. 
Beyrək – “Mən Qazana dönük çıxmaram”- deyir: 
Mən Qazanın nemətini çox yemişəm 
Bilməzsəm gözümü tutsun! 
Qaraçıqda Qazlıq atına çox minmişəm 
Bilməzsəm tabutum olsun! 
Yaşı qaftanları çox geymişəm 
Bilməzsən kəfənim olsun. 
Dastanda ağıl böyük nemət hesab olunur. Ağıl dövlət mənasında işlədilir. Oğuz 
 48
elində ağıl tərbiyəsi, gənclərin həmişə ağlını işlətməsi məsələsinə diqqət yetirilir. 
Hamı o cümlədən fiziki cəhətdən güclü olanlar da ağıla-kamala yiyələnməlidirlər. 
Dastanda ağılın yüksək nemət olması aşağıdakı fikirlərdə aydın ifadə olunmuşdur: 
“Biliyi unutmayan əqil yaxşıdır; Baba malından nə fayda, başda dövlət olmasa; Ağıllı 
oğul olsa, ocağın gözüdür; Ağılsız oğul olsa, o ocağın külüdür; Ağılsız adamın 
şərindən Allah saxlasın”. 
Dədə Qorqudun qənaətinə görə, “Adamın dəvəcə boyu olunca, düyməcə ağlı 
olması yaxşıdır”. Dastanda oğlanın buğa ilə döyüş səhnəsində daha çox ağılın 
nümayiş etdirilməsinin şahidi oluruq. Oğlanla buğa xeyli çəkişdilər. Buğa iki kürəyi 
üstündə köpük dururdu. Nə buğa, nə də oğlan qalib gəlirdi. Oğlan fikirləşib öz-özünə 
dedi. “Bir dama dirək vururlar, o dama dayaq olur. Mən niyə bunun alnına dayaq 
olub dururam?” Yumruğunu buğanın alnından çəkib, yolundan atıldı. Buğa ayaq 
üstündə dura bilmədi, yıxıldı, təpəsi üstə düşdü. Oğlan bıçağına əl atdı. Buğanın 
başını kəsdi. Burada oğlan əqil və zəkasını işlədir və fiziki qüvvəsi tükənməkdə olan 
oğlan, əqli qabiliyyəti, mühakiməsi hesabına buğaya qalib gəlir. Qanturalı və 
Buğanın vuruşunda da eyni səhnənin şahidi oluruq.  
Dastanda estetik tərbiyə, bədii zövqə malik olmaq kamil insan olmağın mühüm 
şərtlərindən sayılır. Dastandakı ideyaya görə, fiziki və əqli cəhətdən inkişaf etmiş 
şəxs – yəni qüvvə kamal sahibi, eyni zamanda, camal sahibi olmalı, estetik gözəlliyi 
ilə xoş təsir bağışlamalıdır. Dədə Qorqud dastanlarının əksər qəhrəmanları təkcə 
qüvvəsi və kamalı ilə deyil, həm də camalı ilə fərqlənirlər. Məsələn, “Qanlı qoca ilə 
Qanturalı” boyunda deyilir: “Qanturalı camal və kamal əlamətləri olduğunu və 
onlardan birincisinin estetik, ikincisinin zehni, üçüncüsünün fiziki tərbiyə sahəsinə 
aid olduğunu xatırlasaq, həmin cümlədə tərbiyənin bu üç qolunun vəhdət şəklində 
birləşdiyini aydın görərik”(23,97). 
Prof. R.L.Hüseynzadə yazır: “Dədə Qorqud qəhrəmanlarının boy-buxunu 
yaraşıqlıdır, cəlbedicidir. Qanturalı, Bamsı Beyrək, Səkrək, Uruz, Buğac, Dəli 
Dondar, Yeynək, Qazan xan, Burla Xatun, Selcan, Banuçiçək və başqaları məhz 
cazibədar “Ağ üzlü”, “Ağ biləkli”, “İncə belli”, “Sərv qamətli”, “Qırmızı yanaqlı”, 
“Badam dodaqlı”, “Çatma qaşlı” adamlardır. Çoxları da çalıb-oxumağı, rəqs etməyi 
bilirlər. Onlar gözəlliklərdən zövq almağı bacarır, “əsən dan yellərindən”, “Köksü 
 49
gözəl dağlardan”, “Durnalı, kəklikli, turaclı soyuq bulaqlı, göy çəmənlikli” yerlərdə 
dincəlir, özlərinə məskən salırlar”(23,198). 
Qanturalı üç canavarla (buğa, aslan və dəvə) vuruşmaq üçün musiqi və mahnı 
ilə qızışmaq istəyir. O, hər dəfə meydanda musiqi sədaları altında cəng edir. Demək, 
dastanda insan və təbiət, incəsənət gözəlliyi, ümumən insanın estetik, zövqü, tərbiyəsi 
mühüm yer tutur. Dastanda saza, musiqiyə ecazkar bir qüvvə kimi baxılır. 
Qəhrəmanlar saza and içirlər, ən qatı düşmənin əlində qopuz gördükdə ona əl 
qaldırmırlar.  
Dədə Qorqudda əlbəttə mənəvi, əxlaqi gözəllik həmişə ilkin yerdə durmuşdur.   
 
Ədəbiyyat 
1. Həşimov Ə.Ş., Sadıqov F.B. Azərbaycan xalq pedaqogikası, Bakı-1993. 
2. Hüseynzadə R.L. Qədim və erkən orta əsrlərdə Azərbaycanda tərbiyə-təhsil 
və pedaqoji fikir, Bakı-2007. 
3. Rüstəmov F.A. Pedaqogika tarixi, Bakı-2006. 
4. Seyidov Ə.Y. Azərbaycanda pedaqoji fikrin inkişafı tarixindən, Bakı-1987. 
5. Seyidov Ə.Y. Pedaqogika tarixi, Bakı-1968. 
6. Tusi X.N. Əxlaqi-Nasiri, Bakı-1980. 
 
2.2. Klassik Şərq mütəfəkkirləri uşaqların inkişafı, tərbiyəsi 
və təhsili haqqında 
Plan: 
1. İslam dinində müqəddəslər uşaqların inkişafı, tərbiyəsi və təhsili haqqında 
2. Azərbaycan və Şərq mütəfəkkirləri uşaqların inkişafı, tərbiyəsi və təhsili 
haqqında: Əbu Nəsr Məhəmməd əl-Farabi, İbn Sina, Nizami Gəncəvi və 
Sədi Şirazi 
3. N. Tusi, M.Füzuli, A.A.Bakıxanov, M.F.Axundov, S.Ə.Şirvani və 
M.T.Sidqinin uşaqların tərbiyəsi, təhsili və inkişafı ilə bağlı fikirləri 
4. M.Ə.Sabir, A.Səhhət və Ü.Hacıbəyovun problemlə bağlı müddəaları 
5. A.Şaiq, H.Cavid, F.Ağazadənin pedaqoji fikirləri. 
 
 50
1. Məlumdur ki, müsəlman dünyasının peyğəmbəri Məhəmməd Əleyhissəlam 
və Şərqin böyük irs qoyub getmiş mütəfəkkirlərinin tərbiyə - uşaq tərbiyəsi haqqında 
fikirləri, müddəaları və nəzəriyyələri daim tədqiq edilmiş, öyrənilmiş, öyrənilir və 
daim öyrənməyə layiqdir.  
Uşaqlarda humanist keyfiyyətlərin formalaşdırılması elə bir yüksək əxlaqi 
borc, vəzifədir ki, bütün dövrlərin zəka, fikir sahibləri, mütəfəkkirlər ona biganə 
qalmamış və onu yüksək fəzilətlərdən biri kimi qiymətləndirmişlər. Müsəlmanların 
müqəddəs Kitabı olan “Qurani Kərim”də və Məhəmməd peyğəmbərin (570-632) 
müqəddəs kəlamları içərisində insanların bir-birinə qarşı mərhəmətli olmaları, 
nəzakətlə rəftar etmələri, valideynlərə hörmət etmələri, balaca uşaqlara məhəbbət 
bəsləmələri dönə-dönə tövsiyə edilir: “Balaca uşaqlara məhəbbət bəsləməyən, 
qocaların hörmətini saxlamayan, həmçinin faydalı iş görməyən, pis əməllərə 
qurşanan kəs bizdən deyildir”; “Bir-birinizi xoşlamayınca imanınız olmayacaq”; 
“Qonşusunun aclığından xəbərdar olan, lakin təkcə öz qarnını doyuran şəxs həqiqi 
müsəlman deyil”; “heç vaxt deməyin ki, xalq bizə yaxşılıq etdiyi halda biz də onlara 
yaxşılıq edərik və eləcə də bizə zülm etdiyi təqdirdə biz də zülm edərik. Bəlkə 
etiqadınız olsun ki, sizə yaxşılıq edildiyi vaxt, siz də yaxşılıq edin. Əgər sizə zülm 
olunarsa, siz onlara zülm etməkdən çəkinin”; “heç kəs gərək başqasını incitməsin”- 
kimi müqəddəs kəlamlar sahibi Məhəmməd peyğəmbər insansevərliyi, humanistliyi 
insanlara buyurmuş və onları yüksək əxlaqi keyfiyyətlər hesab etmişdir (30. Səh.32, 
39). 
Uşaqlarda xeyirxahlıq və humanist keyfiyyətlərin tərbiyə edilməsi və 
ümumiyyətlə humanistlik istər mütərəqqi Şərq fəlsəfi fikrində, istərsə də Qərb 
fəlsəfəsində özünə geniş yer tapmış əxlaqi keyfiyyətlərdən biridir. 
Məhəmməd Peyğəmbərin (ə.s.) həyatı ən güclü tərbiyə məktəbidir. Çünki 
“Məhəmməddə Adəmin dürüst əxlaqı, Asəfin dərin zəkası, Nuhun ağlasığmaz 
cəsarəti, İbrahimin tükənməz mərhəməti, İsmayılın bəlağətli nitqi, Yaqubun 
müəammaları dərk etmək məharəti, Yusifin misilsiz gözəlliyi, Musanın sarsılmaz    
dəyanəti, İsanın dönməz iradəsi, Davudun təmannasız xeyirxahlığı toplanmışdır. 
Peyğəmbərin kəlamlarını gənc nəslin tərbiyəsi baxımından məzmun və 
qayəsinə görə aşağıdakı kimi təsnif etmək olar:  
 51
1. Yer üzünün bütün canlılarına, canlı varlıqların əşrəfi və  tacı  olan  insanlara 
qayğı və məhəbbət;  
2. Torpağa,  doğma  yurda,  əməyə,  əmək  adamlarına, xalqa dərin məhəbbət; 
3. Haqqı, ədaləti qorumaq, xeyirxahlıq, elm öyrənmək, elmin faydasını dərk 
edib, onu xalqın xidmətinə vermək; 
4. Ümumbəşəri norma və əxlaq qaydalarını qoruyub təkmilləşdirmək; böyüyə, 
 ata-anaya hörmət etmək, nəzakətli olmaq, əmanətə xəyanət etməmək, insani hissləri 
təcəssüm etdirmək; 
5. Qadınlara hörmət və ehtiramla yanaşmaq, təmiz, pak olmaq və s. 
Peyğəmbərin kəlamları sırasında insana, canlılara, təbiətə qayğı mühüm yer 
tutur, yer üzündə hərəkət edən nə varsa, hamısına mehribanlıq göstərmək lazımdır. 
Mövcud olduğu on minillər ərzində bir hörümçək yarada bilməyən insanlar təbiətə, 
onun canlılarına mərhəmətli olmalı, bir-birinə kömək etməli, qayğı göstərməlidirlər. 
Peyğəmbərlər haqlı olaraq bunu deyirdi ki, necə uşaqlar doğulması heç 
kəsdən asılı deyildir. Lakin onların yaxşı adamlar kimi böyümələri bizim verdiyimiz 
düzgün tərbiyədən asılıdır. Heç kim dünyaya vəhşi və ya mələk kimi gəlmir. Onun 
insan olması, necə yaşaması tərbiyədən asılıdır. Buna görə də peyğəmbərlər kiçik 
yaşlarından uşaqları düzgün tərbiyə etməyi, onlarda həya hissinin tərbiyə olunmasını 
zəruri sayır və deyirdi ki, insan övladı yalnız həyat sayəsində insan olur. Insan həyalı 
olmalıdır. Çünki həya nəcibliyin əsasıdır, həya və iman bir beşikdə iki körpə kimidir, 
həya bəzəkdir. Adamlarda üç gözəl keyfiyyəti həya, etibar, düzlük gördünüzmü, 
onlardan bərk yapışın, onlardan öyrənin. Ən yüksək fəzilət mehribanlıqdır. 
Mehribanlıq iman nişanəsidir. Mehriban olmayan insan imansızdır.  
Peyğəmbər adamları acgözlüyə, tamahkarlığa, həsədə qarşı mübarizə 
aparmağı çağırır və deyirdi ki, tamahkarlıq yoxsulluğa aparan yoldur. Başqasına 
həsəd aparmaq qəbahətdir. Nəfs və tamah ən böyük düşməndir. Atəş yeri-göyü 
yandırdığı kimi həsəd də yaxşılıqları yandırıb, kül edir. Kin və həsəd çatılan tonqalı 
külə döndərən atəşə bənzəyir, bütün yaxşılıqları puç edir. Dünyada savaş, döyüş 
çoxdur. Lakin ən böyük döyüş insanın özü ilə döyüşüdür. Dünyada ən böyük qələbə 
insanın öz nəfsi, arzusu və həvəsi üzərindəki qələbədir.  
Peyğəmbər uşaqlara qayğı göstərməyi tələb edirdi. O deyirdi ki, kiçik uşağın 
 52
ağlamasını eşidəndə namazı dayandırın. Uşaq olmayan evdə bərəkət olmaz, hər 
ağacın öz meyvəsi var, qəlbin də meyvəsi övladdır. Bu meyvənin – övladın qayğısına 
qalmaq, ona yaxşı tərbiyə vermək ata-ananın borcudur. Üç mühüm keyfiyyətin – 
zəiflərlə xoşrəftar, ata-ananı sayan, kölələrə qarşı mərhəmətli olan şəxs cənnətlikdir.  
Həzrəti Əli (598-661) islamın ikinci böyük şəxsiyyəti hesab olunur. O, 598-ci 
ildə  Məkkədə  Məhəmməd  Peyğəmbərin  (ə.s.)  əmisi  Əbu Talibin ailəsində anadan 
olmuşdur. 
Əli (ə) islam dinini ilk qəbul edənlərdən olmuş, “İslamın qılıncı” adını 
qazanmışdır. Əbu Bəkir, Ömər və Osmandan sonra xəlifə (656-661) seçilmişdir. 
Suriya valisi Müaviyə ilə müharibədə müvəffəqiyyətsizliyi nəticəsində tərəfdarları 
olan şiələr arasında parçalanma baş vermişdir. 661-ci ildə Əli (ə) sui-qəsd nəticəsində 
məsciddə namaz qılarkən zəhərli qılıncla qətlə yetirilmiş, Nəcəf şəhərində dəfn 
olunmuşdur. Həyat yoldaşı Fatimə gənc yaşlarında ikən vəfat etmiş, oğlanları Həsən 
və Hüseyn, nəvə və nəticələri amansızlıqla öldürülmüşdür. 
Əli (ə) dünya qəhrəmanlıq, ədəbiyyat və fəlsəfə tarixinə ancaq qəhrəman 
sərkərdə və xəlifə, inam və əqidə adamı kimi deyil, yüzlərlə dərin mənalı, zərif ruhlu 
şerlər, qitələr, aforizmlər, risalələr müəllifi kimi daxil olmuşdur. “Nəhcül-Bəlağə” 
kitabı onun islamın müdafiəçisi və carçısı olmaqla bərabər, həm də dövrün görkəmli 
siyasət adamı, dərin təfəkkür, sağlam və işıqlı düşüncə sahibi, yüksək mənəvi 
keyfiyyətlər daşıyıcısı olmasına dəlalət edir.  
Həzrət Əli (ə)nin zəngin irsində həm uşaqların, həm də böyüklərin təlim-
tərbiyə və təhsili məsələləri geniş yer tutur. Onun tərbiyə ilə bağlı fikirlərində məqsəd 
insanı müdrikləşdirmək, ruhunu paklaşdırmaq, əxlaqını kamilləşdirmək, davranış və 
əməllərini salehləşdirməkdir. Bunun üçün insan özünü və Allahını dərk etməli, hər 
şeyə iman gözü ilə yanaşmalıdır.  
Əli (ə) uşağın fiziki və ruhi inkişafında ana südünün böyük təsir gücünə malik 
olduğunu bilirdi. Ana südü uşaqda qorxusuzluq, təhlükəsizlik və rahatlıq yaratmaqla 
yanaşı uşaqla ana arasında məhəbbət tellərini möhkəmləndirir. Əli (ə) demişdir: 
“Baxın, övladlarınıza kim süd verir. Çünki uşaq onun südü ilə inkişaf edəcək. Axmaq 
qadını dayə tutmayın, çünki süd təbiətə, xasiyyətə üstün gəlir” (48,151). 
Ana südünün uşağın ruhi və psixoloji vəziyyətinə müsbət təsirini əsaslandıran 
 53
Əli (ə) bir il doqquz aydan az müddətə uşağa süd verilməsini ona zülm etmək hesab 
etmişdir. 
Əli (ə) uşaqların yaş dövrlərini Aristotel və Məhəmməd Peyğəmbər (ə.s.) kimi 
yeddi-yeddi olmaqlaüç dövrə bölmüş, hər bir mərhələdə tərbiyənin məzmununu 
açıqlamışdır: uşağı yeddi il azad buraxın, yeddi il ədəb və tərbiyə öyrədin, yeddi il isə 
işlədin. Məhəmməd Peyğəmbərin (ə.s.) “Atanın övladına öyrətdiyi ən yaxşı şey 
ədəbdir” – fikrini Əli (ə) daha qüvvətləndirərək yazırdı: “Ata övladına yaxşı ad 
qoymalı, onun ədəb və əxlaqını gözəlləşdirməli, “Quran”ı öyrətməlidir” (48,151).  
Yaxşı tərbiyə verməyi, təlim yolu ilə onlara ədəb, əxlaq öyrətməyi 
valideynlərin əsas vəzifələrindən biri hesab edirdi.  
                          Verməsə övlada ana tərbiyət, 
                          Onda qalar daimə heyvaniyət. 
                          Olmasa fərzəndə ata çün kəfil, 
                          Daim o fərzənd olacaqdır zəlil. 
O, yetim uşaqların tərbiyəsini unutmamağı tövsiyə edirdi (Yetim uşağı öz 
övladını tərbiyələndirdiyin kim tərbiyə et). Özü övladlarına çıxış etməyi, nitq 
söyləməyi öyrədir. Uşaqları itaət və ibadət etməyə alışdırmaqda tənbeh etməkdən və 
rəğbətləndirməkdən düzgün istifadə etməyi məsləhət bilirdi: “Evindəki kiçik uşaqlara 
dilinlə namaz və paklığı təlim et, elə ki, on yaşlarına çatdılar tənbeh et, lakin üç 
dəfədən artıq olmasın. Danlamağı ifrat həddinə çatdırmaq, inadkarlıq odunu artırır”. 
Əli (ə) uşaqları sevməklə yanaşı onlara qarşı tələbkar olmağı tələb edirdi: “Tərbiyə 
ağacı yumşaq olanın övlad və təbbəələri tərbiyəsiz olar”.  
Əli (ə) uşaqların iffətli olmasında, hər cür pis əməllərdən uzaq böyüməsində 
onların cinsi tərbiyəsinin düzgün qurulmasını vacib bilirdi: “On yaşına çatanda 
yataqda uşaqlarınızı bir-birindən ayırın”. 
2. Məşhur ensiklopedist alim, filosof və pedaqoq, hələ sağlığında ikən 
Aristoteldən sonra “ikinci müəllim” adını qazanan Əbu Nəsr Məhəmməd əl-Farabi 
(870-950) Şərqdə orta əsr fəlsəfəsinin banisi hesab olunur. 
Əl-Farabi yunan mütəfəkkirlərinin, xüsusilə Aristotelin, Evklidin, Ptolomeyin 
irsinin öyrənilməsi ilə ciddi məşğul olurdu. Hegelin yazdığına görə o, Aristotelin 
“Fizika”  əsərini  40  dəfə,  “Ruh  haqqında”  əsərini 100 dəfə,  “Retorika”sını isə 200 
 54
dəfə oxumuşdur.  
Bir  dəfə  Farabidən soruşurlar: “Kim çox bilir, sən, yoxsa Aristotel?” o, 
cavab verir: “Əgər mən onun dövründə yaşasaydım, onunla görüşüb, yanında təhsil 
alsaydım, mən ən yaxşı davamçısı olardım”.  
Əl-Farabi insanı həqiqi xoşbəxtliyə aparan yolun məqsəd və vəzifələri 
haqqında Platon və Aristotelin təlimini inkişaf etdirərək öz elmi-pedaqoji əsərlərində 
tərbiyə məsələlərinə xüsusi diqqət yetirir. Onun fikrincə, tərbiyənin vəzifəsi insandakı 
mənfi keyfiyyətləri cilovlamaq, onda müsbət keyfiyyətlərin inkişafına imkan 
yaratmaqdır. 
Insanların, xüsusilə gənclərin tərbiyəsi işində Farabi mənəvi tərbiyəni ön 
plana çəkir. Əxlaqi-mənəvi tərbiyə məsələləri onun bir çox əsərlərində (“Xoşbəxtliyə 
yolun göstərilməsi”, “Xöşbəxtliyin əldə edilməsi”, “Vətəndaşlıq siyasəti” və s.) 
qırmızı xətt kimi keçir.  
Tərbiyənin məqsəd və vəzifələrindən danışarkən Farabi mənəvi tərbiyənin 
anadangəlmə deyil, təmrinlərin, adət və vərdişlərin nəticəsi olması ilə bağlı 
Aristotelin ideyalarına istinad edir. Burada iradənin rolu böyükdür, onun köməyi ilə 
insan özündəki hissi və mənəvi tələbatlarına şüurlu surətdə seçmək bacarığına 
yiyələnir.  
Şübhəsiz, insanın mənəvi aləmi, xarakteri müxtəlif obyektiv və subyektiv 
amillərin – ictimai mühitin, tərbiyənin, xəstəliklərin, iradənin təsiri nəticəsində 
formalaşır.  
Farabiyə görə düzgün mənəvi tərbiyə insanda nəcib keyfiyyətlərin 
formalaşması ilə başlayır. Şübhəsiz, insanda bu və ya digər xüsusiyyətin tərbiyəsi 
ətraf mühitdən, tərbiyə olunanın iradə və arzusundan asılıdır. Yaxşı əxlaq hər bir 
insanın tərbiyəsində vardır, lakin o, yalnız sistemli, şüurlu tərbiyə vasitəsilə həyata 
keçirilir və gerçəkləşdirilir. 
Farabinin fikrincə, insanın öz əxlaqını kamilləşdirmək üçün müvəffəq olduğu 
hərəkətlər, onu öz bədənini təkmilləşdirmək üçün nail olduğu hərəkətlərə bənzəyir. 
Insanın bədənini kamilləşdirməsi sağlamlıqdır, əgər sağlamlıq varsa, onu qorumaq, 
yoxsa, onu qazanmaq lazımdır. Sağlamlığa yalnız bəzi qaydalara əməl etməklə nail 
olunduğu kimi, yaxşı əxlaqa da yalnız mülayim hərəkətlərlə yiyələnmək mümkündür. 
 55
Farabi uşağın doğulduğu gündən yetkinlik yaşına çatana qədər onun fiziki 
tərbiyəsinə, fiziki və mənəvi qüvvələrinin ahəngdar inkişafına xüsusi diqqət 
yetirməyi tövsiyə edirdi.  
Onu özünün elmi-pedaqoji əsərlərində Farabi estetik tərbiyənin xüsusilə, 
musiqinin roluna müstəsna əhəmiyyət verirdi. Onun fikrincə, musiqi kamilliyə 
çatmayanları kamilləşdirir, tarazlıq vəziyyətində olanlarda həmin vəziyyəti 
saxlamağa kömək edir: “Musiqi həm bədənin, həm də qəlbin sağlamlığı üçün 
faydalıdır”.  
Musiqi təhsili və tərbiyəsi məsələsini gözdən keçirərkən Farabi onu 
anadangəlmə və sonradan qazanılmış qabiliyyətlərlə əlaqələndirirdi: “Musiqi sənəti 
doğulur, inkişaf edir və fitri istedad formasında kamilləşir, təlimin və məşqlərin 
köməyi ilə musiqi istedadına və kamilliyə yiyələnmək olar” (48,206). 
Ibn Sina (980-1037) həmişə öyrənmək, axtarışlar aparmaqdan yorulmurdu. 
O, deyirdi: “Yerdən Zühəl ulduzuna qədər hər şeyin sirrini öyrəndim, lakin ölümün 
sirrini aça bilmədim”.  
Ibn Sina həkim haqqında deyirdi ki, “həkimin qartal baxışı, zərif, qız əlləri 
kimi əlləri, ilan müdrikliyi və şir ürəyi olmalıdır”. 
Ibn Sina insan sağlamlığında üç şərti əsas götürür: səmərəli qida, yuxu və 
rejim.  
Rejimə idman oyunları, iradi çalışmaları və bərpaedici çalışmaları daxil edir. 
O, gimnastikanı sağlamlığın rəhni hesab etmişdir. Gimnastika təbabətin tərkib 
hissəsidir, şəfaverici dərmandır, hərəkətsiz müalicə yoxdur, deyirdi.  
Ibn Sina “Qanun”da xəstəliyin müalicəsi üçün üç yol təklif edirdi: Rejim, 
Dərman və Müxtəlif prosedurlar. (Hamam, təpitmə, qanalma və s.), İbn Sinaya görə 
sağlamlığı qorumaq məharətinin əsasını sağlamlığa təsir edən amillərin ölçüsünü 
bilmək, onları gözləməkdir. Bu amillər həkimlərin böyük və daimi qayğısına 
möhtacdır. Sağlamlığı təyin edən amillərdən yeddisinə İbn Sina xüsusi əhəmiyyət 
verirdi. Onun fikrincə həmin amillərə: bədən quruluşunun bir qaydada saxlanılması, 
qida və yemək rejiminin düzgün seçilməsi, bədənin artıq şeylərdən təmizlənməsi, 
bədən üzvləri arasında tarazlığın saxlanılması, paltarın, habelə bədənin təmasda 
olduğu hər şeyin təmizliyi, müəyyən dərəcədə yuxu və oyaqlığın da daxil olduğu 
 56
cismani və ruhi həyat arasında müvazinətin gözlənilməsi daxildir. Bu bir həqiqətdir 
ki, həmin məsləhətlərdən həkimlər indi də istifadə edirlər, lakin təəssüflə qeyd 
etməliyik ki, çox vaxt həmin məsləhətlərə riayət olunmur.  
Ibn  Sina  bunu  da  unutmur  və  deyirdi  ki,  sağlamlığın  qorunması  rejimdə 
başlıca məsələ fiziki hərəkətlərlə məşğul olmaqdır. Qida və yuxu  rejimi sonrakı 
məsələdir. Fiziki hərəkətlə müntəzəm və vaxtında məşğul olan adama heç bir müalicə 
lazım deyildir. 
Böyük loğman gənc nəslin tərbiyəsinə, sağlamlığına xüsusi əhəmiyyət verər, 
uşaqların tərbiyəsi qayğısına qalmağı zəruri sayır və deyərdi ki, uşağın təmkinli 
olmasına lazımi diqqət yetirilməlidir. Buna nail olmaq üçün İbn Sina uşağı 
əsəbilikdən, qorxmaqdan və yuxusuzluqdan qorumağı lazım bilirdi. Istədiyi və 
arzuladığı şeyi ona vermək üçün daim hazır olmaq, istəmədiyi şeyi isə dərhal ondan 
uzaqlaşdırmaq lazımdır. Böyük təbibin fikrincə, bu iki baxımdan xeyirlidir. Xeyrin 
biri onun qəlbi üçündür. O, uşaqlıqdan ədəbli, tərbiyəli böyüyər. Ikinci xeyir onun 
bədəni üçündür. Çünki bəd xasiyyət müxtəlif növ pis təbiətdən irəli gəlir. Bu isə ona 
bərabərdir ki, pis xasiyyət adətə çevrilərsə, onda o, özünə uyğun pis təbiətə səbəb 
olur. Buradan aydın olur ki, İbn Sinanın uşağa müvafiq qaydada yanaşmaq tələbi 
insanda onun fiziki və psixi tərəfləri sıx qarşılıqlı əlaqədə olduğunu dərindən dərk 
etməsindən irəli gəlir.  
Ibn Sina pedaqoji məsələlərə yaradıcı iş kimi baxır, uşağın təbiətinə, 
temperamentinə bir həkim, psixoloq və pedaqoq kimi yanaşırdı. Uşağın tərbiyəsi, 
təhsili və təliminin məzmununu aşağıdakı kimi müəyyənləşdirirdi: 1) əqli tərbiyə; 2) 
fiziki sağlamlıq; 3) estetik tərbiyə; 4) əxlaq tərbiyəsi; 5) sənət (peşə)  öyrətmək. 
Deməli, Əbu Əli İbn Sina uşaqların inkişafında tərbiyənin gücünü 
əsaslandırır. 
Dahi Azərbaycan şairi və mütəfəkkiri, yaradıcılığında yüksək insanpərvərlik 
nümunələrini dünya mədəniyyəti xəzinəsinə bəxş etmiş Nizami Gəncəvi (1141-
1209) insanpərvərliyə, onun tərbiyə edilməsinə yüksək qiymət vermişdir. N.Gəncəvi 
əxlaq tərbiyəsi, həmçinin humanistlik tərbiyəsinin formalaşmasında təlimə xüsusi 
əhəmiyyət verərək, onun tərbiyələndirici rolunu yüksək qiymətləndirmişdir. 
Nizamiyə görə təlim insanı həm maddi, həm də mənəvi cəhətdən yüksəldir, zehni 
 57
cilalayır, təlimsiz ağıl sərt və qabadır – pardaxlanmamış daş kimi kobuddur. Buna 
görə də təlim hamı üçün zəruridir. Təlim insanı həmişə təkmilləşdirməlidir, həm də 
təlimə kiçik yaşlardan başlamaq daha səmərəlidir. Qızların təlim-tərbiyəsinin həm 
birlikdə kiçik yaşlardan, həm də ayrılıqda böyük yaşlarda həyata keçirmək olar. 
Təlimin məzmunu və nəzəriyyə ilə praktikanın uyğunluğuna dair Nizaminin irəli 
sürdüyü fikirlər, mülahizələr XV-XVI əsrlərdə Qərbi Avropada intibah dövrünün 
humanistərinin (Vittorino, Rable, Rotterdamlı Erazm və başqaları), həmçinin XVIII 
əsr maarifpərvərlərinin ideyaları ilə müəyyən dərəcədə səsləşir. 
Nizami Gəncəvinin əsərlərində əxlaq tərbiyəsinə də geniş yer verilmişdir. 
Bunun hamısı şairin dərin insanpərvərliyindən, şəxsiyyətə və xalqa olan sonsuz 
məhəbbətindən irəli gəlir. O, həyatın məqsədini xeyirxahlıqda görürdü, insan 
xeyirxah olmalıdır. Lakin belə adamlar başqalarına qarşı münasibətini düzgün 
müəyyən etməyi, xeyirxahlığı tətbiq edərkən səhvə yol verməməyi də bacarmalıdır. 
Bütün adamlara, daha doğrusu, düşmənə xeyirxahlıq göstərmək olmaz, əksinə 
xeyirxahlıq düşməni, şər qüvvələri məhv etməyi tələb edir. Əxlaq tərbiyəsi və əxlaq 
məsələlərinə dair görüşlərində dostluq və yoldaşlıq da mühüm cəhətlərdən biri kimi 
nəzərə çarpır. Şair dönə-dönə qeyd etmişdir ki, adam-adama gərək olur. Dostu, 
yoldaşı olmaq insanı fərəhləndirir, sadiq dost adamın sevincinə, kədərinə şərik olur, 
dostsuz, yoldaşsız keçinmək, bəşər cəmiyyətindən uzaq düşmək adamı yazıq 
vəziyyətə salır və s. 
Yüksək əxlaqi keyfiyyətlərin formalaşmasında qarşılıqlı yardımı, 
xeyirxahlığı, böyüklərə və həmyaşıdlarına hörməti həqiqi insanın ilkin əlamətlərindən 
biri kimi hesab edir. O, təlim-tərbiyədə tərbiyəçinin roluna böyük əhəmiyyət verərək 
göstərmişdir ki, müəllim, tərbiyəçi geniş biliyə, saf əxlaqa, iti zehnə malik olmalıdır. 
Onun fikrincə tərbiyəçi həm dünyagörüşü, həm yüksək mənəvi keyfiyyətləri ilə 
tərbiyə edilənə nümunə olmalıdır. Hər bir tərbiyəçi tərbiyə etdiyi şəxsə qayğı ilə 
yanaşmalıdır. Tərbiyə verənlə tərbiyə olunan arasında səmimi dostluq münasibəti 
olmalıdır (38, səh.11-18).  
Nizaminin əsərlərində antik dövrün filosofu Aristotelin bölgüsü ilə səsləşən 
fikirlər də diqqəti cəlb edir. Bunu oğlu Məhəmmədə yazdığı nəsihətlərdən aydın 
görürük. Birinci nəsihət yazılanda oğlu Məhəmmədin 7 yaşı, ikinci nəsihət yazılanda 
 58
14 yaşı, üçüncü nəsihət yazılanda 21 yaşı vardı. Hər yaş bölgüsündə o, oğluna yaşa 
uyğun işlər görməyi məsləhət görürdü. Nizami təlimə 7 yaşdan başlamağı tövsiyə 
edir. Bu yaşda uşağa əslinə görə hörmət edirlər. 7 yaşına qədər uşaqların qayğısına 
qalmağı, onlarda gözəl keyfiyyətlər tərbiyə etməyi zəruri sayırdı. Erkən yaşdan uşağı 
elə böyütmək lazımdır ki, atasına layiq övlaq olsun:  
                      Uşaqkən əslini sorsalar bir az 
                      Ağac bar verəndə cinsi sorulmaz. 
                      7 yaşlı balam, gözümün nuru, 
                      Ey dilim əzbəri, qəlbim qüruru. 
                      Bu Hilal dövründə gəl eyləmə qəm. 
                      Bədr olan zamanda gözəl Hilalın, 
                      Göyə nur saçacaq sənin kamalın. 
                      Biliyə raqib ol, dünyanı qazan. 
                     Vaxtı boş keçirmə, qələm al ələ, 
                     Elə namuslu ol, desin hər görən, 
                     Ağıllı oğluna Nizami əhsən. 
Deyən Nizami oğlunun gələcəyinə böyük ümid bəsləyir. Ikinci nəsihətində, 
insanın elmlə ucaldığına işarə edir: 
                      Ucalmaq istəsən bir kamala çat, 
                      Kamala ehtiram göstərər həyat. 
Üçüncü nəsihətində oğlunun əxlaqı məsələlərinə diqqət yetirir. Oğlundan 
xalqa fayda verməyi, əsl kişi olmağı, yaxşı dost tapmağı məsləhət görür: 
                      Bir dostun olsa da eyibli əgər,  
                      Yüzünün adına ləkə gətirər. 
                      Hünər ardınca qaç, xalqa hünər saç, 
                      Qapılar bağlama, ər ol, qapı aç. 
                      Hər kim öyrənməyi bilməyirsə ar, 
                      Sudan dürr, daşdan gövhər çıxarar.  
 Artıq  5  yaş  olanda  uşaq  hər  şeyi  dərk  edir, yaxşını pisdən seçir. Gördüyü 
hər şeydən ibrət götürür. 6 yaşda ətrafı dərk edir. 7 yaşa çatanda ona müəllim tuturlar 
ki, ona dərs desin. Lakin 9 yaşa kimi oynamaq olar. Bundan sonra ciddi iş başlayır.  
 59
Nizami elmə, biliyə yüksək qiymət verir. Insan elmlə ucalır. Sən çalış yaxşıca 
öyrən dünyanı, bəşəri, bitkini, daşı, heyvanı deyəndə, dünyəvi fənlərin öyrənilməsini 
nəzərdə tutur. O, insanı yer üzünün əşrəfi hesab edirmiş. Bu əşrəfin yetişməsində 
irsiyyətlə yanaşı ictimai mühitin, tərbiyənin rolunu yüksək qiymətləndirmişdi.  
                             Şahana tərbiyə, hünər, nəzakət, 
                              Ağıla nur verər, ürəyə qüvvət. 
Gəncləri ata şöhrətinə arxalanmamağa, zəhmət çəkməyə, elm öyrənməyə, 
əməklə məşğul olmağa çağırır. Ata müəyyən vaxta qədər övladına kömək edə bilər.  
Sədi Şirazi (1189-1291) yardıcılığında insan şəxsiyyətinin formalaşmasına 
təsir edən amillər – irsiyyət, tərbiyə və mühit eyni dərəcədə dəyərləndirilir, hər 
üçünün də həlledici olmasının qənaətinə gəlinir. O, ayrı-ayrı hekayətlərdə və şer 
parçalarında hər üçünün fəzilətlərindən bəhs edir. Şərq klassikləri kimi o da hər 
şeydən öncə şəxsiyyətin təşəkkülündə irsiyyəti aparıcı amil kimi tərənnüm edir: 
                          Heç seyqəl götürməz zatı pis dəmir, 
                          Nə qədər çalışsan bədgöhər olar. 
Və yaxud o belə bir maraqlı əhvalatı təsvir edir: Bir dəstə quldur dağ başında 
məskən salıb, gəlib-gedən karvana hücum edir, onların var-yoxlarını alırdı. Ona görə 
yerli adamlar onları tutmağı qərara alırlar. Onlar pusqu təşkil edir və quldurları əsir 
alırlar. Şah quldurların hamısını öldürməyi əmr edir. Onların sırasında gənc bir oğlan 
da vardı. O, çox gözəl idi. Vəzirlərdən birinin ona rəhmi gəldi və onun 
bağışlanmasını xahiş etdi. Vəzirin sözündən xoşlanmayan şah dedi:  
                          Yaxşı ibrət götürməz, zatı bəd, nacins olan 
        Necə ki, günbəz başında qoz dayanmaz heç zaman. 
Belə yaramazların kökünü kəsmək lazımdır. Odu söndürüb, qorunu saxlamaq, 
əfini öldürüb balasına rəhm etmək ağıllı iş deyildir. Vəzir şahın dediklərini təsdiq 
edib deyir ki, onun buyuruqları həqiqətdir. Lakin oğlanı yaxşı tərbiyə etsək o düzələr. 
Şah oğlanın günahından keçdi və dedi: - Məsləhət bilmirəm, lakin bağışlayıram. 
Oğlanı bir müəllimə verdilər. Vəzir oğlanı şaha təriflədikcə hökmdar vəzirin 
sözünə gülümsəyib deyirdi:  
                             Insanla qalmağa etsə də adət, 
                             Qurd oğlu qurd olar yenə nəhayət. 
 60
Bu hadisədən bir neçə il keçdi.  Oğlan bir dəstə dələduzlarla dostlaşıb, onlarla 
yoldaşlıq edir. Bir gün fürsət tapıb,  həmin vəziri,  onun  iki  oğlunu  öldürüb  dağlara 
qaçır. Şah bunu eşidib təəssüflənir və deyir: 
                                  Iti şəmşir olmaz paslı dəmirdən, 
                                  Gözləmə nakəsdən adamlığı sən, 
                                  Yağışla sulansa bağ da, şoran da, 
                                  Bağda lalə bitər, şoranda tikan. 
Göründüyü  kimi  o,  burada  irsiyyəti əsas götürür. Bəzi rübailərində isə əqli 
qabiliyyətlərin inkişafında tərbiyəyə üstünlük verir. Insan şəxsiyyətinin 
formalaşmasında onun özünün fəal iştirakını zəruri hesab edən Sədi əqli tərbiyə 
altında biliklərə yiyələnməyi, onları praktikaya tətbiq etməyi və əqli qabiliyyətləri 
inkişaf etdirməyi nəzərdə tuturdu. O, biliyin həyatı əhəmiyyətini göstərməyə çalışır 
və qeyd edirdi ki, kim biliklərə yiyələnərsə, ağıllı, xeyirxah, gözəl davranışa malik 
olar. Ona görə də uşaqların tərbiyəsinə kiçik yaşdan başlamaq lazımdır: 
Kiçik ikən hər uşaq edilməzsə tərbiyət, 
     Böyüyəndə görünməz onda ədəb, nəzakət. 
                                Yaş çubuğu, istəsən hər şəklə salarsan, 
 Od qurudub düzəldər o çubuğu nəhayət. 
3. Şərqdə qədim və orta əsrlərdə yaşayıb-yaratmış alim, şair və dövlət 
xadimlərinin hərəsinin özünə məxsus orijinal və səciyyəvi cəhətləri, sirli tərəfləri, 
ziddiyyətli və mübahisəli məsələləri vardır. Belə görkəmli şəxsiyyətlərdən biri də 
Xacə Nəsirəddin Tusidir (1201-1274). Tusinin əsərləri içərisində “Əxlaqi-Nasiri” 
məzmununun ictimai, iqtisadi, siyasi, əxlaqi, fəlsəfi və tərbiyəvi səciyyəsi 
baxımından xüsusi əhəmiyyətə malik olub, yeddi yüz ildən artıq bir müddət ərzində 
Orta və Yaxın Şərq məktəblərində əxlaq dərsliyi kimi şöhrət tapmışdır. O, ailədə 
övladın bir çox müsbət keyfiyyətlərə yiyələnməsi üçün valideynlərin necə olmasını 
göstərir, ilk əvvəl ananın ailədə tərbiyəlilik səviyyəsindən başlayır. Ilk növbədə uşağa 
yaxşı bir ad qoyduqdan sonra onun tərbiyə olunması üçün sağlam və ağıllı bir dayəni 
tapmağı məsləhət görür. O, deyir ki, “Uşaq süddən ayrıldıqdan sonra hələ əxlaqı 
korlanmağa vaxt tapmamış onu tərbiyə etməyə, nizam-intizama öyrətməyə başlamaq 
lazımdır. Uşaq təbiətində olan fitri nöqsanlara görə, pis adətlərə meyl edə 
 61
biləcəyindən vaxtından əvvəl onun qarşısını almaq, təbiətini nəzərdə tutmaqla 
əxlaqını saflaşdırmaq gərəkdir, yəni hansı təmiz qüvvə uşaqda özünü əvvəl biruzə 
verirsə, onun da təkmilləşdirilməsi əvvələ salınmalıdır” (47, səh.156). 
  Nəsirəddin Tusi qeyd edir ki, uşaqda təmiz, idraki qüvvələrdən ən əvvəl 
utanmaq, həya əlamətləri özünü göstərir. Deməli, diqqət edilməli, fikir verilməlidir: 
əgər uşaq həyalıdırsa əksər halda başını aşağı salıb sırtıqlıq etmirsə, bu onun 
nəcibliyinə sübutdur; bu o deməkdir ki, onun nəfsi çirkin əməllərdən ikrah edib, 
gözəl işlərə meyl göstərir, bu əlamət həmin istedadın uşaqda olduğuna dəlalət edir. 
Belə isə həmin uşağın tərbiyəsinə xüsusi fikir verilməli, heç bir şeyi əsirgəməməli, 
istedadın sönüb getməsinə yol verilməməlidir. Tərbiyənin birinci şərti budur ki, uşağı 
onun təbiətini korlaya biləcək adamlarla və şeylərlə oturub-durmağa və oynamağa 
qoymayasan, çünki uşaq nəfsi sadə olar, ətrafdakıların xasiyyətini tez götürər.  
Nəsirəddin Tusi xeyirli işləri uşağın yanında tərifləməyi, zərərli şeyləri 
pisləməyi məsləhət görür. O, göstərir ki, uşaqda pis adətlərə, bəd əməllərə nifrət 
yaratmaq lazımdır. Uşaq inkişafın ilk anlarında çoxlu səhvlərə yol verərsə, qəbahətli 
iş görər, çox zaman yalançı, paxıl, oğru, xəbərçi, tərs və inadkar olar, füzulluq edər, 
dediyindən əl çəkməz, başqalarını da zərərli və xoşagəlməz iş tutmağa vadar edər, 
sonra isə tənbeh və tərbiyə yaşı keçər. Deməli, uşağı körpəlikdən tərbiyə etmək 
lazımdır. Sonra dərs öyrətməyə, təlimə başlarlar. Hikmətli kəlamlar, tərbiyəvi şerlər 
əzbərlədərlər ki, öyrətmək istədikləri şeylər yadında qalsın (48, səh.158-159).  
Nəsirəddin Tusi göstərirdi ki, uşaqda hamıya qarşı təvazökarlıq, yaxın 
adamlara hörmət qoymaq təlqin edilməli, özündən zəiflərə əl qaldırıb özündən 
güclülərə boyun əymək, tay-tuşlarına paxıllıq etmək qadağan olunmalıdır. Uşaq 
özündən böyüklərə, tərbiyəçisinə, özünə hörmət və xidmət etməyi bilməlidir. Xüsusi 
səbəb olmadıqda başqa uşaqları danlamağa qoymamalı, günahları olduqda isə təhrik 
etməli, yaxşı iş gördükdə, kömək göstərdikdə tərifləməli, mükafat verilməlidir ki, 
insanlara yardım etmək onun qanına işləsin, adətə keçsin (48, səh.160). 
Ümumiyyətlə, Nəsirəddin Tusi uşaqlarda xeyirxah olmaq, insanlarla oturub-
durmağı, həmişə bəd əməllərdən uzaq olmağı, böyüklərə, kiçiklərə, həmyaşıdlarına 
və özünə hörmət etməyi, əlindən gələn yaxşılığı kimliyindən asılı olmayaraq etməyi, 
pislikdən uzaqlaşmağı, tamahkarlıqdan, xəsislikdən uzaqlaşmağı da məsləhət görür. 
 62
Bundan savayı o, uşaqların tərbiyə olunmasında tərbiyəçinin hansı xüsusiyyətlərə 
malik olması haqqında da çox qiymətli fikirlər söyləmişdir. Tərbiyəçinin ağıllı, 
vicdanlı, əxlaq normalarına, uşaq ruhiyyəsinə bələd, şirin danışıqlı, insaflı rəftarlı, 
pak və təmizlikdə məşhur olmaq kimi tələblər qoyurdu (48, səh.161-162). 
Pedaqogikanın bir elm kimi formalaşmağa başladığı XVII əsrdən etibarən 
uşaqlarda bir sıra əxlaqi keyfiyyətlərin, o cümlədən xeyirxahlıq və humanist hisslərin 
formalaşmasına mühüm diqqət verilmiş və ayrı-ayrı pedaqoqların əsərlərində və 
pedaqoji fikirlərində bi məsələ xüsusi qeyd edilmişdir.   
Nəsirəddin Tusi “Əxlaqi-Nasiri” əsərində əxlaq məsələlərinin dərin təhlilini 
verir, təhlil etdiyi əxlaqı insanların ictimai münasibətlərini tənzim edən ölçü 
olduğunu göstərir. O, insan, onun şəxsiyyəti və onun şəxsiyyətinə təsir edən əxlaqı 
şərh etməklə uşaqların tərbiyəsində tərbiyənin həlledici əhəmiyyətini açıb 
göstərmişdir. Bu işdə valideynlərin, tərbiyəçilərin, müəllimlərin böyük məsuliyyət  
daşıdığını qeyd etmişdir. O, mənəvi təmizliyə, əxlaqi saflığa böyük əhəmiyyət 
verərək uşaqların və gənclərin mənəvi tərbiyəsi ilə məşğul olmalarını məsləhət 
görürdü.  
Tusi uşaqların tərbiyəsində ailənin roluna diqqət verir. O qeyd edirdi ki, 
mənzil dedikdə, palçıq, daş, kərpicdən tikilən bina nəzərdə tutulmur, burada həmçinin 
ərlə arvad, valideynlə övlad münasibətləri də olmalıdır. Ailə başçısı ailə üzvlərinin 
yerini və vəzifəsini bilməlidir. Təbiətdə olduğu kimi insan orqanizmində də hər 
üzvün öz vəzifəsi var. Ümumi mənafe üçün bu vəzifələr birləşəndə bədənə xidmət 
edir. Ailə üzvləri də belə olmalıdır. Ailə üzvləri ayrılıqda fərddir, hər birinin öz 
xarakterik xüsusiyyəti var. Lakin onlar birlikdə bir məqsədə xidmət etməlidirlər ki, 
ailədə iş düzgün getsin. Ailə münasibətlərində kişi, qadın münasibətlərini geniş təhlil 
edir və göstərir ki, yaxşı qadın, yaxşı ana yaxşı uşaq tərbiyə edə bilər. Dahi alim 
adqoyma məsələsinə də toxunaraq söyləyir ki, ailə uşağa yaxşı ad qoymalıdır ki, o, 
gələcəkdə öz adından xəcalət çəkməsin. Yaxşı ad xoşbəxtlik nişanəsidir. Bundan 
sonra uşağın fiziki sağlamlığı və tərbiyəsi ilə maşğul olmaq lazımdır. Uşaqlara 
rəngarəng yeməklər verməklə onları yeməyə şirnikləndirmək lazım deyil. Onu orta 
bir xorəyə alışdırmaq lazımdır. Arabir yavan çörək də yemək lazımdır. O, səhərlər az 
yeməyi məsləhət görür. Səhərlər çox yemək insan zehnini kütləşdirir. Az yemək isə 
 63
insanda çeviklik, cəldlik əmələ gətirir. 
N.Tusi həyatı uşaqlarsız təsəvvür etmir və bütün əsər boyu uşaqların tərbiyəsi 
alimin diqqət mərkəzində olduğu açıq-aydın görünür. Əsərdə bu məsələyə xüsusi 
fəsil həsr edən alim uşaqların gələcəkdə necə olacaqlarını lap ilk südəmər çağlarından 
veriləcək tərbiyəsindən asılı olduğunu göstərir. Bu məsələdə o yazır: “...ata-ananın 
borcudur ki, hər şeydən əvvəl övladlarını vicdanlı olmağa öyrətsinlər, sonra müxtəlif 
tərbiyə və təlim işlərinə başlasınlar” (62, səh.74). 
N.Tusinin fikrincə uşaqlarda özünü göstərən “həya” hissinin tərbiyəsi ilə 
birinci növbədə məşğul olunmalıdır. O, həya hissinin böyük əhəmiyyətini göstərərək 
yazır: “...uşaq həyalıdırsa əksər halda başını aşağı salıb durursa, sırtıqlıq etmirsə, bu 
onun nəcibliyinə sübutdur, bu o deməkdir ki, onun nəfsi çirkin əməllərdən çəkinir və 
onlara ikrah hissi ilə yanaşaraq  gözəl işlərə meyl göstərir, bu əlamət həmin istedadın 
uşaqda olmasına dəlalət edir”. Bununla da o, uşağın gələcək xoşbəxtliyini böyük 
istedadın nəticəsi hesab edir.  
Dahi alim uşaqlarda yalana, böhtana, iftiraya, kədər və qəmlərə biganə 
qalmağa, xudpəsəndliyə nifrət hissi oyatmağı uşaq tərbiyəsinin əsası sayır və bunu 
tərbiyəçilərin ən ümdə vəzifəsi hesab edir. N.Tusi göstərir ki, uşaq inkişafının ilk 
anlarından yalançı, paxıl, tərs və inadkar ola bilər. Bu, vaxtında tənbeh edilməzsə, 
gec olar. Buna görə də uşaq körpəlikdən belə əməllərdən uzaqlaşdırılmalı və vaxtında 
tərbiyə edilməlidir.  
N.Tusi uşaqların tərbiyəsində onların böyüklərə hörmət ruhunda tərbiyəsinə 
xüsusi  diqqət  vermişdir. Bu hissin tərbiyəsi əsasına özünə hörməti qoyur, yəni 
yalnız özünə hörmət olduqda bu hiss başqalarına da rəva görülür. 
N.Tusi uşaqları pis təsirlərdən qorumağı, əxlaq normaları pozulmuş mühitdən 
uzaqlaşdırılmağı, nəyin pis, nəyin yaxşı olduğunu vaxtında uşaqlara başa salmağı 
tövsiyə edir. O uşaqlarda, doğruçuluq, düzlük tərbiyə etməyi məsləhət görür və yazır: 
“...elə etmək lazımdır ki, uşaq heç bir şeyi gizlətməsin, bir şeyi gizlətmək onun qəbih 
iş olduğunu başa düşməyi göstərir, bir qəbih iş gizlədildimi, başqa qəbih işləri də 
gizlətməyə cəsarət edər” (62, səh.75). 
Dahi mütəfəkkir alim, müəllim məsələsinə də toxunmuş, onun uşaqların 
tərbiyəsində böyük roluna xüsusi əhəmiyyət vermişdir. O, özünün nümunəvi olması, 
 64
peşəsinin isə son dərəcə məsuliyyətli olması qeyd etmişdir, müəllimi ata ilə bərabər 
tutur və yazır: “Müəllimlərin ədəb və tərbiyə öyrətmələri əsl vücuda nisbətən ikinci, 
ata-babaların tərbiyəsinə nisbətən isə şərəflidir və həqiqətən müəllim cismani atadır”. 
Mütəfəkkir müəllim şərəfini yüksəldən belə hikmətli ifadəyə müraciət edərək yazır: 
“İskəndərdən soruşurlar: “atanı çox sevirsən, yoxsa müəllimi?” – dedi: “Müəllimi. 
Atam məni dünyaya gətirmişdir, müəllimim isə mənə əbədiyyət bəxş etmişdir”.  
Beləliklə, N.Tusi müəllimin uşaq  üzərindəki əzab və əziyyətini ata zəhmətinə 
bərabər tutmaqla öz fikrini belə ümumiləşdirir: “Müəllimin tələbəyə olan məhəbbəti 
xeyirxahlıq məhəbbəti nöqteyi-nəzərindən də atanın oğula onan məhəbətindən üstün 
olar, çünki onun tərbiyəsi tam fəzilət, mənəvi qida, xalıs fikmət əsasında olar.” Ona 
görə də o uşaqların tərbiyəsini, onların tərbiyəsinin düzgün, qüsursuz aparılması 
üçün, dunu saf, pak tərbiyəçilərə tapşırılmasına tövsiyə edir. 
Bununla da N.Tusi “Əxlaqi-Nasiri” əsərinin övladların tərbiyəsinə həsr etdiyi 
fəslin uşaqların mənəvi təmizlik, əxlaqi saflıq ruhunda tərbiyə olunması ilə yekun 
vuraraq bunu valideyn, tərbiyəçi və müəllimin ən ümdə vəzifəsi hesab edir. 
N.Tusi doğulan uşaq üçün ağıllı və sağlam bir dayə tapmağı məsləhət görür. 
Çünki pis adət və xəstəliyin çoxu süd vasitəsilə uşağa keçir. 
 Südəmər bir uşaq tutmamış maya 
                         Tutmayın siz axmaq, xəstə bir dayə, 
                         Süd ilə bədənə girərsə zəhər 
                         O, bədəndən yalnız öləndə çıxar. 
Uşaq süddən ayrıldıqdan sonra onu tərbiyə etmək, nizam-intizamı öyrətmək 
lazımdır. 
Uşağın təbiətində həmişə fitri nöqsanlar var, tərbiyə vasitəsilə vaxtından əvvəl 
onun qarşısını almaq lazımdır ki, onun əməlləri pis vərdişə çevrilib, qəlbində kök 
salmasın. Onun əxlaqını saflaşdırmaq üçün uşaqda özünü biruzə vermək istəyən 
nəcib keyfiyyətləri təkmilləşdirmək, inkişaf etdirmək lazımdır. 
Uşaqda təmiz, idraki qüvvələrdən əvvəl utanmaq, həya əlaməti özünü 
göstərir. Uşaqları erkən yaşdan mehribanlıq, məhəbbət doğuran kəlamlarla tərbiyə 
etmək lazımdır - xüsusilə ağıla, idraka, şüura təsir edən başa salmaq yolu ilə, yəni, 
inandırma yolu ilə. Tusi qeyd edirdi ki, elə valideynlər var ki, uşağı düzgün tərbiyə 
 65
etmir, ən qorxulu vasitəyə - pul verməklə, onu başqa şeylər vəd edib, şirnikləndirmək 
yolunu seçirlər. Bu isə erkən yaşdan uşaqlarda riyakarlıq, yalançılıq tərbiyə edir. 
O, adət-ənənələri davranış qaydalarını, dini vəzifələri öyrənməyi zəruri sayır. 
Xeyirli işləri onun yanında tərifləmək, zərərli işləri pisləmək lazımdır. Uşaq yaxşı iş 
görəndə onu həvəsləndirmə yaxşı nəticə verir. Onları sadə geyimə, sadə yeməyə 
öyrətmək lazımdır. Tusi yazır ki, kiçik yaş dövründə uşaqlar çoxlu səhvlərə yol 
verirlər. Qəbahətli işlər görər, çox zaman yalançı və paxıl, oğru, xəbərçi və tərs ola 
bilər. Uşağı körpəlikdən tərbiyə etmək, sonra təlimə başlamaq lazımdır. Burada  
tərbiyəvi şerlər, kəlamlar öyrətmək lazımdır. 
Uşağı çoxlu danlamaq da olmaz. Uşağı çox danlayanda sırtılır, sonra qəsdən 
pis hərəkətlər edər ki, qarşısındakını əsəbiləşdirsin.  
Uşaqların tərbiyəsində mədəni-gigiyenik adət və vərdişlərin tərbiyəsinə 
xüsusi fikir verilməlidir. Uşağın xoşuna gəlsin deyə ona rəngarəng, ləzzətli xörəklər 
vermək lazım deyil. Bu uşaqda qarınqululuq və ləzzətli yeməyə hərislik tərbiyə edir.  
Onlara orta bir yemək vermək lazımdır ki, bu həm yoxsullara, həm də 
varlılara aiddir. Uşağa səhər yeməyini az və yüngül vermək lazımdır. Əgər uşaq 
səhər-səhər çox yesə onu yuxu basar, zehni kütləşər. Bu yaşda uşağa az ət vermək 
lazımdır. Əgər az ət yesə onda çeviklik, oynaqlıq, şənlik meylləri daha güclü olar. 
Xörək arasında su içmək də olmaz. Uşağı nalayiq söz, şit zarafat olan yerdən uzaq 
saxlamaq lazımdır.  
Uşağı qorxu hissindən uzaq saxlamaq lazımdır. Qorxaq uşaqlar pis iş tutanda 
cəzalanacağından qorxub, əsil həqiqəti demir, uşağı elə etmək lazımdır ki, o, öz 
sirrini valideynlərindən gizlətməsin. Uşağı yatağanlığa öyrətmək lazım deyil, 
yatağanlıq insanda süstlük, tənbəllik yaradır. Uşaqlara yumşaq paltar geyindirməməli, 
onun bədəni möhkəm olsun deyə yatağı və paltarı cod olmalıdır. Böyüklərə tərbiyə 
hissi tərbiyə edilir ki, lovğalığa qarşı mübarizə aparılmalıdır. Az danışmağı erkən 
yaşdan uşaqda tərbiyə etmək lazımdır. Uşaq az danışsın, böyüklərin danışmağına 
qulaq assın. Nalayiq sözlər danışmaq, söyüş söymək, yersiz danışmaqdan 
çəkindirməli. 
N.Tusi cəza tədbirindən də istifadə etməyi lazım bilir. Uşaqları pula, qızıla, 
gümüşə hərislikdən qorumaq lazımdır. Bunlarda olan zəhər heç əfi ilanda da yoxdur. 
 66
Tusi uşaq oyununa da böyük əhəmiyyət verir. Uşaq hər vaxt oynamaq istəsə, ona 
icazə verilməlidir. Lakin oyun gözəl olmalıdır. Onun uşağa xeyri olmalıdır. Oyun 
yorucu olmamalıdır. Oyun uşağı yorub əldən salmamalı, qanını qaraltmamalı, zehnini 
kütləşdirməməlidir. Tusi oğlanlarla bərabər qızların da tərbiyəsinə xüsusi fikir verir, 
onların həyalı, ismətli, vüqarlı böyüdülməsini zəruri sayır.  
Hərəkət qaydalarından danışarkən qeyd edir ki, çox yüngül yeriyib tələsmək 
yelbeyinliyə dəlalət edir. Çox ağır yerimək tənbəlliyə dəlalət edir. Təkəbbürlü 
adamlar kimi özünü çəkə-çəkə yeriyəndə o tərəf bu tərəfə baxmamalı, bu gözü 
dağınıq, huşu özündə olmayan adamlara aiddir, həmişə başı aşağı getməməli, orta 
həddi gözləmək lazımdır. Oturaq qaydaları da belədir, başı dizi üstə qoymamalı, 
burnunu qurtdalamamalı, bərkdən əsnəməməli, adamların qabağında uzanmamalı, 
tüpürməməli, məclisdə öz yerini tanımalıdır.  
Yemək qaydalarından danışarkən məsləhət görür ki, əl-üzü yuyandan sonra 
süfrə başına gəlməli, yeyərkən üst-başını bulamamalı, ağzını çox iri açmamalı, 
barmaqlarını yalamamalıdır. Xörəyin rənginə diqqətlə baxmamalı, onu iyləməməli, 
seçməməli, ləzzətli xörək azdırsa, ləlöyünlük etməməli, əli yağlı çörəyə-duza 
vurmamalı, çörək yeyəndə başqasının üzünə baxmamalı, əgər xörəkdən tük çıxarsa, 
onu elə etməlidir ki, heç kim görməsin. 
Adamların yanında dişində qalmış əti çıxarmamalı. Bu qaydalar bu günümüz 
üçün də zəruridir.  
N.Tusinin tərbiyə-təlim və əxlaq məsələlərinin izahına dair maraqlı fikirləri 
bu gün də öz əhəmiyyətini itirməmiş, uzun illər keçməsinə baxmayaraq, xüsusi məna 
kəsb edərək müasir olaraq qalmışdır.  
O, uşaqların inkişafında irsiyyət, mühit və tərbiyə amillərini əsas götürür. 
Azərbaycan xalqının görkəmli oğlu Məhəmməd Füzulinin (1498-1556) də 
əsərlərində təlim-tərbiyə məsələləri öz ifadəsini geniş təzahür edir. Füzulinin zəngin 
və qiymətli əsərləri insanı yoldaşlığı, yaxşılıq və pisliyi, ədalət və ədalətsizliyi, haqq 
və haqsızlığı dərindən duymağa, hiss etməyə, düşünməyə yönəldir. Onları oxuduqca 
insan düşüncəsi və hissləri nəcib, yüksək bir istiqamət alır. 
M.Füzuli bildirir ki, elm, hikmət, şərəf, qüvvət – hamısı insana cəm halında 
verilmir. Bu keyfiyyətlər insana ardıcıl, sistemli və inadla aşılanmalıdır, yəni insan 
 67
tərbiyə olunmalıdır. O, tərbiyənin ecazkar qüvvəsini, onun böyük rolunu xüsusi 
olaraq göstərir. Insanın tərbiyəsində təlim, elm böyük rol oynayır. Tərbiyə düzgün 
verildikdə insanı kamil edir, onu həqiqi insan mövqeyinə qaldırır. Buna görə də 
insana təhsil vermək, onun əqlini inkişaf etdirmək lazımdır. Tərbiyəçi insan qəlbini 
dərindən hiss etməli, onun qəlbinin gizli sirlərini duymalı, bütün elmlərdən və 
sənətlərdən xəbərdar olmalıdır ki, onun dükanına gələn müştərilər orada hər şey 
tapsınlar, yəni onun təlim-tərbiyəsinə möhtac olanlar, ona müəyyən süallarla müraciət 
edənlər ondan razı qalsınlar (45, səh.45-50). 
Füzuli yaradıcılığında tərbiyə məsələləri mühüm yer tutur. Humanizm, 
vətənpərvərlik, xəlqilik, nikbinlik, əməyə və əmək adamlarına dərin məhəbbət, Füzuli 
yaradıcılığının, eləcə də onun tərbiyə haqqında fikirlərinin metodoloji əsasını təşkil 
edir. Onun tərbiyənin məqsədi haqqındakı fikirlərini belə xülasə etmək olar: 
tərbiyənin məqsədi elmli, pak, əxlaqlı, zəngin mənəvi həyata malik, insan həyatını 
dərin hiss edən, şəxsi mənafeyini xalqın mənafeyi ilə, sözünü, fikrini işlə bağlamağı 
bacarmaq, sözündə, əhdində vəfalı, sədaqətli və səmimi bir insan yetişdirməkdir. 
Təbiət aləminə arası kəsilməyən yağışların köməyilə biyabanlar, çöllər bağ-bostana 
çevrilir, ruzigarın uzun  müddətli təsirləri nəticəsində daş rəngini dəyişdirib ləl olur, 
su  qiymətli incilərə çevrilə bilir, zərrələrin günəşlə birləşməsi ona parlaqlıq verir, 
arası kəsilməyən damcılardan dərya əmələ gəlir. Füzuli bununla da, insan da insana 
düzgün münasibət göstərərsə, onu lütf ilə, nəvaziş ilə tərbiyə etsə, ondan yüksək 
mənada insan olacağını göstərir. 
Füzuliyə görə yalnız gözəl insani rəftar nəticəsində insanı tərbiyə etmək 
mümkündür. Tərbiyəni mümkün qədər aşağı yaşlardan başlamalı, ağıl və zəka 
sahiblərinin söhbətlərindən elm və mərifətin bu yaşlarda kəsb edilməsinə çalışmaq 
lazımdır. Tərbiyə vaxtında, düzgün verilməsə insan ağlının ayinəsini pas basar və 
həmin şəxs sərt daşa, zərərli tikana çevrilər, hamı təlim-tərbiyə görməlidir. Yalnız 
gözəl əxlaqlı adamlar hörmətə, qayğıya, tərifə layiqdirlər. Cəmiyyətin faydalı üzvü 
olmaq üçün insanın üzərində zəhmət çəkməli, çətinlikdən qorxmamalı, arzu olunan 
məqsədə çatmaq üçün məhrumiyyətə dözməlidir. 
O, uşaqların tərbiyəsi ilə təcrübəli şəxslərin məşğul olmasını göstərir və 
tərbiyəçilərdən yüksək təcrübə tələb olunduğunu bildirir. Füzuli tərbiyədə mühitin, 
 68
şəraitin böyük təsir göstərdiyini qeyd etmişdir. Əxlaq tərbiyəsi ilə əlaqədar olaraq 
insan davranışı haqqında qiymətli fikirlər söyləmişdir. Övlad gözəl nemətdir, lakin 
onun həqiqi gözəlliyi öz ifadəsini onun gözəl əxlaqında tapmalıdır. Gənc nəslə 
tərbiyə məsələsinə aid oğlu “Fəzliyə nəsihət”də və “Rindü Zahid” əsərlərində öz 
fikrini aydın bildirmişdir. 
Füzuli insan əxlaqında olan riyakarlıq, paxıllıq, fitnəkarlıq, fəsad, yalançılıq, 
xudpəsəndlik, hərislik, tamahkarlıq, şöhrətpərəstlik və s. bu kimi nöqsanları tənqid 
edir. O, insanda humanizm, vətənə və xalqa sevgi, doğruçuluq, mərdlik, vəfa, sədaqət 
və s. müsbət əxlaqi keyfiyyətləri tərbiyə etməyi lazım bilir (47, səh.34-58). 
Məhəmməd Füzuli yaradıcılığında tərbiyə məsələləri mühüm yer tutur. Onun 
tərbiyə haqqında fikirlərinin əsasını humanizm, vətənpərvərlik, xəlqilik, nikbinlik, 
əməyə və əmək adamına dərin məhəbbət təşkil edir. Füzuli tərbiyənin məqsədini pak 
əxlaqlı, zəngin mənəvi keyfiyyətlərə malik sədaqətli bir insanlar yetişdirməkdə 
görürdü. Ona görə tərbiyə nə qədər tez, kiçik yaşlarından verilərsə, onun faydası daha 
yaxşı olur. Füzuli yazırdı ki, tərbiyə vaxtında verilməzsə, insan əqlinin aynasını pas 
basar və o şəxs sərt daşa, zərərli tikana çevrilər. Əgər insan tərbiyə olmazsa o, nə 
qədər yüksəlib, əyan olsa belə, ən yüksək mövqe olan insanlığa yüksələ bilməz. Buna 
görə də tərbiyəyə məxsus olan əsas rola kiçik yaşlarından daha ciddi diqqət vermək 
lazımdır. O, bunu oğlu Fəzliyə nəsihətində belə izah edir: “Bağda qoca bir bağban 
gördüm. Bir ağacdan meyvə almaq üçün vaxtını sərf edib çalışırdı”. Bununla o 
demək istəyirdi ki, insandan meyvə almaq üçün onun üzərində də iş aparılmalı, onun 
tərbiyəsi ilə məşğul olmaq lazımdır.  
M.Füzuliyə görə insanın gələcəkdə cəmiyyətdə mövqeyi ondan ciddi hazırlıq 
tələb edir. Bu tələbi isə tərbiyə həll etməlidir. Füzuli tərbiyənin ecazkar qüvvəsini, 
böyük rolunu xüsusi ifadə edir.  
                        Feyz lütfilən əgər insana qılsa tərbiyət, 
                       Qədrilə insan-mələk nisbət əzimüşşan olur, 
                       Var mələk həm tapsa eyni iltifatından nəzər, 
                       Əql kamil kəsb edər, əlbəttə bir insan olur.   
Füzuliyə görə insan öz daxili aləminin zənginliyi ilə həmişə yüksəkdə durur, 
insana bunu nəsib edən isə onun tərbiyəsidir. Yeni nəslin tərbiyəsindən gələcək 
 69
cəmiyyətin asılılığını duyan Füzuli bu məsələyə “Fəzliyə nəsihət” və “Rindü Zahid” 
əsərlərində geniş toxunmuşdur.  
M.Füzuli tərbiyəsinin ən aktual bir sahəsi olan ailə tərbiyəsini də geniş 
işıqlandırmış, bu məsələyə bir sıra əsərlərində toxunmuşdur. Füzuli ata və ana olmağı 
şərəfli bir vəzifə sayır. Övladı isə heç bir ləl-cəvahirata bənzəməyən dünyanın ən 
böyük neməti sayır və onsuz ad-sanın heç bir qiyməti olmadığını qeyd edir. Füzuliyə 
görə ata və ananın həyatının mənası övladdır. Övladın isə gələcəkdə təqdirə layiq 
olması üçün onun valideyn tərəfindən kiçik yaşlarından tərbiyəsi düzgün 
qurulmalıdır. Bu tərbiyə gələcəkdə öz səmərəsini göstərəcəkdir.  
Füzuli irsiyyət, mühit və tərbiyə məsələsinə də toxunmuşdur.  
O yazır:  
                       Hər kimin ki, zatında var şərafət nüfuzu, 
                       Istilahi ülum ilə müsəlman olmaz. 
Yəni kimin ki qəlbində yamanlıq, pislik etmək istəyi varsa, ondan 
müsəlmanlıq umma.  
                       Yaxud qara daşın qızıl qan ilə rəngin etsən, 
                       Təbə təğyir verib, ləli bədəxşan olmaz. 
                       Eyləsən tutiyə əzayi kəlamın,  
                       Nitqi insan olur, amma özü insan olmaz. 
                       Hər uzun boylu şücaət edə bilməz dəva 
                       Hər ağac kim boy ata, sərvi Xuraman olmaz. 
Füzuli insanda qabiliyyətin anadangəlmə olmasını, tərbiyədə imkan 
məsələsini irəli sürmüşdür. Çünki tuti danışar. Lakin onda insan olmaq qabiliyyəti 
yoxdur. Yaxud daşı rəngləməklə ondan yaqut almaq olmaz, deməli, tərbiyə 
imkanlarını nəzərə almaq lazımdır. 
Füzuli ana ağuşunu cənnətə bənzədir. Əgər ana qucağı körpə uşaq üçün 
cənnətdirsə, tərbiyəçinin ağzı bal arxıdır. Yəni ana qucağında uşaq rahatlıq tapır. 
Dayə isə şirin sözləri ilə, hərəkətləri ilə onu tərbiyələndirir.  
XIX əsrin əvvəllərindən başlamış, Azərbaycanın bir çox mütəfəkkir, yazıçı və 
pedaqoqlarının humanizmə, humanist tərbiyəyə baxışlarında və uşaqların bu ruhda 
tərbiyə olunmasının zəruriliyinə aid bir sıra yeni fikirlər və diqqət özünü göstərir. 
 70
XIX əsrin birinci yarısında yaşamış A.A.Bakıxanov (1794-1847) təhsil, 
tərbiyə və təlimə dair bir sıra qiymətli fikirlər söyləmişdir. Hər şeydən əvvəl 
tərbiyənin məqsədini müəyyənləşdirmişdir. Bakıxanovun pedaqoji baxışlarında insan 
tərbiyəsinin əsas iki cəhəti: əxlaq tərbiyəsi və əqli tərbiyəyə daha mühüm yer verilir. 
O, yazır ki, hamının sənə qarşı dost olmasını istəyirsənsə, özün hamıya mehriban ol. 
O, uşağın yoldaşlıq mühitinin düzgün təşkilinə böyük əhəmiyyət verirdi. Uşaqların 
ancaq yaxşı adamlarla dostluq etməsini, rəzil, boşboğaz və səfeh olmamaq üçün 
axmaq və boşboğazlardan uzaq olmasını lazım bilirdi.  
Bakıxanov insandakı kobudluq, tənbəllik, paxıllıq, yaltaqlıq, yalan danışmaq 
və s. kimi pis cəhətlərə qarşı mübarizə aparmağı tələb edir və uşaqlarda arzu olunan 
yaxşı keyfiyyətlərin tərbiyə edilməsini məsləhət görürdü. Müsbət keyfiyyət dedikdə, 
nəzakətli olmağı, təvazökarlığı, səmimiliyi, dostluğu, diqqətliliyi, düşüncəli hərəkət 
etməyi, dəqiqliyi, səliqəliliyi, dözümlülüyü, əməksevərliyi və s. nəzərdə tuturdu (51, 
səh.108-182). 
Tərbiyə məsələlərinə böyük əhəmiyyət verən Bakıxanov, hər şeydən əvvəl 
tərbiyənin məqsədini müəyyənləşdirir. Onun fikrincə, tərbiyənin məqsədi həqiqi 
insan yetişdirməkdir. Bu ideyaya həm Rusiyanın, həm də Qərbi Avropanın bütün 
maarifpərvər pedaqoqlarının yaradıcılığında da təsadüf edilir.  
Bakıxanov göstərir ki, insan orqanizmində başlıca üzv ürək olduğu kimi, 
kainatda da insan ən yüksək varlıqdır. Onun fikrincə, insan bilmədiyi hər şeyi 
öyrənməyə qadirdir, insanın mənəvi aləmi o qədər zəngin və tükənməzdir ki, onun 
təsviri üçün nə deyilsə azdır. Insanın mənəvi aləmi yerdən göylərə yüksələn günəşə 
bənzəyir. Bakıxanov özünün “Mişkatül-ənvar” adlı poemasında deyir ki, mən adamı 
öz yüksək insani mövqeyinə hazırlamaq üçün onun ruhi xəzinəsinin sərfini təsvir 
etmək istəyirəm.  
Insanın yetişməsində tərbiyənin böyük rolu olduğunu qeyd edən Bakıxanov, 
uşağın tərbiyəsinə lap kiçik yaşlardan başlamağı tələb edirdi. O deyirdi ki, tərbiyə 
düzgün olmayan ənənə və adətlərin qarşısını alır, həm də uşaqlıqda verilən təlim, iti 
alətlə daş üzərində salınmış nəqş kimi möhkəm olur.  
Görkəmli maarifpərvər M.F.Axundov (1812-1878) insana bu dünyada 
azadlıq və xoşbəxtlik təmin edən əxlaq normaları olmasını arzu edirdi. Uşaqları şən 
 71
və gümrah tərbiyə etməyi və dünya zövqlərindən – musiqidən, rəsmdən, rəqsdən və s. 
məhrum etməməyi lazım bilirdi.  
M.F.Axundov uşaqlara nəcib əxlaqi keyfiyyətlər aşılamağa, vətənpərvərlik 
tərbiyəsinə böyük əhəmiyyət verirdi. O, əxlaq tərbiyəsi haqqındakı fikirlərində 
yoldaşlıq, sədaqət, insanpərvərlik və dostluğu əsas hesab edirdi. O, cəmiyyətin 
üzvlərinin xalqa, qadın hüququna hörmət bəsləyən, nəzakətli, mədəni, həqiqəti sevən, 
özünə və başqalarına tələbkar adamlar olmalarını arzu edir və həyatda da belə 
görmək istəyirdi (51, səh.268-276). 
M.F.Axundov deyirdi ki, yeni insan mətin iradəli, yeniliyi, azadlığı sevməyi, 
zülmə, ədalətsizliyə nifrət etməyi bacaran mübariz qəhrəmanlar kimi yetişsin. O 
istəyirdi ki, yeni insan xalqın mənafeyini öz şəxsi mənafeyindən üstün tutan, 
dostluqda, yoldaşlıqda sədaqətli, möhkəm ideyalı, prinsipial olsun. O istəyirdi ki, 
cəmiyyətin üzvləri xalqa, qadın hüququna hörmət bəsləyən, nəzakətli, mədəni, 
həqiqəti sevən, özünə və başqalarına tələbkar adamlar olsun. 
Azərbaycanın görkəmli şairi Seyid Əzim Şirvani (1835-1888) gənc nəslin 
əxlaq tərbiyəsinə böyük əhəmiyyət verərək irəli sürdüyü əxlaq normalarında 
humanizmə, demokratizmə və xeyirxahlığa geniş yer vermişdir. O, adamlarda 
müşahidə etdiyi kobudluğu, zorakılığı, paxıllığı, xəsisliyi, mənsəbpərəstliyi, özünü 
öyməyi, yaltaqlığı, qorxaqlığı, fırıldaqçılığı, iradə zəifliyi, boşboğazlığı, qayğısızlığı, 
fərdiyyətçiliyi və s. iyrənc keyfiyyətləri tənqid etmişdir.  
Seyid Əzim gənc nəslə yoldaşlıq, təvazökarlıq, mərdlik, cəsarətlilik, 
işgüzarlıq, əməksevərlik, təşəbbüskarlıq, açıqgözlülük, səmimilik, səxavətlilik, 
həssaslıq, nəzakətlilik və s. ən nəcib əxlaqi keyfiyyətlər aşılamağı tələb edirdi. O, 
bütün bu müsbət əxlaqi keyfiyyətlərin tərbiyəsində ailənin, kollektivin, gözəl uşaq 
ədəbiyyatının böyük rolu olduğunu söyləyirdi. Gənc nəslin təlim-tərbiyəsində 
müəllimin, tərbiyəçinin roluna böyük qiymət verərək, yüksək ideyalılıq, hərtərəfli 
bilik və bacarıq, elmi dünyagörüş, təlim və tərbiyənin üsullarını bilmək, əxlaq saflığı, 
nəcib xüsusiyyətləri tələb edirdi. Ailə tərbiyəsində zorakılığı rədd etmiş və uşaq 
şəxsiyyətinə hörmət olunmasını tələb etmişdir (51, səh.277-278).  
Zəngin mədəni irsə malik olan Azərbaycan xalqının məktəb və pedaqoji fikir 
tarixinin müxtəlif dövrlərində ayrı-ayrı maarifçi ədiblər məktəbəqədər yaşlı uşaqların 
 72
tərbiyəsinə aid maraqlı fikirlər söyləmişlər. Bu baxımdan Məhəmməd Tağı (Sidqi) 
Səfərovun (1854-1903) pedaqoji görüşləri, onun “Nümuneyi-əxlaq”, “Tənviri-əfkar” 
və “Təhfimi-insaniyyət” əlyazmaları, müəllimlərə kömək məqsədilə tərtib etdiyi 
“Pedaqogika” dərsliyi, qiymətli tədqiqatları diqqəti cəlb edir. M.T.Sidqi “Əxtər”, 
“Tərbiyə” və “Qız məktəbi” kimi milli məktəblərin yaradıcısı kimi tədris və təlim-
tərbiyə sahəsində öz əhəmiyyətini itirməmiş, dəyərli irs qoyub getmiş görkəmli 
pedaqoqlardan biri olmuşdur. Böyük pedaqoq “Nəfsi səlamət uşağın hekayəsi”ndə bir 
maraqlı məsələ nəql edir: “bir kişinin dörd oğlu olur, həmin kişi qohumlarının 
göndərdiyi huludan hər oğluna birini bağışlayır, sonra oğullarından soruşarkən aydın 
olur ki, Firuz – beş girvənkəyə satıb; Rauf – yarısını özü yeyib, yarısını anasına verib; 
Bəhram – yeyib şirin və lətif meyvə olduğunu söyləyir, həm də dənəsini əkmək üçün 
saxlayıb; Əziz isə qonşunun oğlu naxoş olduğu üçün ona bağışlayıb. Ata bütün 
oğullarını hamısından cavab alandan sonra kiçik oğlu Əzizi bağrına basıb qucaqlayır, 
öpür və ona afərin söyləyir. Bu balaca uşağın fikrində və xəyalında nə qədər 
insaniyyət havası və nəfsi bütünlük əlaməti görünür. Böyüyəndə Əzizim rəhmdil və 
insaniyyətli və nəfsi səlamət adamlardan olacaqdır və o həmişə öz qohum-
əqrəbasının ata-anasının, millətinin əsayiş və istirahətinin, onun tədrisinin fikrinə 
qalacaqdır” (52, səh.39-40). 
Belə-belə hekayələr və hekayəti-misallar M.T.Sidqinin “Nümuneyi-əxlaq” 
dərsliyində yüzlərlədir. Sidqi uşaqları həmin məsələlərlə təmin edərək onları 
dostluğa, yoldaşlığa və insan şəxsiyyətinə hörmət etməyə səsləmişdir. “Nümuneyi-
əxlaq” dərsliyində gətirdiyi həyati hekayələr, nəql etdiyi hadisələr, söylədiyi 
hikmətamiz sözlər, ifadə etdiyi dərin mənalı cümlələr bu gün də öz əhəmiyyətini 
itirməmiş, uşaqlarda humanizmin, insanpərvərliyin tərbiyə edilməsində bu gün də öz 
qüvvəsini saxlamışdır. 
Sidqi ədəb qaydaları ilə uşaqların tərbiyəyə, tərbiyəçi müəllimlərə, böyüklərə, 
qocalara hörmət etməyi, oxuduqları “tərbiyə” məktəbinə hüsn-rəğbət bəsləməsini 
ciddi surətdə tələb edirdi. Pedaqogikaya gətirdiyi yenilik və pedaqoji fikir tarixində 
göstərdiyi misilsiz xidmətlərindən biri də onun psixologiya , pedaqogika, pedaqogika 
tarixi, təlim, tərbiyə, elm, ədəb, dostluq, yoldaşlıq, əxlaq, təvazökarlıq, səadət, 
mülahizə və s. kimi sırf pedaqoji, psixoloji, etik, əxlaqi, fəlsəfi anlayış və terminlərin 
 73
təqdim edilməsində və aydınlaşdırılmasında olmuşdur. 
M.T.Sidqinin açdığı məktəbin adı “Əxtər” idi. O, “Tərbiyə” məktəbində 
müdir və müəllim olduğu müddətdə “heykəli-insana bir nəzər”, “Kəblə-Həsir”, 
“Mənəviyyati-mədəniyyə”, “Həkimanə sözlər” kimi bir çox əsərlər, əlyazmalar, 
dərsliklər yazmışdır. Bu əsərlərin hamısında uşaqları humanistliyə çağıran, humanist 
hisslər tərbiyələndirən motivlər daha çox üstünlük təşkil edir. M.T.Sidqinin yaratdığı 
“Tərbiyə” məktəbində müdirdən tutmuş ta müəllimlərədək hamı, uşaq şəxsiyyətinə 
hörmət etməklə bərabər, uşaqların mənfi davranışına təsadüf edilərsə, nəsihət yolu ilə 
həmin xasiyyətlərin islah olunmasına çalışırmışlar. Sidqi hər bir adama elmli, 
tərbiyəli olmağı məsləhət görür və yazırdı ki, insana yemək, içmək və geymək nə 
qədər lazım olsa, elm, mərifət və tərbiyət eləcə lazımdır (58, səh.59). 
M.T.Sidqi göstərirdi ki, insanın cəmiyyətdə davranışı və özünü aparması, 
yoldaşları ilə münasibəti və s. onun əxlaqi keyfiyyətlərə malik olmasından çox 
asılıdır. Buna görə də Sidqi bir pedaqoq kimi, uşaqlara lap kiçikliyindən tərbiyə 
verməyi məsləhət görürdü. Çünki, “Təzə əkilən tənəklərə və ağaclara su vermək nə 
qədər lazım olsa, uşaqlara da təlim-tərbiyə kiçiklikdə o qədər lazımdır” (52, səh.77). 
Insanın xasiyyəti, əxlaqı mürəkkəb və müxtəlif olduğundan Sidqi tərbiyəni 
uşaqlara lap kiçiklikdən verməyi lazım bilirdi. O, yazırdı: “Bu cəhətə barmaq boyda 
balalar ağ və qaranı, isti və soyuğu anlamağa başladıqları vaxtdan gözəl-gözəl 
xasiyyətləri onlara anlatmaq, təlim və tərbiyəsinə diqqət etmək lazım və bəlkə də 
vacibdir. Çünki uşaqlıq yaş ağaca bənzər. Təzə yaş ağacı, hər nə qədər əyri olsa, 
düzəltmək asandır” (52, səh.58).  
Sidqi uşaqların tərbiyəsini nəzarətsiz qoymamağı təklif edərək, göstərir ki, 
uşağın tərbiyəsi gözdən yayınarsa, o böyüyən vaxt əxlaq və ədəbdən uzaqlaşıb bəd 
xasiyyətlər vücuduna təbiəti-sənəviyyən olduqca islahı müşgül və düşvardır. 
“Tərbiyəsiz uşaqların müsahibatı kömürə bənzər, hərgah insanın libasını yandırmasa 
da qaraldar” (52, səh.29). Pedaqoq belə uşaqları təsvir edərək göstərir ki, “biədəb 
uşaqlarda əsla ar və namus olmaz, böyük və kiçik tanımaz, ata və anasının ehtiramını 
saxlamaz, ustad və müəllimin qədrini bilməz, gələcək günlərini əsla xəyala gətirməz, 
avara və sərgərdan adamlar kimi küçələrdə boş və bekar dolaşıb, əziz ömrünü qəflət 
və cəhalət ilə keçirər” (52, səh.29). 
 74
Insan tərbiyəsinin müxtəlifliyini görən pedaqoq qeyd edirdi ki, bu müxtəliflik 
uşaqlara aşılanan tərbiyə formalarının bir-birindən fərqli olmasından əmələ gəlir. Pis 
tərbiyə olunan ədəbsizliyə, yaxşı tərbiyə olunan isə lazımi əxlaqi sifətlərə malik olur. 
Beləliklə, Sidqi uşaqlarda humanist hisslərin formalaşmasının da əsasını yaxşı 
tərbiyədə görürdü. Sidqinin bu fikrinə Azərbaycanın görkəmli maarifpərvəri Firudin 
bər Köçərli də şərik olub, “Tərbiyənin amilləri” əsərində Sidqi ilə eyni mövqedə çıxış 
etmişdir. O, yazırdı: “Tərbiyə uşağın ruhunda bir iz, bir əsər buraxır və onun qəlbini 
bu və ya digər hala salır” (29). 
Sidqi əxlaqi sifətlərin hədsiz dərəcədə mürəkkəb olmasını göstərməklə 
bərabər, bu hərəkətlərin nizama salınmasının tam mümkün olmasını da şərh etmişdir. 
O, tərbiyənin təsiredici qüvvəsinə möhkəm inanır və hər bir mənfi əxlaqi sifətə malik 
olan insanın tərbiyə vasitəsilə islah olunmasını mümkün hesab edir və “islaha gəlməz 
insan yoxdur” – deyirdi. Pedaqoq “tərbiyəni insanın parası və ailənin güzgüsü” hesab 
edirdi.  
4. Mirzə Ələkbər Sabir (1862-1911) tərbiyənin gücünə inanır və deyirdi ki, 
bütün insan doğulmuşların tərbiyəyə ehtiyacı vardır. Çünki, tərbiyə insanı inkişaf 
etdirir, təkmilləşdirir, onun daxili imkanlarını və qabiliyyətlərini üzə çıxarır. Bunun 
üçün düzgün ictimai mühit və tərbiyə lazımdır. Sabirə görə xalqın, millətin yol 
göstərəni, rəhbəri tərbiyədir. Dünyanın bütün işləri tərbiyə ilə keçir, hər işin 
başlanğıcı ibtidaisi tərbiyədir. Valideynlərin övlada ilk bəxşişi tərbiyədir. Övlad həqq 
nemətidir. Buna görə şüurlu - həqqin ədası tərbiyədir. Tərbiyə elmsiz məğbul deyil, 
çünki onun zəruri şərti tərbiyədir. Elmin ümdə vəzifəsi insan tərbiyə etməkdir. Elm 
isə məktəbdə kitabla, səylə hasil olur. Elmlə zinətlənən tərbiyə həyata layiqdir. 
Həyata layiq olan zinət tərbiyə və elm qövhəridir. Insan tərbiyə nəticəsində ətraf 
mühiti daha yaxşı anlamaqla insanlar arasındakı münasibətə şüurlu yanaşmağa 
başlayır.  
Uşaqlarda yüksək əxlaqi hisslər, o cümlədən humanist münasibətlərin 
formalaşdırılmasında yorulmaz mübarizlərdən biri də Azərbaycan xalqının böyük 
şairi M.Ə.Sabir olmuşdur. Sabirə görə tərbiyənin məqsədi əsl insan hazırlığıdır, onun 
mənəvi və fiziki qabiliyyətlərini ahəngdar surətdə təkmilləşdirmək, onda yüksək əqli 
və əxlaqi keyfiyyətlər tərbiyə etməkdir. Bu anlayışlara Sabir zəngin məzmun verir. O, 
 75
tərbiyənin insanı dəyişdirməkdə və təkmilləşdirməkdə böyük gücünü görür, lakin onu 
həddindən artıq qiymətləndirmir və şişirtmir. Tərbiyə insanda geniş bilik, əsrin 
qabaqcıl elmləri ilə silahlanmaq, insanpərvərlik, vətənpərvərlik, əməksevərlik, xalq 
mənafeyi uğrunda mübarizlik, obyektivlik, doğruçuluq aşılayır. Sabir əxlaq 
tərbiyəsinin məzmununa uşaqların davranış məsələlərini də daxil etmişdir. 
Cəmiyyətdə insanların bir-birinə münasibətində elə məsələ yoxdur ki, Sabir ona 
toxunmasın, Sabirin əxlaqi normalar və insan davranışına aid irəli sürdüyü 
müddəalarda humanizm, demokratizm, insanpərvərlik geniş mənasında öz ifadəsini 
tapmışdır. Onlar insanı alicənablığa, mərdliyə, ədalətə doğruçuluğa, əməksevərliyə, 
işgüzarlığa, təvazökarlığa, fəallığa, təşəbbüskarlığa, müstəqilliyə, insan şəxsiyyətinə 
ehtiramla yanaşmağa, özünə və başqasına qarşı tələbkarlığa, səmimiyyətə, ardıcıllığa, 
həssaslığa, dostluğa, yoldaşlığa, ictimai fəaliyyətə, düşüncəli hərəkətə, fədakarlığa və 
bu kimi müsbət əxlaqi keyfiyyətlərin aşılanmasına yönəldir. 
Sabir eyni zamanda insan əxlaqında və onun davranışında müşahidə etdiyi 
kobudluğu, zorakılığı, paxıllığı, xəsisliyi, şöhrətpərəstliyi, cəhaləti, lovğalığı, 
tamahkarlığı, acgözlüyü, qrınqululuğu, fitnəkarlığı, böhtançılığı, eqoizmi, avaralılığı, 
tənbəlliyi, yaltaqlığı, ikiüzlülüyü, fırıldaqçılığı, nəzakətsizliyi, qayğısızlığı, 
qərəzkarlığı, axmaqlığı, kütlüyü və digər bu kimi nöqsanları kəskin və amansız tənqid 
etmişdir. Insan əxlaqındakı, davranışındakı müsbət və mənfi keyfiyyətlər haqqında 
Sabirin mülahizələrini təhlil etdikdə həssas və böyük tərbiyəçinin, psixoloqun, 
qayğıkeş, ağıllı bir atanın, cəmiyyətin inkişafının irəliyə doğru hərəkətini ləngidən 
hər cür kəsalət və mühafizəkarlığa qarşı barışmaz mübarizin, mərd və cəsarətli 
vətəndaşın, ictimai xadimin dünyagörüşü, iti müşahidəsi aydın görünür.  
M.Ə.Sabir gənc nəslin tərbiyəsində və onun dünyagörüşünün 
formalaşmasında uşaq ədəbiyyatının böyük rolunu görmüş, bu məqsədlə də 
balalarımız üçün bir neçə şerlər, təmsillər, nəsihıətlər, mənzum hekayələr yazmışdır. 
Sabirin uşaq ədəbiyyatı mövzuları müxtəlifdir. Lakin bu müxtəlif mövzuların 
tərbiyəvi əhəmiyyətinə və daxili mənasına görə bir vəhdəti var. Bu da gənc nəsildən 
kamil,  saf  əxlaqlı  adamlar  yetişdirməyə,  özləri  və  insanlıq  üçün yüksək dərəcədə 
faydalı olmağa kömək edən şəxsiyyətlər formalaşdırmağa yönəldilən ideyalardır. 
Sabirin istər təbiət, istərsə cəmiyyət və adi məişət hadisələrinə aid yazılmış 
 76
şerləri nəinki uşaqları gümrahlaşdırır, həyatı və təbiəti onlara sevdirir. Bəzən onları 
ürəkdən güldürür, nifrət, qəzəb, bəzən də məhəbbət, sevinc, qorxu, kədər və sair bu 
kimi emosional hisslər oyadaraq ruhi müvazinətin sarsılmasına, obyektiv mühakimə 
qabiliyyətinin zəifləməsinə yol vermir. O, öz fikrini oxucusuna zorla qəbul etdirmir. 
“Cütcü”, “Yaz günləri”, “Uşaq və buz”, “Qarğa və tülkü”, “Ağacların bəhsi” və s. 
şerləri onun uşaqların tərbiyəsinə həvəs və dərin münasibətinin parlaq ifadəsidir. O, 
uşaqlara həyatı doğru göstərməyə çalışmışdır. Sabirin “Uşaq və pul” şerindən bir 
daha aydın olur ki, uşağa müsbət əxlaqi keyfiyyətlərin aşılanması kiçik yaşlarından 
başlanmalıdır. Sabirin bu şerini Seyid Əzimin “Qoca ana və oğru uşaq” şeri ilə 
müqayisə edərkən bir daha ailədə valideynlərin uşaqların tərbiyəsində diqqətli 
olmalarını və onun körpəlikdən, ilk addımdan tərbiyə olunmasını bir daha görürük. 
M.Ə.Sabir gənc nəslin təlim-tərbiyəsində, ona müsbət əxlaqi keyfiyyətlərin 
aşılanmasında, insani hisslərin formalaşmasında ailəni nəzərdən qaçırmamış, ona 
böyük diqqət vermiş və haqlı olaraq yeni insanın formalaşmasında rəhbər rolu 
tərbiyəçi, müəllimə vermişdir. O, ailədə valideynlərdən və tərbiyə müəssisələrində 
tərbiyəçilərdən uşağa qarşı yüksək dərəcədə diqqət və qayğı tələb edir. 
Insanı tərbiyə etmək ona bir yığın əxlaq qaydalarını əzbərlətmək deyildir. 
Tərbiyə insanın dünyagörüşü və əqidəsini formalaşdırmalıdır. Bunun nəticədində 
insan təbiət və cəmiyyət hadisələrini, özünün və başqalarının    davranışını    yüksək    
qiymətləndirir. Insanın mənəvi inkişafında təhsil və elm qüdrətli silahdır. Sabirə görə 
tərbiyənin məqsədi əsl insan yetişdirməkdir. Tərbiyə insanda geniş bilik, əsrin 
qabaqcıl elmləri ilə silahlanmaq, insanpərvərlik, vətənpərvərlik əməksevərlik və s. 
tələb edir. Sabir tərbiyənin gücünə inam bəsləməklə insanın formalaşmasında mühitə, 
insanın daxili imkanlarına da diqqət yetirir. O yeni insan tərbiyəsi haqqında fikirlərini 
həyata keçirilməsində əsas vasitə təlim hesab etmiş, böyük müəllimi S.Ə.Şirvaninin 
yolu ilə getmiş, xalq məktəblərinin sayını artırmağı zəruri saymışdır.  
Sabirin əsərlərində əxlaq tərbiyəsinə, vətənpərvərliyə, dostluq və yoldaşlığa, 
böyüklərə hörmətə və s. keyfiyyətlərə yüksək qiymət verir. O, vətənə, xalqa xidməti 
hər şeydən üstün tuturdu. Sabir vətənə, xalqa xidməti adamların mənsəb və tutduğu 
vəzifəsi ilə deyil, gördüyü konkret əməli işlə qiymətləndirməyi tələb edirdi. Sabirin 
əxlaq tərbiyəsi haqqında fikirləri sırasında mühüm yer tutan məsələlərdən biri də 
 77
əməkdir. Sabirə görə insanlığı yaşadan əmək adamlarının haqqı qorunmalıdır. Insan 
cəmiyyətdə gördüyü faydalı əməyə görə qiymətləndirilir. Zəhmətin nəticəsi 
olmalıdır. Zəhmət insandan böyük səy, iradə tələb etsə də nəticəsi fərəhlidir.  
Sabir “Tərbiyə”, “Analar bəzəyi”, “Məktəb şərqisi”,“Məktəb uşaqlarına 
tövhə” və başqa şerlərində uşaqların ədəb və davranış qaydalarına geniş yer verir və 
onların ailədə, məktəbdə ictimai yerlərdə özlərini ləyaqətli aparmalarını tövsiyə 
edirdi.  
Sabir ailə tərbiyəsinə, ailənin məktəblə əlaqəsinə böyük əhəmiyyət verərək 
deyirdi ki, valideynlər övladlarının tərbiyəsi üçün tam məsuliyyət daşımalıdır. O 
düzgün ailə tərbiyəsini valideynlərin xoşbəxtliyi  adlandırır,  ailədə   düzgün   tərbiyə   
verməyən valideynləri kəskin tənqid edirdi. O, “Olmur-olmasın”, “Bəxtəvər”, 
“Uşaqdır, uşağım”, “Ata nəsihəti”, “Leyli və Məcnun”, “Həyatın qop-qopuna cavab” 
şerlərində, “Bu əməldən ucalarsan” bəhri-təvilində nadan, cahil valideynlərin verdiyi 
səhv tərbiyənin acı nəticələrini hər ailəyə məxsus töhvələr şerində təsvir edir, qəribə 
səhnələr yaradır.  
Sabirin uşaq şerləri məzmunca ibrətamiz olduğu kimi formaca da maraqlı və 
rəngarəngdir. O, aşılamaq istədiyi ideyanı balaca oxuculara qabarıq şəkildə çatdırmaq 
üçün maraqlı hadisələr seçir: bu gün bütün uşaqların əzbər bildiyi “Uşaq və buz”, 
“Yalançı çoban”, “Yaz  günləri”, “Cütcü” şerləri məktəbəqədər yaşlı uşaqların da 
dilinin əzbəridir.     
Klassik və qabaqcıl pedaqoji irsdən, Azərbaycan maarifçilərinin ideyalarından 
bəhrələnən dahi bəstəkarımız Ü.Hacıbəyov (1885-1948) öz yaradıcılığında tərbiyə 
məsələlərinə xüsusi yer vermişdir. Insanın inkişaf edib formalaşmasında tərbiyənin 
rolunu yüksək qiymətləndirən Ü.Hacıbəyovun tərbiyə haqqındakı fikirlərinin əsasını 
humanizm, vətənpərvərlik, beynəlmiləlçilik, nikbinlik, mübarizlik təşkil edir. o, insan 
şəxsiyyətinin inkişaf etdiyi yazılarında, bir tərəfdən köhnə cəmiyyətdəki tərbiyə 
sistemini – mənsəbpərəstliyi, acgözlüyü, avaraçılığı, ikiüzlülüyü, soyğunçuluğu və s. 
barışmaz sifətləri tənqid etmiş, digər tərəfdən isə XX əsrin ictimai tələblərinə 
müvafiq sağlam bədənli, sağlam mənəviyyatlı gənclərin yetişdirilməsində öz 
yaradıcılığı ilə mühüm rol oynamışdır. O, tərbiyə işinə ardıcıl, müntəzəm, mütəşəkkil 
və məqsədyönlü aparılan bir proses kimi baxmışdır. Əxlaq məsələlərini dövrün 
 78
tələbləri baxımından azadlıq uğrunda gedən mübarizənin tərkib hissəsi hesab 
etmişdir. 
Ü.Hacıbəyov cürətsizlikdən doğan bir sifət kimi, mənfi keyfiyyət kimi – 
acizliyi də tənqid etmiş, bunlara qarşı təşəbbüskarlıq və mübarizlik kimi gözəl əxlaqi 
keyfiyyətlər təlqin etmişdir. O, yazırdı: “Odur ki, biz hər bir təşəbbüs müqabilində 
özümüzü aciz bilib, cürətsizlik etməməliyik. Insan ruzigarın önümüzə yumalatdığı 
çətinliklərlə mübarizədə olmaq üçün yaranıbdır. Acizlik və cürətsizlik 
göstərməkdənsə, mübarizə edib ruzigara basılmamaq əfsəldir” (63, səh.640-653). 
Beləliklə, Ü.Hacıbəyov cürətsizlik və acizliyi uşağın tərbiyəsində əxlaqi yoxsulluq 
hesab etmiş və humanist keyfiyyətlərə malik olmağı mühüm əxlaqi mənəviyyat kimi 
qiymətləndirmişdir. 
Ü.Hacıbəyov şəxsi mənafeyi ictimai mənafeyə qarşı qoyurdu. O, belə bir 
əqidədə olmuşdur ki, insan gərək həm özü üçün, həm də ümummillət üçün çalışsın. 
O, ictimai və şəxsi mənafeyin əlaqəsi məsələsində ictimai mənafeyə üstünlük verir, 
bunu əxlaqlı olmağın mühüm şərtlərindən biri hesab edirdi. 
A.A.Bakıxanov, S.Ə.Şirvani, M.T.Sidqi, M.Ə.Sabir kimi Ü.Hacıbəyov da 
şəxsiyyətin təşəkkülü və gələcək inkişafında ailənin roluna yüksək qiymət vermiş və 
humanizm tərbiyəsində onun mühüm rol oynadığını qeyd etmişdir. Apardığı 
müşahidələr nəticəsində o, belə qənaətə gəlmişdir ki, uşağın inkişafının istiqaməti və 
intensivliyi bilavasitə ilkin tərbiyədən – ailə tərbiyəsindən çox asılıdır. Çünki uşağın 
fiziki və psixi inkişafının ilk rüşeymləri ailədə qoyulur. Ü.Hacıbəyovun fikrincə 
ailədə tərbiyə məsələsinin düzgün qoyuluşunu şəxsiyyətin gələcək inkişafına güclü 
təsir edir. o, insanda yüksək mənəvi sifətlərin yaranıb təşəkkül tapmasına məktəb 
illərində deyil, məktəbəqədərki dövrdə başlanmalı fikrini müdafiə edir və göstərir ki, 
uşağın tərbiyə edilməsi prosesində ailənin rolu məktəbin və məktəbəqədər tərbiyə 
müəssisələrinin rolu qədər əhəmiyyətlidir. 
Ü.Hacıbəyov uşaq oyunlarının gözəlliyi, uşaqlarda əxlaqi keyfiyyətlərin 
formalaşması və humanist hisslərin daha da təşəkkül tapması üçün onun tərbiyəvi 
məzmununa malikliyini və milliliyini, yaş səviyyəsinə uyğunluğunu təklif etmişdir. 
Oyuncaqların obrazlılığına, uşaqların yaş səviyyəsinin uyğunluğuna, tərbiyəvi 
əhəmiyyətinə  xüsusi  fikir  verilməsini  və  ondan  yerli-yerində  istifadə  olunmasını 
 79
təklif etmişdir. 
Təkcə adlarını çəkdiyimiz maarifçi ədiblərimiz deyil, N.Nərimanov, 
A.Səhhət, C.Məmmədquluzadə və başqa görkəmli şəxsiyyətlər də birtərəfli tərbiyə ilə 
razılaşmayaraq, insanı həm əqli, həm əxlaqi, həm də fiziki və estetik cəhətdən 
ahəngdar tərbiyə etməyi lazım bilmişlər. Onlar uşaq şəxsiyyətini təhqir edən hər cür 
cəzanın əleyhinə idilər. Müəllim, tərbiyəçi öz biliyi, bacarığı, mədəniyyəti, nəzakəti, 
davranışı, sadəliyi, ictimaiyyətçiliyi və sair ilə həm uşaqlar, həm də əhali arasında 
nüfuz qazanmalıdır. Tərbiyənin uşaqlara qayğı ilə yanaşmasını, onlarla rəftarında 
həssas və mülayim olmasını, mərifət gözləməsini tələb edərək, bunların uşaqlarda 
insanpərvərlik, humanistlik, adamlara qayğı ilə yanaşmaq kimi əxlaqi sifətlərin 
formalaşmasına mühüm təsir göstərdiyini qeyd etmişlər. 
Abbas Səhhət (1874-1918) uşaqlar üçün də zəngin ədəbi irs qoyub getmişdir. 
O, Azərbaycan uşaq ədəbiyyatında şərəfli bir yer tutur. Uşaq ədəbiyyatını təsirli 
tərbiyə vasitəsi hesab edən şair sələfləri M.Füzuli, Q.Zakir, S.Ə.Şirvaninin gözəl 
ədəbi ənənələrini davam etdirmiş, öz yaradıcılığı ilə uşaq ədəbiyyatı xəzinəsini xeyli 
zənginləşdirmişdir. Onun “Cücələr”, “Quşlar”, “Ana və bala”, “Yaz”, “İlk bahar”, 
“Qış” kimi onlarca şeri Azərbaycan uşaq ədəbiyyatının qızıl fonduna daxil olmuşdur. 
Şairin şerlərinin bir çoxu bu gün də balacaların dilinin əzbəridir. A.Səhhətin şerlərini 
yaşadan, hər şeydən əvvəl, onların uşaq yaşına və ruhuna münasib olmasıdır. 
Məlumdur ki, məktəbəqədər yaşlı uşaqlar nağılları dinlədikcə xəyal aləminə qapılır, 
onlarda təxəyyül qüvvətli olur. Uşaq çubuqdan “at”, qutudan “maşın” düzəldib 
yorlulmaq bilmədən “sürür”. Uşaq ədəbiyyatı uşaq xəyalına qanad verməli, onların 
hisslərinə təsir etməlidir. Bu cəhətdən A.Səhhətin şerləri çox səciyyəvidir. “Yaz”, 
“Qaranquş balaları”, “Bağça” və başqa şerlər uşaqlarda hisslərin tərbiyəsinə 
yönəldilmişdir. “Qaranquş balaları” şerindən bir parçaya diqqət edək: 
Ay quşcuğazlar, nə yaraşıqlısız, 
Can kimi bəslənməyə layiqsiniz. 
Nədir o istəkli, o heyran baxış, 
Nə dadlı cik-cik, nə gözəl çırpınış?! 
Şairin digər şerləri də belə səmimidir. A.Səhhətin uşaq şerlərini 
səciyyələndirən cəhətlərdən biri də onların uşaqları yoran, darıxdıran nəsihətçilikdən, 
 80
quru mühakimələrdən uzaq olmasıdır. Uşağın təbiəti konkretlik, əyanilik tələb edir. 
uşaqlar üçün yazılan əsərlər öz konkretliyi, parlaqlığı ilə fərqlənməlidir. A.Səhhətin 
bir çox uşaq şerləri buna gözəl nümunə ola bilər. “Cücələr” şerində oxuyuruq: 
Cücələrim bəzəklidir, 
Bəzəklidir, düzəklidir, 
Sarı, çil-çil, hər rənglidir. 
Yeyər, içər cücələrim 
Doyub qaçar cücələrim. 
A.Səhhət parlaq lövhələr, canlı surətlər yaradır, məqsədi balaca oxuculara 
surətlər vasitəsilə çatdırmağa çalışır. Şair tülkü və qurdu, qarışqa və milçəyi, gün və 
küləyi, gülləri “dilə gətirir”, özü isə sanki hadisələrin arxasında gizlənib gözə 
görünmür.  
A.Səhhətin şerlərinin bir xüsusiyyəti də dilin sadəliyi və oynaqlığıdır. Çətin, 
uzun, ağır tələffüz olunan sözlərlə dolu əsərlərin ideyası, məzmunu balaca oxucuya 
çatmır, ona lazımi tərbiyəvi təsir göstərmir. A.Səhhətin uşaq şerlərinin əksəriyyəti 
dilinin sadəliyi, oynaqlığı, axıcılığı və bədiiliyi ilə fərqlənir. “Quşlar” şeri xüsusilə 
sadə və bədii dildə yazılmışdır: 
Quşlar, quşlar, a quşlar! 
Qaranquşlar, a quşlar! 
Cəh-cəh vurun burada, 
Gah yerdə, gah yuvada... 
Şair uşağa aydın olmayan, çətin tələffüz olunan ifadələrdən, çoxsözlü 
misralardan qaçır, mümkün qədər yığcam və oynaq misralardan istifadə etməyə 
çalışır. Şair uşaqlarla onların dilində danışır, fakt və hadisələri uşaq anlayışlarına 
uyğun surətdə ifadə edir. Azsözlü misralar, qoşa misralarda müvəffəqiyyətlə seçilmiş 
qafiyələr onun uşaq şerləri üçün tipikdir: 
Quşlar ötür çöllərdə, 
Ördək üzür göllərdə. 
Əsir isti küləklər, 
                      Uçur qazlar, ördəklər...(“İlk bahar”) 
Şerdəki aydınlıq, ahəngdarlıq onun yadda qalmasını asanlaşdırır. 
 81
A.Səhhətin uşaqlar üçün yazdığı maraqlı və oynaq şerləri onu yaxşı bir uşaq 
yazıçısı kimi xarakterizə edir. Böyük rus tənqidçisi V.Q.Belinskinin uşaq yazıçısı 
barədə dediyi sözləri A.Səhhətə də aid etmək olar: “...Uşaq yazıçısının yaranması 
üçün çox, olduqca çox şərtlər vardır: nəcib, sevən, riqqətli, sakit, körpəcə-sadədil bir 
qəlb, yüksək məlumatlı bir ağıl, şeylərə aydın baxış, yalnız canlı təsəvvür, həm də 
canlı, şairanə bir xəyal lazımdır... Uşaqlara qarşı məhəbbət uşaq yaşının tələb, 
xüsusiyyət və təfərrüatının dərindən bilmək də mühüm şərtlərdəndir”. 
A.Səhhət uşaq yazıçılığına təsadüfən gəlməmişdir. 15 illik müəllimlik 
fəaliyyəti onun bir uşaq yazıçısı kimi formalaşmasına müəyyən dərəcədə təsir 
göstərmişdir. Tənqidçi K.Talıbzadənin qeyd etdiyi kimi, A.Səhhətin ədəbi 
yaradıcılığında da bir növ müəllim-tərbiyəçi olmuş, öz əsərləri ilə uşaqların təlim-
tərbiyəsinə kömək etmişdir. 
A.Səhhətin uşaq şerləri indi də öz tərbiyəvi təsirini mühafizə edir. 
Məktəbəqədər yaşlı uşaqların dünyagörüşünü genişləndirməkdə, onlara müsbət əxlaqi 
keyfiyyətlər aşılamaqda bu şerlər böyük əhəmiyyətə malikdir. Şairin şerləri uşaqları 
təbiətlə tanış etmək sahəsində böyük imkanlara malikdir. “Uşaq bağçasında tərbiyə 
proqramı”nın “Ətraf mühitlə tanışlıq və nitq inkişafı” bölməsində uşaqlara müxtəlif 
əmək növləri (rabitə, nəqliyyat, tikinit, tikiş və s.), əmək adamları ilə, ilk növbədə isə 
valideynlər, uşaq bağçasının işçilərinin əməyi ilə, habelə doğma yerlərlə, təbiətlə 
tanışlığa geniş yer verilir. Tərbiyəçi bu məqsədlə A.Səhhətin bir çox şerlərinə istinad 
edə bilər.  
“Ana və bala” şeri uşaqlarda anaya məhəbbət aşılamağa kömək edir. 4-5 yaşlı 
uşaqlar ananın fəaliyyətini təqlid etdikləri oyun prosesində (ana uşağını yatızdırır) bu 
şerin ayrı-ayrı bəndlərini həvəslə oxuyurlar: 
Dağın maralı, 
Gözü qaralı, 
Dünyanın malı, 
Bu balama qurban...  
Məktəbə hazırlıq qrupunda uşaqları psixoloji cəhətdən məktəbə hazırlamaq, 
məktəblə tanış etmək, onlarda təlimə həvəs oyatmaq məqsədilə “Ata və oğul” 
şerindən istifadə etmək olar. Məktəbə həvəs göstərən bir uşağın dilindən yayılmış bu 
 82
şerdə uşaqların məktəbdə birlikdə oxumaları, müəllimin onlara dərs keçməsi təsvir 
olunur. 
Təbiətlə tanışlıq və nitq inkişafı sahəsində A.Səhhət şerləri daha böyük 
imkanlara malikdir. “Uşaq bağçasında tərbiyə proqramı” bütün qruplarda uşaqları ilin 
fəsilləri, müxtəlif fəsillərdə hava, bitki və heyvanlar aləmində, insanların əməyində 
baş verən dəyişiklərlə tanış etməyi nəzərdə tutur. 12 misralıq “Yaz” şerində yazın bir 
çox əlamətləri öz əksini tapmışdır: yazda gecə-gündüzün bərabər olması, havaların 
istiləşməsi, qarların əriyib çaylara tökülməsi, çayların daşması, quşların isti ölkələrə 
qayıtması uşağın başa düşəcəyi şer dili ilə təsvir olunur. “İlk bahar” şerində yazın 
digər əlamətləri də (havanın tutulub-açılması, yağmurlu olması, isti küləklərin 
əsməsi, ağacların yarpaqlanması, çəmənin göyərməsi və s.) göstərilir. Bu şerdə şair 
balaca oxucunu təbiət hadisələri arasında sadə əlaqələrlə tanış edir: 
Qar əridi,yox oldu, 
Çaylarda su çox oldu. 
                                   Və ya: 
Yüngül, sərin meh əsir, 
Yağmuru birdən kəsir. 
“Yay” şerində uşaqlar yay fəslinin əlamətləri ilə (havanın istiləşməsi, quş və 
heyvanların kölgəyə çəkilməsi, meyvələrin yetişməsi, taxılın biçilməsi və s.) tanış 
olurlar. 
“Yaz” və “İlk bahar” şerlərini əzbərlətmək mümkün olduğu halda, “Yay” 
şerinin uşaqlara oxunması münasibdir. Bu şerlərin məzmunundan məktəbə hazırlıq 
qrupu uşaqlarının rəsmi məşğələlərində təbiət lövhələri çəkmələri üçün də istifadə 
edilə bilər. 
“Güllərin bəhsi” alleqoriyasında uşaqlar qızılgül, zanbaq, şəbbu gülünün 
xüsusiyyətləri ilə tanış olurlar. “Bağça” şeri uşaqları bağ bostanla, onların məhsulları 
ilə şən bir şəraitdə tanış edir: 
Göyərin, göy çəmənlərim, göyərin! 
Sünbülüm, yasəmənlərim, göyərin! 
Açılın, iyli güllərim, açılın! 
Allı-əlvanlı güllərim, açılın! 
 83
Şerdən böyük məktəbə hazırlıq qruplarında oxunmaq üçün istifadə edilə bilər. 
“Bağban” oyunu zamanı isə şerin bəzi misralarını əzbərlətmək olar.  
A.Səhhətin uşaq şerləri içərisində məktəbəqədər yaşlı uşaqların 
dünyagörüşünü genişləndirməyə, təbiət hadisələri haqqında təsəvvürlər aşılamağa 
imkan verən şerlərlə yanaşı, uşaqların tərbiyəsinə xidmət edən şerlər də vardır. Bu 
şerlərdən uşaqlar nəyin yaxşı, nəyin pis olması haqqında təsəvvürlərə yiyələnirlər. 
Onlar tənbəlliyin, yalançılığın, qorxaqlığın, pintiliyin pis olmasını, çalıqanlığın, 
doğruçu və təmizkar olmağın, böyüklərə və yoldaşlara hörmət etməyin, 
lovğalanmamağın yaxşı olmasını öyrənirlər. 
Uşağın yaxşı və pis haqqında təsəvvürləri özünün konkretliyi ilə fərqlənir. 
Onun həyat təcrübəsi, müşahidə və həyəcanları, parlaq, obrazlı təəssüratları ilə bağlı 
olan şey, əsasən, uşağa anlaşıqlıdır. Uşaq üçün xarakterik olan təfəkkürün konkretliyi 
əxlaqi təsəvvür və anlayışların mənimsənilməsi sahəsində də özünü göstərir. 
A.Səhhət əxlaqi ideyaları konkret və uşaqlara anlaşıqlı bir tərzdə çatdırmaq 
üçün təmsil janrından daha çox istifadə etmişdir. Bu da təsadüfi deyildir. Təmsillərdə 
bir-birinə zidd cəbhənin nümayəndələri iştirak edirlər. Bu isə əxlaqi ideyaları dərk 
etməkdə uşaqlar üçün əyani-konkret material rolunu oynayır: əxlaqi fikir uşaqlara 
daha tez çatır. Digər tərəfdən, təmsillərdə yumor hissi güclü olur. Uşaqlar yumora 
daha çox meyl edirlər. M.Qorki bu münasibətlə yazmışdır: 
“...Elə düşünmək lazım deyildir ki, bütün uşaq kitabları istisnasız olaraq 
dərkedici material verməlidir... Bizə uşaqda yumor hissini inkişaf etdirən şən, maraqlı 
kitablar da lazımdır” (Seçilmiş əsərləri, c.27, 1953, səh.3-4, rusca). 
A.Səhhətin bəzi təmsilləri dil etibarilə məktəbəqədər yaşlı uşaqların 
əzbərləməsi və onlara oxunması üçün münasib olmasa da tərbiyəçinin nağılı kimi 
məzmununun dinlənilməsi üçün yararlıdır. 
Məzmunu şifahi xalq ədəbiyyatından götürülmüş “Ulaq və Aslan”, “Gün və 
külək” təmsillərində lovğalıq pislənilir. “Ulaq və Aslan” təmsilində lovğa ulaq aslanı 
öldürmək iddiasına düşür, lakin özü pis vəziyyətdə qalır: aslan onu parçalayır. “Gün 
və külək” təmsilində külək nə qədər güc verirsə, çobanın çuxasını çıxarda bilmir. 
Günəş isə öz istisi ilə buna nail olur. Bu təmsildən çıxan nəticə belədir: işi zorla yox, 
xoşluqla görmək lazımdır. 
 84
“Ayı və arılar”, “Ayı və şir” təmsillərində fikirləşmədən iş görmək tənqid 
olunur. Birinci təmsildə bal yemək həvəsi ilə arıların yeşiyinə girən ayı, ikinci 
təmsildə isə ovladıqları dovşanı bölmək üstündə bir-birilə didişən, nəticədə ovu 
tülküyə verən ayı və şir gülünc vəziyyətdə qalırlar. Bu təmsillər əsasında uşaqlar 
nəticəyə gəlirlər ki, hər bir işi əvvəl fikirləşmək, sonra isə görmək lazımdır. 
“İki dana”, “Aşbaz və pişik” təmsillərində sözə baxmamaq pislənilir. “İki 
dana” təmsilində yoldaşının sözünə baxmayan dana, “Aşbaz və pişik” təmsilində isə 
qoca meymunun sözünə baxmayan meymunlar tələf olurlar. Böyük bağça yaşlı 
uşaqlar tərbiyəçinin köməyi ilə təmsillərdən belə nəticə çıxarırlar: yaşlıların sözünə 
baxmayan ziyan çəkər. 
“Qarışqa və milçək”, “Tülkü və qurd” təmsillərində lovğalıq tənqid edilir, 
zəhmətə məhəbbət təbliğ olunur. Yayda xörəklərə qonub yeyən, qışda isə ac qalan 
milçəkdən fərqli olaraq, qarışqa yayda qış üçün azuqə toplayır, heç kəsə möhtac 
olmur. Şair balaca oxucularını milçək kimi lovğa, tənbəl olmamağa, qarışqa kimi 
işgüzar və əməksevər olmağa çağırır. “Tülkü və qurd” təmsilində də quyuya düşmüş 
tülkünü çıxartmaq əvəzinə, ona sözdə ürəyi yanan qurd pislənilir. Təmsildən belə 
nəticə çıxır ki, iş görmək tələb olunan vaxt quru söz lazım deyildir. 
A.Səhhətin uşaq şerlərinin məzmunundan göründüyü kimi şerlərin bir çoxu 
məktəbəqədər yaşlı uşaqların tərbiyəsi üçün böyük imkanlara malikdir. Bu şerlərdən 
uşaq bağçasının əsasən böyük və məktəbə hazırlıq qruplarında, qismən orta qrupda 
istifadə edilə bilər. Şerlərin məzmununun qavrama prosesində qarşıya çıxa biləcək 
çətinliklər haqqında tərbiyəçinin əvvəlcədən düşünməsi mühüm şərtdir. Bəzi şerləri 
(“Yaz”, “İlk bahar”, “Qış”, “Ata və oğul”, “Bağça” və s.) oxumaqdan qabaq uşaqları 
gerçəkliyin bu və ya digər hadisələri ilə tanış etmək, onlara tanış olmayan sözləri izah 
etmək lazımdır.  
A.Səhhət şerlərindən həm ətrafa bələdlik prosesində, həm oyun və məşğələlər 
zamanı, həm söhbət, gəzinti və ekskursiyalarda, həm də bayram və əyləncələrdə 
istifadə etmək mümkündür.  
Şerlərin   bəzilərinin   bütöv   və  ya   bir   hissəsini   əzbərləmək  (“Cücələr”, 
“Quşlar”, “Ana və bala”, “Yazda”, “Bağça”), bəzilərini tam və ya seçmə oxumaq 
(“Yaz”, “İlk bahar”, “Güllərin bəhsi”, “Yaz gəldi”, “Bağça” və s.), bir qismini isə 
 85
oyun və məşğələlər zamanı (əsasən tərbiyəvi məzmunlu təmsilləri) uşaqlara nağıl 
etmək məqsədəmüvafiqdir. Göstərilən şerləri “Uşaq bağçasında tərbiyə proqramı”nın 
böyük və məktəbə hazırlıq qruplarının müvafiq bölməsinə daxil etmək məsləhətdir. 
Təmsillərin məzmunu üzrə səhnələşdirilmiş oyunlar təşkil etmək mümkündür: 
məsələn, “Gün və külək” təmsilinin nağılından sonra uşaqlardan birinə günəş, 
digərinə külək, üçüncüyə isə çoban rolunu tapşırmaq olar. Rolun bəzi sözlərinin 
uşaqlar tərəfindən əzbər deyilməsi faydalıdır: məsələn, “İki dana” təmsilində dana 
rolunu ifa edən uşaq o birinə deyir: 
-Ay dana, dana, dur gedək, 
Qarnını doldur gedək. 
Belə oyunlar uşaqlarda nitq və hafizəni inkişaf etdirir, onların müstəqilliyini 
artırır, oxunan əsərə, ümumiyyətlə, kitaba maraq aşılayır. 
A.Səhhət şerlərinin əhəmiyyəti təkcə onların təlim-tərbiyə işinə kömək etməsi 
ilə məhdudlaşmır. Onun bir çox şerləri uşaq psixologiyasına, uşaq marağına müvafiq 
yazılmış müvəffəqiyyətli uşaq əsərləri kimi bir nümunə rolunu oynayır. Biz müasir 
yazıçı və şairlərimizi son dərəcə həssas olan uşaqlar üçün, xüsusən məktəbəqədər 
yaşlı uşaqlar üçün daha çox əsərlər yazmağa çağırır və böyük rus tənqidçisi 
V.Q.Belinskinin məşhur sözlərini xatırlatmaq istəyirik: “Yazın, uşaqlar üçün yazın, 
ancaq elə yazın ki, onu yaşlılar da eyni zövq ilə oxuya bilsin və oxuyarkən xəfif bir 
xəyal içində öz gözəl uşaqlıq illərini yad etsinlər”.  
5. XX əsr Azərbaycan ədəbiyyatında şair, nasir, dramaturq, ədəbiyyatşünas, 
tərcüməçi kimi tanınan Abdulla Şaiq (1881-1959) həm də bacarıqlı uşaq yazıçısıdır. 
Özünün dediyi kimi, o, həm pedaqoji fəaliyyəti ilə, həm də ədəbi əsərləri ilə gənc 
nəsli yeni ruhda tərbiyələndirmək məqsədini qarşıya qoymuşdur. 
Ədəbiyyat təsirli tərbiyə vasitəsidir.  Xüsusən uşaq ədəbiyyatı tərbiyə işində 
qüvvətli rol oynayır. Biliyi və həyat təcrübəsi məhdud olan balaca oxucu “dilsiz 
müəllim” olan kitabdan olduqca çox şeylər öyrənir. Həm də bunu quru 
mühakimələrlə yox, canlı surətdə öyrənir. Bu, konkret obrazlı təfəkkürə malik balaca  
oxucu üçün çox vacib məsələdir. Digər tərəfdən, ədəbiyyat təkcə ağıla yox, habelə 
hissiyyata yönəlir, uşağa xəyal vasitəsilə təsir göstərir. Ağıl və hissiyyat birləşdikdə 
isə hər hansı ideya oxucuya daha tez çatır və daha möhkəm yadda qalır. 
 86
Böyük rus tənqidçisi V.Q.Belinski uşaq kitablarının tərbiyəvi rolundan 
danışaraq demişdir: “Uşaq kitabları həyat həqiqətlərini öz balaca oxucularına 
çeynənmiş nəsihət və soyuq əxlaqi təlimat şəklində deyil, quru hekayələr halında 
deyil, həyat və hərəkətlə dolu, canlı, hissi hərarətə malik hekayə və lövhələr halında, 
zərif, azad, oynaq, sadə və rəngli bir dil ilə çatdırmalıdır. Bu zaman uşaq kitabları 
tərbiyə üçün ən möhkəm bir əsas və ən təsirli bir vasitə ola bilər” (Seçilmiş 
məqalələr, Bakı, 1948, səh.132).  
Uşaq əsərlərinin böyük tərbiyəvi rolunu yaxşı başa düşən A.Şaiq, başqa şair 
və yazıçılarla (M.Ə.Sabir, A.Səhhət və b.) birlikdə, Azərbaycan uşaq ədəbiyyatını 
yeni-yeni əsərlərlə zənginləşdirmişdir. A.Şaiqi uşaq ədəbiyyatına gətirən, hər şeydən 
əvvəl, onun yüksək vətənpərvərlik hissləri olmuşdur. Ədib özü bu münasibətlə belə 
yazırdı ki, şair – həm müəllim, həm də mürəbbidir. Xalqını və onun gələcəyi olan 
balaları sevən hər şair, hər yazıçı böyüklər üçün əsər yazdığı kimi, əziz balaları da 
unutmamalıdır. Onların da payını ayırıb verməlidir.  
Uşaqlar üçün əsər yazmaq asan deyildir. Bundan ötrü uşaqların daxili aləmini, 
maraq dairəsini yaxşı bilmək, həyata bir növ “uşağın gözü ilə baxmaq”, onu 
düşündürməyi bacarmaq tələb olunur. Təsadüfi deyildir ki, V.Q.Belinski uşaq 
yazıçısı üçün yalnız istedad deyil, həm də xüsusi bir düha lazım olduğunu 
göstərmişdir. 
Uşaqlar üçün əsər yazmaq – məsuliyyətli, həm də şərəfli işdir. Uşaqlar 
olduqca həssasdırlar. Uşaqlıq təəssüratı qüvvətli olub, bütün ömür boyu mühafizə 
olunur. V.Q.Belinskinin dediyi kimi, uşaqların mum kimi yumşaq və qavrayıcı, təmiz 
və təravətli beyinlərini yalnız faydalı və yararlı təsirlərlə zənginləşdirmək böyük 
səadətdir.  
A.Şaiq də belə yazıçılardan olmuşdur. Onun şerləri milyonlarla gənc qəlbi 
yüksək mənəvi hisslərlə, saf duyğularla zənginləşdirmişdir. Ədibin tələbəsi şairə 
M.Dilbazi bu münasibətlə yazır: “Şaiq şeri insanın ruhunu gəncləşdirir, saflaşdırır, 
onu gəncliyə, uşaqlığın nağıllı-laylalı dünyasına qaytarır. Bu sənət insana yüksək 
məqsədlərlə doğulduğunu öyrədir” (“Azərbaycan gəncləri” qəzeti, 05.05.1971). 
A.Şaiqin uşaq əsərləri üçün səciyyəvi cəhət onların dilinin sadəliyi və 
aydınlığıdır. Onun fikrincə sayılan dildə sadəlik, yığcamlıq, anlaşıqlıq hər cür əsər 
 87
üçün, xüsusən uşaq əsərləri üçün zəruri şərtdir. Uşaqla hər dildə danışmaq olmaz, 
onunla, necə deyərlər, onun öz dilində danışmaq lazımdır. Əks halda əsərin ideyası 
balaca oxucuya çatmaz. A.Şaiqin bu cəhəti nəzərə alıb, uşaq şerlərini sadə dildə, 
oynaq vəzndə yazmağa çalışmışdır: 
Ay pipiyi qan xoruz, 
Gözləri mərcan xoruz! 
                                             (Xoruz) 
                                          Və ya: 
Ala-bula boz keçi, 
Ay qoşa buynuz keçi! 
                                                    (Keçi) 
A.Şaiq uşaqlarla onların öz dilində, həm də onlara yaxın olan şerlərdən 
danışmağı bacarır. Onun əksər uşaq şerləri yığcamlığı, aydınlığı ilə uşaq qəlbinə tez 
yol tapır. Təsadüfi deyildir ki, Şaiqin bir çox şerləri uşaqların dilinin əzbəridir. 
A.Şaiqin ədəbi irsi məktəbəqədər yaşlı uşaqların tərbiyəsi üçün zəngin 
material verir. Onun bir çox şerlərindən uşaqların təbiətlə tanışlığı və nitq inkişafı 
üçün müvəffəqiyyətlə istifadə etmək olar. Məlum olduğu kimi, təbiət – həyata təzəcə 
göz açan, ona yenicə bələdləşən körpə uşaqlar üçün sirli bir aləmdir. “Bu nədir?” 
refleksinin təsiri ilə uşaq bu aləmi öyrənməyə can atır. Quşlar, heyvanlar, bitkilər 
aləmi, təbiətin əsrarəngiz gözəlliyi uşağı özünə cəlb edir. Təbiət uşaq üçün təkcə 
estetik zövq mənbəyi deyil, həm də idrak mənbəyidir. Təbiətlə tanışlıq uşaqların 
həyati təsəvvürlərini genişləndirir, onlarda düzgün dünyagörüşün formalaşmasına 
kömək göstərir. 
Uşaqların təbiətlə tanışlığında bədii ədəbiyyatın əvəzedilməz rolunu duyan 
A.Şaiq təbiəti tərənnüm etmiş, onlara fəsillər, heyvanlar, quşlar, bitkilər, sadə şəkildə 
təbiət hadisələri haqqında məlumat verməyə çalışmışdır. Onun bir çox şerləri 
(“Bahar”, “Payız”, “Payız gecəsi”, “Qışın nəğməsi” və b.) balacaları ilin fəsilləri ilə 
tanış edir. Bu şerləri uşaq bağçasının böyük və məktəbə hazırlıq qruplarında oxumaq 
və qismən əzbərlətmək məsləhətdir.  
A.Şaiqin bitki və heyvanlara dair lirik şerləri uşaqları mədəni və vəhşi 
bitkilərə, vəhşi və ev heyvanlarının həyat tərzi ilə tanış edir. A.Şaiq, müəllim-yazıçı 
kimi, uşaqları bitkilərə, heyvan və quşlara qayğı ilə yanaşmağa çağırır. Şairin 1928-ci 
 88
ildə yazdığı “Qərənfil”, “Bənövşə”, “Qızılgül”, “Zanbaq” kimi şerləri uşaqları gül və 
çiçəklərlə tanış etmək cəhətdən maraqlıdır. “Qərənfil” şerində uşaqlar qərənfilin 
çəhrayı, ağ, qırmızı, sarı rəngdə, həm də yaşıl saplaqlı olduğunu öyrənirlər: 
Qərənfiləm mən, 
Gözəl güləm mən, 
Yaşıl saplaqlı 
Bir sünbüləm mən... 
“Bənövşə” şerində uşaqlar az ömürlü, gözəl ətirli, boynu bükük bənövşə ilə 
tanış olurlar. “Qızılgül” şerində yaşıl belli, qızıl telli, ətri hər yanı tutan, süfrələrin 
bəzəyi olan qızılgül uşaqların gözü qarşısında canlanır. “Zanbaq” şerində şair balaca 
oxucuları ağ ipəyə oxşayan, gümüş kimi parıldayan, ətrafa ətir saçan zanbaqla tanış 
edir. Şair kiçik lirik lövhələrlə, bir tərəfdən uşaqları gül və çiçəklərin konkret 
əlamətləri ilə tanış edir. 
Göstərilən şerlər məktəbəqədər yaşlı uşaqların anlaq səviyyəsinə müvafiqdir. 
Uşaq bağçasının tərbiyə proqramında “Qərənfil” və “Zanbaq” şerlərinin ikinci kiçik 
qrupda, “Bənövşə”, “Qızılgül” şerinin böyük qrupda əzbərlənməsi tövsiyə olunur. 
Nəzərdən keçirilən şerlərdə A.Şaiq gül və çiçəkləri “öz dillərində 
danışdırmaq” kimi maraqlı ədəbi priyomdan istifadə etmişdir. Bu cəhət onun bir çox 
başqa uşaq şerləri üçün də səciyyəvidir. Şairin heyvanlara və quşlara həsr etdiyi 
şerlərin bir qismi də (“Kəpənək”, “Torağay”, “Arı”, “İt” və b.) həmin priyomla 
yazılmışdır. Bu şerlərdən balacalar arının çiçəklərdən şirə çəkməsini, pətək tökməsini 
və bal hazırlamasını (“Arı”), torağayın kol-kosda, dayaz çaylarda yaşadığını, 
çəyirtkə, qurd-quş yediyini (“Torağay”), atın yallı olduğunu, gözdən ceyrana, 
qulaqdan isə dovşana oxşadığını (“At”), itin hürərək ev-eşiyi qoruduğunu (“İt”), 
quzunun mələdiyini, ana qoyundan süd əmməsini (“Quzu”) öyrənirlər. 
Göstərilən şerlərdən yalnız “Kəpənək” uşaq bağçası proqramında böyük 
qrupda əzbərlənmək üçün tövsiyə olunur, lakin adı çəkilən digər şerlərdən də böyük 
və məktəbə hazırlıq qruplarında oxumaq və qismən əzbərlətmək üçün istifadə edilə 
bilər. 
A.Şaiqin 1906-cı ildə yazdığı “Xoruz”, “Keçi”, “Dovşan” və “Uşaq və 
dovşan” şerləri uşaqları heyvan və quşlarla tanış edən səmimi şerlərdir. Uşaqların 
 89
dilinin əzbəri olan bu şerlər oynaq və axıcı yazılmışdır. Bunlar bağça yaşı üçün ən 
münasib şerlərdir. Proqramda həmin şerlər (sonuncu şer istisna olmaqla) birinci kiçik 
qrupda uşaqlara oxunmaq üçün tövsiyə olunmuşdur. Həmin şerləri orta qrupda 
uşaqlara əzbərlətmək məsləhətdir. 
Uşaqlara heyvan və quşlar haqqında düzgün təsəvvürlər aşılamaq baxımından 
A.Şaiqin hekayələri, xüsusən mənzum hekayələri və təmsilləri müəyyən əhəmiyyətə 
malikdir. 
A.Şaiq yaradıcılığı balacaları ətrafla tanış etmək üçün də xeyli material vardır. 
Məktəbəqədər tərbiyə işində ətrafla tanışlıq mühüm yer tutur. Uşaqların əqli, əxlaqi, 
əmək və estetik tərbiyəsinin ilk təməli onları əhatə edən mühitin təsiri ilə qoyulur. 
Uşaq həyatı, insan münasibətlərini ilk əvvəl ona yaxın olan ətraf mühitdən öyrənir. 
Bu mühitdə isə valideynlər, bağça işçiləri, uşağı əhatə edən qonşular, yaşlı adamlar, 
ətrafdakı hadisələr, doğma məhəllə, doğma yurd başlıca yer tutur.  
Ətrafla tanışlıq işində gəzinti və ekskursiyalarla yanaşı, uşaq əsərlərindən də 
istifadə edilə bilər. A.Şaiqin bir çox şerləri bunun üçün yaxşı material verir. “Uşaq 
bağçası”, “Bağça” şerləri uşaqları bağça həyatı ilə, müdir və tərbiyəçilərin əməli ilə 
tanış etmək cəhətdən faydalıdır. Uşaqları yaşlıların əməyi ilə tanış etmək işində 
“Yeni köməkçi”, “Çoban mahnısı”, “Dəmirçi nəğməsi” şerləri müəyyən əhəmiyyətə 
malikdir. “Oyan oğlum” və “Məktəbdə” şerlərindən məktəbə hazırlıq qrupu 
uşaqlarını psixoloji cəhətdən məktəbə hazırlamaq məqsədi ilə istifadə etmək 
mümkündür. “Təmizlik” şeri uşaqlara gigiyenik vərdişlərin aşılanması vəzifəsinə 
xidmət edən gözəl uşaq şeridir. Şerin axıcıllığı, sözlərin ustalıqla seçilməsi, əsasən 
ikisözlü misraların bacarıqla cüt-cüt qafiyələndirilməsi şerin tez əzbərlənməsini təmin 
edən şərtlərdəndir: 
Səhər durunca, 
Əlimdə fırça, 
Sildim dişimi, 
Bildim işimi... 
Proqramda bu şerin ikinci kiçik qrupda əzbərlənməsi nəzərdə tutulmuşdur.  
Göründüyü kimi, A.Şaiqin uşaq əsərləri məktəbəqədər yaşlı uşaqların əqli 
tərbiyəsində böyük imkanlara malikdir, lakin həmin əsərlərin əhəmiyyəti təkcə 
 90
bununla məhdudlaşmır. Bu əsərlər balacaları əxlaq tərbiyəsi üçün də zəngin material 
verir. Yuxarıda adlarını çəkdiyimiz “Uşaq bağçası”, “Bağça”, “Çalışan qazanar” 
şerlərindən uşaqların yoldaşlıq və intizam tərbiyəsi məqsədilə istifadə etmək olar.  
A.Şaiqin uşaqlar üçün yazdığı mənzum hekayə və təmsillərində tərbiyə 
məqsədləri ön plana çəkilmişdir. “Tıq-tıq xanım”, “Tülkü həccə gedir”, “Yaxşı arxa” 
mənzum hekayələrində yazıçı şəxsləndirmədən, yəni heyvan surətlərinin müəyyən 
adamları təmsil etməsi priyomundan istifadə etmişdir. Əxlaqi ideyanın uşaqlara daha 
tez çatması və əsəri cansıxıcılıqdan qurtarmaq üçün Şaiq nağıl janrından istifadə 
etmişdir. Kiçik uşaqlar nağılı çox sevirlər. Nağıl öz maraqları süjet xətti ilə, canlı 
surətləri ilə uşağı daha çox cəlb edir.  
Nağıl üslubunda yazılmış hər üç mənzum hekayədə A.Şaiq heyvan tipləri ilə 
ictimai mənalı hadisələri təsvir etmişdir. O, xalqın alleqorik təsəvvürləri ilə zəngin 
şən yumor və kəskin satiradan istifadə etmişdir. Təkəbbürlü tıq-tıq xanımın ölümü 
balaca oxucuda gülüş doğurursa, sadəlövh leyləyin və toyuq-cücənin aldanması ürək 
ağrısı, tədbirli qarğanın yaxşılığı sevinc, hiyləgər tülkünün ikiüzlülüyü, qəddarlığı 
qəzəb doğurur. Hekayələrdən yüksək əxlaqi-tərbiyəvi nəticələr çıxır: lovğalıq, 
hiyləgərlik, ikiüzlülük, axmaqlıq pisdir. Əksinə, ağıllı və ayıq olmaq yaxşı sifətdir. 
“Tıq-tıq xanım” mənzum hekayəsi  “Dozanqurdu” adlı xalq rəvayətindən 
götürülmüşdür. Tıq-tıq xanım küsəyən, lovğa adamları təmsil edir. O, başına “soğan 
qabığından çadra” örtüb, ayağına “fındıq qabığından başmaq” geyib özünə yoldaş 
axtarmağa çıxır. Tıq-tıq xanım nə zəhmətkeş çobanı, nə də tülkünü bəyənir. Nəhayət, 
müəyyən şərtlərlə Siçan bəylə dostluq etməyə razılaşır. Lakin dostluğu uzun sürmür. 
Lovğalığı, küsəyənliyi onu ölümə aparır. 
Əsərdən çıxan nəticə belədir: yersiz küsəyənlik, lovğalıq adama zərər vurur.  
“Yaxşı arxa” mənzum hekayəsində tülkü hiyləgər, ikiüzlü adamları təmsil 
edir. leylək isə ağılsız, hiylədən tez aldanan şəxsləri göstərir. Kələkbaz tülkü 
sadəlövh leyləyi “atasından qalma” çinarı kəsəcəyi ilə hədələyərək, onun iki istəkli 
balasını yeyir. Bunu görən xeyirxah qarğa leyləyi başa salır ki, tülkü ağacı kəsə 
bilməz. Üçüncü dəfə “payını” almağa gələn tülkünü leylək qovur. Tülkü başa düşür 
ki, leyləyi qarğa öyrətmişdir. Tülkü bu dəfə qarğanı tutub yemək üçün hiylə işlədir: 
özünü ölülüyə vuraraq onu dimdikləyən qarğanı tutur. Lakin qarğa tülkünü aldadıb 
 91
qaça bilir.  
Əsərdən belə bir nəticə çıxır ki, hiyləyə tez aldanan adamlar ziyan çəkirlər. 
Ağıllı adamlar belələrinə kömək etməli, arxa olmalıdırlar. 
“Tülkü həccə gedir” mənzum hejayəsində bu ideya bir daha qüvvətlənir. 
Qocalıb əldən düşmüş tülkü toyuq-cücələri aldadıb yemək üçün hiyləyə əl atır. O, 
özünü elə göstərir ki, guya öz əvvəlki işlərindən peşiman olmuşdur; daha toyuq-
cücələrlə işi olmayacaqdır. Tülkü paltarını dəyişib, ağlaya-ağlaya çölləri dolaşır. 
Tülkünün peşiman olmasına inanan toyuq-cücənin üstünə cumur, onların çoxunu 
boğur. 
A.Şaiqin belə mənzum hekayələri uşaqlara qüvvətli təsir göstərən qiymətli 
əsərlərdir. Bu təsir nə ilə izah edilə bilər? Bu suala prof. M.Cəlal belə cavab verir: 
“Şaiq uşaqları lövhələrlə düşündürməyi bacarır. O, vətən sevgisi, bəşəri məhəbbət, 
əmək sevgisi, ata-ana məhəbbəti, yoldaşlıq hissi, sədaqət, doğruluq, saflıq, 
mərdanəlik, etibar, alicənablıq kimi xüsusiyyətləri təbliğ edən əsərlərin hər birində bu 
duyğuları müstəqil dil ilə tərifləmir, canlı insan və ya alleqorik surətlər, maraqlı 
sərgüzəştlər vasitəsilə verməyə çalışır” (39, səh.247). 
Yüksək əxlaqi ideyalar A.Şaiqin təmsillərində yaltaq və hiyləgər tülkü pis 
vəziyyətdə qalır (“Tülkü və xoruz”), lovğa siçan gülünc hala düşür (“Dəvə və siçan”), 
zəhmətkeş arı öz gümüş xallı qanadları ilə öyünən kəpənəyə qarşı qoyulur (“Arı və 
kəpənək”), tamahkar tülkü itlərə yem olur (“Tülkü və dəvə”), dəvə öz ağlı ilə qurdun 
və tülkünün əlindən canını qurtarır (“Dəvə, tülkü və qurd”). 
Qeyd olunan mənzum hekayə və təmsillərdən məktəbəqədər tərbiyə işində 
istifadə etmək mümkündür. Bu üç mənzum hekayələrin hər üçünün məktəbə hazırlıq 
qruplarında oxunması nəzərdə tutulmuşdur. Uşaqların nitq inkişafı baxımından 
hekayələrdəki bəzi münasib parçaların əzbərlədilməsi faydalıdır. Təmsilləri isə böyük 
və məktəbə hazırlıq qruplarında nağıl etmək və qismən oxumaq məsləhətdir. Əxlaqi 
nəticələri uşaqları hazır şəkildə demək yox, onların fəal iştirakı ilə çıxartmaq 
məqsədəmüvafiqdir. 
A.Şaiq müxtəlif janrlarda yazdığı əsərləri ilə balacaların qəlbinə saf duyğular, 
nəcib sifətlər aşılamağa çalışmış və zəngin bir irs qoyub getmişdir. Bu qiymətli irsi 
öyrənmək  və  ondan  məktəbəqədər  tərbiyə  işində  istifadə  etmək mühüm və aktual 
 92
vəzifə kimi qarşıda durur. 
Hüseyn Cavid (1882-1943) “Xəyyam”, “Şeyda”, “Topal Teymur”, “Şeyx 
Sənan”, “İblis”, “Ana”, “Peyğəmbər” kimi dram əsərləri yazmışdır. Bu əsərlərin hər 
birində Cavid mühüm bir problemi qoyur, onu həll etmişdir. Əsərlərin məğzi 
vətənpərvərlik, xalqın gözü açıq, azad görmək istəyidir.  
Hüseyn Cavid uşağın tərbiyəsində irsiyyət, mühit və tərbiyənin rolundan 
danışır. Bunların hər üçünün insanın yetişdirilməsində mühüm rolu olduğunu 
göstərir. Insan tərbiyəsində irsiyyətin mühüm amil olduğunu izah edir. Onun fikrincə 
bir çox uşaqlar anadan xəstə doğulurlar. Bu xəstəliyin mənbəyi ata və anadır. Əgər 
onlardakı xəstəlik keçicidirsə, irsən o uşağa keçəcək. Uşaq ömrü boyu bundan əziyyət 
çəkəcək. Uşağı ən öncə anadan olan xəstəlik keçir. Çünki ana doqquz ay onu 
bətnində saxlayır, sonra da əmizdirir. Bu xəstəlik bir növ uşağın iliyinə işləyir. Uşaq 
böyüdükcə xəstəlik də böyüyür. Bəzən isə elə olur ki, uşaq anadan sağlam doğulur, 
lakin onun yaşadığı yer, yeməyi, içməyi uşağn xəstə olmasına səbəb olur. Deməli, 
uşağın sağlam olması üçün səmərəli və kalorili qida əsas şərtdir.  
Cavid uşaqların tərbiyəsində mühitin də böyük əhəmiyyəti olduğunu göstərir. 
Mühit insanın tərbiyəsində elə mühüm amildir ki, bunu heç nə ilə əvəz etmək olmaz. 
Mühit hətta 35-40 yaşına qədər adama təsir edir. Lap məktəbi qurtarandan sonra 
insan elə bir mühitə düşə bilər ki, onun aldığı təlim-tərbiyə yerlə yeksan ola bilər.  
Hüseyn Cavidin istər elmi məqalələrində, istərsə də bədii əsərlərində ailə 
tərbiyəsi mühüm yer tutur. Bu çətin işdə ananın rolu böyükdür. Ana tərbiyəçilər 
tərbiyəçisidir. Biz istəyiriksə uşaqlarımız elmli, əxlaqlı cəmiyyət üçün yararlı olsun, 
birinci növbədə qadınlarımızın oxuması lazımdır. Çünki nadan qadın nadan övlad 
tərbiyə edəcək. Ananın vəzifəsi təkcə doğub törəmək deyil, ana həm də dünyaya 
gətirdiyi övladı vətən üçün tərbiyə etməlidir. Çox vaxt bizim qəzetlərimiz millət, 
vətən təəssübündən danışır, lakin heç kim demir ki, belə vətəni qoruyan, millət 
qeyrəti çəkən adamları kim tərbiyə etməlidir. Bunun üçün onlara müraciət etmək 
lazımdır. Çünki millətin də, vətənin də gələcəyi qucağında böyüyən, məktəb 
sıralarında çırpınan məsum körpələrdir. Uşağın inkişafı, gələcək fəaliyyəti onlardan 
asılıdır. Belə anaların olması üçün qadın və qız məktəblərinin olması zəruridir. Əgər 
qadın savadlı olsa, o, uşağını rejimlə yedizdirər, yeməyini, yatağını növbələşdirər. 
 93
Onların sağlamlığı qayğısına qalar. Uşaqlar hava, su, günəş vannasından istifadə edir, 
amma bəzi qadınlar bilmir ki, uşağı harda olur, nə yeyir. Bütün günü küçədə olur, 
yalnız axşam yatmaq üçün evə gəlir. Uşaq nə çox ac qalmalıdır, nə də çörəyi axşama 
kimi saqqız kimi çeynəməlidir. Çox təəssüf ki, Qafqazda uşağın düzgün tərbiyəsi ilə 
məşğul olan az adam tapmaq olar. Cavid Aişə Sədiqə xanımın “Təlim-tərbiyə” adlı 
kitabından belə bir iqtibas gətirir ki, hər kim olsa dərs verə bilər, fəqət tərbiyə və 
əxlaq dərsini anadan başqa heç kim yaxşı verə bilməz. Uşağın ilk tərbiyəçisi anadır. 
Demək olar ki, bəşəriyyətin səadəti qadınların əlindədir. Necə ki, “Qurani-Kərim”də 
deyilir ki, “Cənnət anaların ayağı altındadır”. 
Fərhad Ağazadə (1880-1931) Şuşada anadan olmuş, 1895-ci ildə Qori 
Müəllimlər Seminariyasını bitirmişdir. O, Xaçmaz, Şuşa, Gorus məktəblərində 
müəllim, 1905-ci ildən Bakıda “Rus-müsəlman” məktəbində müəllim və müdir 
işləmişdir.  
1923-cü ildə məktəbəqədər tərbiyə işləri ilə məşğul olmuş, uşaq bağçalarında 
işləyənlər üçün “Kubcuqlar və xırda cocuqlara savad öyrədilməsi” və əlifba təlimini 
əsaslandırmaq məqsədilə “Şəkillərdə hərflər” əsərlərini yazmışdır.  
F.Ağazadə müəllim şəxsiyyətinə yüksək qiymət verir, cəmiyyətin inkişafında 
önəmli rol oynayan əsas qüvvə hesab edirdi. O, müəllim olması ilə fəxr edir və 
sənətini bütün varlığı ilə sevirdi. O qeyd edirdi ki, müəllim xalqın maariflənməsinə 
çalışmalı, təkcə dərs deməklə vəzifəsini bitmiş hesab etməməli, cəmiyyətin siyasi-
ictimai həyatında yaxından iştirak etməlidir. Müəllim bilikli, geniş dünyagörüşlü 
olmalı, zəmanəsinin ictimai və siyasi hadisələrindən yaxşı baş çıxarmalıdır.  
XX əsrin əvvəllərində Azərbaycanda artıq ilk uşaq bağçaları yaradılmağa 
başlamışdır. 1907-ci ildə ilk uşaq bağçası yaradıldı. “Dəcəllər məktəbi” adlanan bu 
bağçada təlim-tərbiyə rus dilində aparılırdı. 1914-1915-ci illərdə  Azərbaycanda 150 
uşağı əhatə edən 5 uşaq bağçası açılmışdır. F.Ağazadə məktəbəqədər yaşlı uşaqların 
tərbiyəsi məsələsi ilə maraqlanmış, uşaq bağçasının əhəmiyyətli və onların 
azərbaycanlı uşaqlar üçün nə dərəcədə lazım olduğunu dərk edərək, uşaq bağçaları 
açılmasının zəruriliyindən danışmış və belə bağçaların açılmasına çalışmışdır.  
F.Ağazadə yaradılmış uşaq bağçalarında işləyən tərbiyəçilərin müvəffəqiyyət 
qazanmasına xüsusi diqqət yetirirdi. Bu məqsədlə onun Azərbaycan dilində üç illik 
 94
Frebel kurslarını və Azərbaycan məktəbəqədər tərbiyə qadın pedaqoji institutunun 
açılmasında müəyyən qədər rolu olmuşdur.  
F.Ağazadə   bağçalarda   uşaqların   maraq  və  ehtiyacların  təmin edilməsinə, 
təlim-tərbiyə işlərinin planlı, şüurlu məqsədə yönəldilmiş şəkildə aparılmasına, 
məktəbəqədər pedaqogikanın mütərəqqi nailiyyətlərindən istifadə edilməsinə, 
bağçalarda uşaqlara əxlaqı, fiziki, estetik tərbiyə aşılanmaqla bərabər, onların 
məktəblərin birinci sinfinə layiqincə hazırlanmasına böyük qruplarda oyuncaqlar və 
əyləncələrdən istifadə edərək savad təlimi aparılmasına əhəmiyyət verirdi. 
Məktəbəqədər tərbiyə sahəsində də təkcə tələblərlə kifayətlənməmiş, yuxarıdakı 
işlərini həyata keçirmək məqsədilə “Kubçalar ilə xırda cocuqlara savad öyrədilişi” 
adlı əsər yazmışdır. O, əsərinin başlanqıcında nəzəri məsələlərə toxunmuş, uşaq 
bağçalarının yaradılmasının ilk təşəbbüskarları olan isveçrəli İohan Henrix Pestalotsi 
və almaniyalı Fridrix Frebelin bu sahədə gördükləri işlər barədə məlumat verir. Daha 
sonra F.Ağazadə əsərin yazılmasının məqsədi haqqında danışır. O, uşaq bağçalarının 
böyük qrupuna məktəbə hazırlıq pilləsi kimi baxırdı. Ona görə də bu dövrdən 
əlifbanın öyrədilməsinə başlamağı məsləhət bilir. Bu, Azərbaycan şəraiti üçün yeni 
bir hadisə idi.  
Millətin övladlarını savadlı görmək istəyən F.Ağazadə təlimə məktəbəqədər 
dövrdən başlamağı lazım bilir. Uşaqların maraq dairəsini nəzərə alan F.Ağazadə, 
onlara savad öyrədilməsini bu maraq əsasında qurmağı məsləhət bilir.  
F.Ağazadə belə hesab edirdi ki, uşaq bağçalarında təlim düzgün təşkil 
olunarsa, bu zaman uşaqlar  əqli cəhətdən yaxşı inkişaf edər, diqqət, təfəkkür və nitqi 
zənginləşər. Eyni zamanda bu, onların əxlaq tərbiyəsinə müsbət təsir edər. Məsələn, 
uşaqlarda çətinlikləri aradan qaldırmaq qabiliyyətinin formalaşmasına, yəni 
dəyanətlilik tərbiyəsinə kömək edər. Bu da gələcəkdə onların bir şəxsiyyət kimi 
formalaşmasına təkan vermiş olar. F.Ağazadə tərbiyəyə məktəbəqədər dövrdən 
başlamağın əhəmiyyətini qeyd edir və tərbiyənin məqsədini qorxmaz, cəsarətli, 
mübariz və savadlı insanlar yetişdirməkdə görürdü.  
F.Ağazadənin vətənpərvərlik tərbiyəsi haqqında çox dolğun fikirləri vardır. O, 
vətənpərvərlik tərbiyəsinə böyük əhəmiyyət verirdi və qeyd edirdi ki, tərbiyənin əsas 
işi uşaqlara vətənpərvərlik hissi aşılamaq və əsil vətənpərvər yetişdirmək olmalıdır. 
 95
O, yalançı, yalnız sözdə vətənpərvər olanları, boş danışıqlarla özlərini vətənpərvər 
kimi qələmə verənləri tənqid edirdi.  
Ədəbiyyat 
1. Ağayev Ə.A. Fərhad Ağazadənin pedaqoji görüşləri, Bakı-1987. 
2. Qurani-Kərim. Ərəb dilindən tərcümə edənlər: Z.M.Bünyadov, 
V.M.Məmmədəliyev, Bakı-2009. 
3. Əhmədov H.M., Üzeyir Hacıbəyov müəllim və onun hazırlığı haqqında, 
“Azərbaycan məktəbi” jurnalı, 1985, №10, səh.35-60. 
4. Əhmədov H.M. Azərbaycan məktəb və pedaqoji fikir tarixi, Bakı-2001. 
5. Ələddin B. Məhəmməd Peyğəmbər (s)in hekayəti, Bakı-1991. 
6. Füzuli M. Kəlamlar, Bakı-1990. 
7. Sidqi M.T. Seçilmiş pedaqoji əsərləri, Bakı-1987. 
 
2.3.    Azərbaycanda məktəbəqədər tərbiyə, təhsil və müəssisələrin 
inkişafı tarixindən 
Plan: 
1. Məktəbəqədər tərbiyə və təhsil haqında klassik mütəfəkkirlərin pedaqoji 
fikirləri 
2. Azərbaycanda məktəbəqədər müəssisələrin inkişafı tarixindən 
3. Məktəbəqədər tərbiyə, təhsil haqqında Azərbaycanda ilk tədqiqatlar, 
direktiv sənədlər və ədəbiyyat haqqında 
4. XX əsrdə məktəbəqədər müəssisələrdə uşaqların inkişafı, tərbiyəsi və 
təhsili işinə verilən tələblər 
5. Müstəqillik illərində uşaqların inkişafı, tərbiyəsi və təhsilinə dair. 
 
1. Mövcud pedaqoji ədəbiyyatda təhsil kateqoriyası uşaqların və ya 
şagirdlərin təhsili ilə məhdudlaşdırılır. Belə çıxır ki, təhsil kateqoriyasının tələbələrə 
və ya yaşlılara dəxli yoxdur (Bax: 1) Pedaqogika. M.Muradxanovun redaktəsi ilə, Bakı-1964, 
səh.6. 2) Pedaqoqika, Moskva, 1956, str.15).  
Bəzi pedaqoji mənbələrdə (Bax: Pedaqogika, Moskva, 1972, str.11) əksinə, təhsil 
kateqoriyasına verilən təriflər onun daşıyıcılarını heç nəzərə almır; məsələn, bu cür 
 96
mənbələrdən birində oxuyuruq: “Təhsil dedikdə sistemləşdirilmiş biliklər, bacarıq, və 
vərdişlər nəzərdə tutulur (Bax: “Vvedeniye v pedaqoqiku” Mos.,1975, str.222). 
Təhsili təlimin yalnız nəticəsi hesab edənlər də az deyil (Bax: İ.Podlasıy. 
Pedaqoqika, Novıy kurs, Mos.,2002). 
Verilən təriflərdə nəzərə çarpan nöqsanlardan biri də təhsil və təlim 
anlayışlarını eyniləşdirməkdir. Məsələn, 1964-cü ildə çap olunmuş (M.Muradxanovun 
redaktəsi ilə) “Pedaqogika” kitabında təhsilə belə tərif verilir: “Təhsil uşaqların bilik, 
bacarıq və vərdişlər sisteminə yiyələnməsi, bu zəmin üzərində onlarda 
dünyagörüşünün yaranmasıdır”.  
Təlim və təhsil anlayışlarının eyniləşdirilməsinə bir sıra başqa kitablarda da 
rast gəlmək olur (Bax: Pedaqoqika, Mos.,1967, str.6; Pedaqogika, Bakı, “Renessans”, 2000, 
səh.6). 
Yuxarıda istinad etdiyimiz mənbələrin, demək olar ki, hamısında təlimə 
verilən təriflər mahiyyətcə təhsilə verilən təriflərdən fərqlənmir. Məsələn, dərs 
vəsaitlərindən birində oxuyuruq: “Təlim prosesi müəllim və şagird fəaliyyətinin 
müəyyən vəhdətidir ki, ümumi məqsədə məktəbəqədər yaşlı uşaqların və şagirdlərin 
biliklərlə, bacarıq və vərdişlərlə silahlanmalarına, onların inkişafı və tərbiyəsinə 
yönəlir” (Q.İ.Şukinanın redaktəsi ilə, Mos.,1977, str.252). 
Təhsil və təlim kateqoriyalarının nəinki təlim, hətta tərbiyə kateqoriyası ilə 
eyniləşdirmək halları da müşahidə edilir. Məs., V.S.Lednev yazır: “Otnogenez 
cəhətdən şəxsiyyətin biososioloji formalaşması prosesi kimi sosial mahiyyəti 
təcrübənin əvvəlki nəsil tərəfindən sonrakı nəsillərə mütəşəkkil və normallaşdırılmış 
şəkildə verilməsi prosesi təhsildir” (Bax: V.S.Lednev. Soderjaniye obrazovaniya, M.,”Vısşaya 
şkola”, 1989, str.52). 
Gətirilən faktlardan belə bir nəticə də çıxır ki, guya təhsil kateqoriyasının 
düzgün tərifi təlim və tərbiyə kateqoriyalarına verilən təriflərlə üst-üstə düşməlidir. 
Halbuki, təlim, tərbiyə və təhsil anlayışları bir-birilə üzvi şəkildə bağlı olsalar da 
onların hərəsini səciyyələndirən spesifik xüsusiyyətlər vardır.  
Təriflərdə təlim, tərbiyə və təhsil kateqoriyalarını eyniləşdirməyin, onların 
fərqini görə bilməməyin iki başlıca səbəbi vardır. Birincisi, həmin kateqoriyalarda 
fərqə nisbətən oxşarlığın üstünlük təşkil etməsidir; ikincisi, bu kateqoriyalarda 
 97
dialektikanın olduğuna, onların bir-birinə çevrilmək imkanına əhəmiyyət 
verməməkdir.  
Azərbaycanda təhsil kateqoriyasının mahiyyətini açan fikirlər 1996-cı ildən 
söylənməyə başlanmışdır. Təlimin mahiyyətinə dair eyni müəllifin eyni əsərində 
ziddiyyətli fikirlərə də rast gəlmək olur. Məsələn, 2000-ci ildə çap olunmuş 
“Pedaqoqika” (İ.P.Podlasıy. Pedaqoqika, M., 2000) adlı əsərin 26-cı səhifəsində 
oxuyuruq: “Təhsil-təlimin nəticəsidir”, 295-ci səhifədə isə yazılır: “Təhsil-təlim 
prosesində mənimsənilən biliklərin, bacarıq və vərdişlərin, təfəkkür tərzlərinin 
sistemidir”. 
Pedaqoji ədəbiyyatın ötəri təhlilindən belə bir nəticə çıxır ki, məktəbəqədər və 
digər təhsil kateqoriyasının mahiyyətini və məzmununu açan tərif onun bir sıra 
xüsusiyyətlərini: sosial-iqtisadi həyatın tərkib hissəsi olduğunu; müvafiq tədris 
müəssisələrində (o cümlədən məktəbəqədər müəssisədə) həyata keçirildiyini; 
müəyyən biliklərin, bacarıq və vərdişlərin, habelə mənəvi keyfiyyətlərin 
məcmuundan ibarət olduğunu; tərbiyə və inkişaf imkanlarına malik olduğunu; təlimlə 
bağlılığını, bir halda təlimin şərti, digər halda nəticəsi olduğunu özündə 
birləşdirməlidir. 
Əvvəla, təhsilin məktəbəqədər və ya digər növünü sosial-iqtisadi həyatdan 
təcrid edilmiş şəkildə nəzərdən keçirmək düzgün deyil. Çünki təhsil sosial-iqtisadi 
həyatın ehtiyacları ilə şərtlənir və onun sonrakı inkişafına səbəb olur. Buna görə də o, 
sosial-iqtisadi həyatın tərkib hissəsi kimi cərəyan edir. 
Ikincisi, təhsil, onun növləri (məktəbəqədər təhsil də daxil olmaqla) və 
formaları müəyyən tədris və ya məktəbəqədər müəssisələrdə həyata keçirilir.  
Üçüncüsü, tədris müəssisələrinin növündən və ya tipindən asılı olaraq təhsilin 
məzmunu başqa-başqa olur. Məsələn, məktəbəqədər müəssisələrdə öyrədilən bilik, 
bacarıq və vərdişlər sistemi, ümumtəhsil məktəblərində öyrədilən bilik, bacarıq və 
vərdişlər sistemi peşə məktəbindəkindən, peşə məktəbindəki bilik, bacarıq və 
vərdişlər sistemi orta ixtisas məktəbdəkindən, ali məktəbdəkindən və s. fərqlənir. 
Həmin biliklər, bacarıq və vərdişlər elə sistemləşdirilir ki, gənc nəslə tərbiyəvi təsir 
göstərsin və onların qabiliyyətlərini inkişaf etdirsin.  
Dördüncüsü, tədris planında, tədris proqramları və dərsliklərdə nəzərə alınan 
 98
biliklərin, bacarıq və vərdişlərin məcmuu tədris müəssisəsində tədrisin zəruri şərtidir. 
Təlim bu əsasda mümkün olur. Gənc nəsil həmin biliklər, bacarıq və vərdişlər 
sisteminə yiyələndikdə təhsil təlimin nəticəsinə çevrilir. Bu mənada təlimə təhsilin 
həyata keçirilməsi prosesi kimi də baxmaq olur. 
Nəhayət, təhsil məqsədyönlü, planlı və mütəşəkkil səciyyə daşıyır.  
Bütün bu zəruri xüsusiyyətləri nəzərə alan pedaqogikada təhsil 
kateqoriyasının mahiyyəti belə başa düşülür: “Təhsil sosial-iqtisadi həyatın tərkib 
hissəsi kimi, müvafiq tədris müəssisəsində (və ya məktəbəqədər müəssisədə) 
müəyyən müddətdə məqsədyönlü, planlı və mütəşəkkil, öyrənilən, tərbiyə və 
psixoloji inkişaf imkanlarına malik olan, təlimin bir halda zəruri şərti, digər halda 
gedişi, üçüncü halda isə nəticəsi kimi özünü göstərən sistemləşdirilmiş biliklərin, 
bacarıq və vərdişlərin, habelə mənəvi keyfiyyətlərin məcmuudur” (29, səh.95). 
Məktəbəqədər tərbiyənin elementləri ibtidai icma quruluşu dövrünə təsadüf 
edir. İbtidai icma cəmiyyətində həyata hazırlamaq üçün əmək və ovçuluğu əks 
etdirən bəsit oyunlardan istifadə ediblər. Belə oyuncaqlarla oyun zamanı uşaqlar 
yaşlıları təqlid ediblər. Mənəvi tərbiyənin güclü vasitələrindən biri folklor (nağıllar, 
atalar sözləri, zərb məsəllər və s.) nümunələri əsasında olubdur.  
Qədim Yunanıstanda meydana gələn pedaqoji nəzəriyyələrdə məktəbəqədər 
yaşlı uşaqların ailə tərbiyəsindən də bəhs edilib. Afina və Sparta tərbiyə sistemindən 
daha geniş istifadə olunub. Sparta tərbiyəsində hərbiləşdirmə geniş yer tutur, qul 
sahiblərinin uşaqları kiçik yaşdan qullara qarşı amansızlıq ruhunda tərbiyə 
olunurdular. Bu məqsədlə uşaqların cəsurluq, amansızlıq, fiziki cəhətdən dözümlülük 
və s. ruhda tərbiyə olunmasına ciddi fikir verilirdi.  
Qədim Yunan filosofları Platon və Aristotel də bu haqda öz fikirlərini 
söyləyiblər.  
Platon (eramızdan əvvəl 427-347-ci illər) mühüm pedaqoji anlayışları, 
xüsusilə dini tərbiyə, ictimai quruluşun təlim-tərbiyə ilə əlaqəsi və s. anlayışları 
müəyyən edib. O, erkən yaşlı uşaqların vətəndaş kimi mövcud quruluş ilə bağlı 
olduğunu   əsaslandırmışdır.  Platon   uşaq   tərbiyəsində   oyuna   yüksək  əhəmiyyət 
vermişdir.  
Aristotel  (e.ə.384-322)  şəxsiyyətin  hərtərəfli  inkişafı  anlayışı  yaratmış və 
 99
buraya fiziki, əqli və əxlaq tərbiyəsini daxil edirdi. Təbiətəmüvafiqlik tərbiyəsinə 
yüksək əhəmiyyət verməklə, məktəbəqədər tərbiyəni şəxsiyyətin inkişafında mühüm 
mərhələ hesab edirdi. O, 5 yaşdan sonra uşağı nağıl və oyunla məktəbə hazırlamağı 
mümkün hesab etmişdir.  
Məktəbəqədər yaşlı uşaqlar üçün əsərlər yazmış romalı pedaqoq Mark Fabi 
Kvintilian (42-118) “Orator tərbiyəsi haqqında” əsəri uşaqların məktəbəqədər 
dövründə tərbiyəsində mühüm rol oynamışdır. Bu əsər bir çox problemi, o cümlədən, 
məktəbəqədər tərbiyəni əhatə edir. O, uşaq tərbiyəsində ictimai mühitə yüksək 
əhəmiyyət vermişdir.  
Kvintilian uşağı məktəbəqədər dövründə sistemli şəkildə tərbiyə etməyi lazım 
bilir.  
Intibah dövründə (XIV-XVI əsrlər) uşaq təbiətin vergisi kimi qiymətləndirilir. 
O, xoşbəxt yaşamalı, fiziki cəhətdən sağlam olmalı, oyun və əqli fəaliyyəti 
gücləndirən tədbirlərdə iştirak etməlidir – deyir. Bu tərbiyə sistemi hakim sinfin 
uşaqlarına aid edilə bilərdi, yoxsul uşaqlar isə məktəbdən, təlim-tərbiyədən kənarda 
qalırdı.  
Utopik sosialistlərdən Tomas Morun (1478-1535) “Utopiya” və Tomazo 
Kampanellonun (1568-1639) “Günəş əsəri” əsərlərində istismardan azad, yoxsulluq 
və zülmdən uzaq bir cəmiyyət təsvir olunurdu. T.Mor və T.Kampanellonun təsvir 
etdiyi cəmiyyətdə bütün uşaqlar məktəbə gedir, məktəbəqədər yaşlı uşaqlar tərbiyəyə 
cəlb olunur və azad tərbiyə alırlar. Onların təsvir etdiyi və cəmiyyətdə uşaqların fiziki 
tərbiyəsinə də geniş yer verilir, dini tərbiyə oyun prosesində, əyanilik şəraitində 
həyata keçirilir.  
Əvvəldə qeyd edildi ki, məktəbəqədər təhsil müəssisələrinin yaranması, orada 
yaşauyğunluq prinsipi əsasında aparılan təhsil prosesi ümumiyyətlə keçmiş SSRİ və 
dünya miqyasında böyük tarixi inkişaf yolu keçmişdir. Bu mənada Azərbaycanda da 
məktəbəqədər tərbiyə müəssisələrinin meydana gəlməsi keçən əsrin (XX əsr) 
əvvəllərindən başlasa da müəyyən qədər tarixi inkişaf yolu keçmişdir. Lakin təəssüf 
ki, uşaq və körpələrin ləyaqətli gənclər, hərtərəfli inkişaf etmiş vətəndaşlar kimi 
yetişməsində bu tərbiyə ocaqlarının rolu və inkişaf tarixi bu günə qədər hərtərəfli və 
dərindən öyrənilməmişdir (Ped. elm namizədi Əfşan xanım Qədimbəyova, 
 100
ped.el.namizədi, dosent Nazimə Rüstəmova və ped. elm. doktoru, prof. Ağahüseyn 
Həsənov və ped. elm. nam. Mehriban Şirzadovanın bu sahədəki tədqiqatları istisna 
olmaqla). 
2. Ilkin olaraq qeyd edilməlidir ki, Azərbaycanda məktəbəqədər tərbiyə 
müəssisəsi ilk dəfə 1907-ci ildə Bakının Bayıl qəsəbəsində Alisa İvanovna Radçenko 
adlı bir qadın tərəfindən təşkil edilmişdir. “Dəcəllər məktəbi” adlanan bu uşaq 
bağçası ilə Azərbaycanda məktəbəqədər tərbiyə müəssisələrinin əsası qoyulmuşdur 
(65, səh.8). 
A.İ.Radçenko özü hələ gənc ikən T.F.Lesqaft tərəfindən təşkil edilmiş 
pedaqoji kursları bitirmiş, inqilabçı əhval-ruhiyyədə olmuşdur. A.İ. Radçenkonun 
“Dəcəllər məktəbi”ndə uşaqların fiziki, bədii, əxlaqi və əqli inkişafına xüsusi diqqət 
yetirilirdi. Məşğələlərdə oyundan, söhbət və nağıllardan, kitab oxumaqdan, 
gəzintilərdən geniş istifadə edilirdi. A.İ.Radçenko Bakıdan getdiyinə görə “Dəcəllər 
məktəbi” həmin ilin yazında bağlanmışdı.  
Tarixdən bəllidir ki, Böyük Oktyabr Sosialist İnqilabının qələbəsindən 
(oktyabr 1917-ci il) əvvəlki 10 illiklərdə, xüsusilə 1905-1907-ci illər inqilabı 
dövründə mitinqlərdə, iclaslarda, qurultaylarda, dövri mətbuatda irəli sürülən 
qətnamələrdə, müraciətlərdə xalq maarifi sahəsində milyonların fikrini ifadə edən bir 
sıra demokratik tələblər verilirdi.  
Həmin inqilabın sürətlə yetişməkdə olduğu həmin dövrdə xalq maarifi  
sahəsində irəli sürülən demokratik tələbləri ümumiləşdirmək, onları aşağıdakı 
formada qruplaşdırmaq olar: 
1. Xalq maarifini yerli əhalinin idarəsinə vermək; 
2. Müəllim kütləsini xalq maarifinin idarə işinə cəlb etmək; 
3. Üçillik ibtidai məktəb həcmində ümumi icbari təhsili həyata keçirmək; 
4. Qadınlara kişilərlə bərabər təhsil hüququ vermək; 
5. Tədrisi ana dilində aparmaq;  
6. Orta məktəb şəbəkəsini gücləndirmək, onun hüququnu artırmaq, maddi 
vəziyyətini yaxşılaşdırmaq; 
7. Məktəbəqədər tərbiyə və mədəni-maarif müəssisələrini inkişaf etdirmək. 
Qeyd edilən və Rusiyada maarif və mədəniyyətlə bağlı xalq tələblərinin 
 101
tədricən həyata keçirilməsi prosesi Azərbaycan maarifinə də təsirsiz ötüşmürdü. Belə 
ki, bütün bunların nəticəsində XX əsrin ilk onilliklərində respublikamızın ərazisində 
yeni-yeni uşaq bağçaları təşkil edilmişdir. O cümlədən, növbəti bağça 1914-cü ildə 
Sumarokova Zinaida Alekseyevna adlı bir qadın tərəfindən açılmışdır. Sayca 3-cü 
bağça yenə də həmin illərdə Baranova tərəfindən, dördüncü Bakı şəhər xalq 
məktəbləri müdiriyyətinin qadın gimnaziyası nəzdində açılmış uşaq bağçası 
(H.Əhmədov. “Nəriman Nərimanov”, Bakı, ABU, 2004, səh.37), beşinci isə 
Kələntərova tərəfindən açılan uşaq bağçası olmuşdur (65, səh.9). 
Bu sahədə Bakı qız gimnaziyası xüsusilə fərqlənirdi. Əsası 1874-cü ildə 
qoyulan Bakı qız gimnaziyasının məzunları dünyəvi təhsili yaymaqla bərabər yeni-
yeni uşaq bağçaları da açırdılar. Belə bağçalardan biri 1916-cı ildə Bakıda həmin 
gimnaziya yanında açılmışdır. Bu uşaq bağçası 4 yaşından 7 yaşına kimi 20 uşağı 
əhatə edirdi. Burada uşaqlara maraqlı hərəkətli oyunlar öyrədilir, idman məşğələləri 
keçirilir, əl işləri vərdişləri öyrədilirdi. Uşaqlar rəngli saplar ilə toxuma, rəngli 
kağızlardan kəsib yapışdırma, şəkillərin rənglənməsi ilə məşğul olur, rəngli kağız 
zolaqlarından “səbət” və “xalça” toxuyurdular. Burada uşaqlara hekayələr, nağıllar 
oxunur, kitablar üzrə müsahibələr keçirilirdi. Bu uşaq bağçasına yalnız varlı ailələrin 
uşaqları qəbul edilirdi. Bakı qız gimnaziyasını bitirən qızların uşaq bağçaları açmaları 
və orada fəaliyyət göstərmələri o dövr üçün mütərəqqi hadisə idi. 
1918-1920-ci illərdə uşaq bağçalarının sayında artım az-çox müşahidə edilir. 
Bu illərdə Gəncə Gimnaziyasının direktoru olmuş, Azərbaycanın ilk maarif naziri 
Nəsib bəy Yusifbəylinin nəslindən olan Şükufə xanım Gəncədə ilk dəfə uşaq bağçası 
açmışdır (76). 
Uşaq bağçalarının inkişafına Nəriman Nərimanov xüsusi kömək göstərirdi. 
1918-ci ildə Xalq Maarif Komissarlığında işləyən N.N.Kolesnikova yazırdı ki, 
tərbiyəçilər hazırlayan kursların təşkilində, tərbiyə ocaqlarının avadanlıqla təchiz 
olunmasında N.Nərimanov bizə çox kömək edirdi. Onun vasitəsilə bir bina, lazımi 
avadanlıq və ərzaq malları alırdıq. Yoldaş Nərimanov bizim işimizə diqqətlə 
yanaşırdı. O, bizim uşaq ocaqlarımızı tanıyırdı, tez-tez bu və ya digər uşaq ocağına 
gəlirdi. Uşaqlar, tərbiyəçilər və eləcə də valideynlərlə söhbət aparırdı (22, səh.7). 
Məktəb işimizin islahatı, məktəb şəbəkəsinin genişləndirilməsi, məktəbəqədər 
 102
tərbiyə və məktəbdənkənar təhsil müəssisələrinin yaradılması o vaxtlar Xalq Maarif 
Komissarlığının əsas vəzifələrindən olmuşdur. 
Bütün bunların nəticəsidir ki, 1920-ci ilə kimi məktəbəqədər tərbiyə 
müəssisələrinin sayı xeyli artmışdı. Bununla belə o zamanlar respublikada pedaqoji 
kadr hazırlanması problemi meydana çıxmışdı. Bu problemin aradan qaldırılmasında 
yenə də N.Nərimanov yaxından kömək etmişdi. 1920-ci ilin may ayının 24-də 
N.Nərimanovun Azərbaycan İnqilab Komitəsi adından Xalq Maarif Komissarlığına 
göndərdiyi 54 №-li telefonoqramda deyilirdi: “Təklif edirəm ki, bir həftə müddətində 
şəhərin müsəlman məhəllələrində uşaq bağçaları təşkil edilsin. Bu məqsədlə də 
şəhərin bütün müəllim və müəllimələrini səfərbərliyə almaq lazımdır” (65, səh.10). 
Bu telefonoqramdan sonra respublikada, xüsusilə Bakının müsəlmanlar yaşayan 
rayonlarında yeni-yeni uşaq bağçaları və körpələr evi təşkil edilmiş və bu məqsədlə 
şəhərin ən yaxşı müəllim və tərbiyəçiləri bu işə cəlb edilmişdi.  
1921-ci il yanvarın 10-da Azərbaycan İcraiyyə Komitəsinin iclasında Dadaş 
Bünyadzadə Xalq Maarif Komissarlığının 8 ay müddətində (1920-ci il aprel ayından 
1921-ci ilin yanvarına qədər) görülmüş işləri haqqındakı məruzəsində göstərir ki, bu 
müddətdə Bakıda 35 uşaq bağçası təşkil edilmişdir ki, bunlarda da 2400 uşaq tərbiyə 
alır. Bunlar ilk növbədə Azərbaycanın şəhər və qəzalarında, o cümlədən Gəncədə 8, 
Nuxada (Şəki) 6, Şuşada 5, Qubada 1, Qazaxda 3, Göyçayda 3, Lənkəranda 2, 
Şamaxıda 1, Zaqatalada 1, Şamxorda 2, Salyanda 1 uşaq bağçası açılmışdır. (65, 
səh.10). 
Azərbaycan Xalq Maarifi Komissarlığı kollegiyasının 27 yanvar 1921-ci il 
tarixli qərarı əsasında uşaq bağçalarında beynəlmiləl qruplar təşkil edilir (rus, tatar, 
yəhudi, gürcü və s.). Uşaqların milli tərkibinin belə müxtəlifliyi onların lap kiçik 
yaşlarından xalqlar dostluğu ruhunda tərbiyə edilmələrini göstərir. Uşaq bağçasında 
təlim-tərbiyə işləri Azərbaycan dilində aparılsa da, bu qruplarda iş əsasən rus dilində 
gedirdi.  
1920-ci  il  iyun  ayının  28-nə  kimi  təkcə  Bakıda  “Yuva”,  “Svetlyaçok”, 
“Xutorok”,   “Sünbül”,   Suraxanı   rayonunda   “Krasnoye   solnışko”,   “Aydınlıq”, 
 “Krasnıy uqolok”, “Kolokolçik” adlı uşaq bağçaları təşkil edilmişdi.  
1920-ci   ildən   sonra   (Az-da  Sovet  hakimiyyəti)   məktəbəqədər   tərbiyə 
 103
müəssisələrinin sayı nəinki şəhərlərdə, həm də kənd yerlərində də artmağa başladı. 
1921-1922-ci illərdə respublikada 4 mindən çox uşağı əhatə edən 76 məktəbəqədər 
tərbiyə müəssisəsi təşkil edilmişdir. 
Nadejda Kolesnikovanın rəhbərliyi ilə komissarlıq məktəbləri yenidən təşkil 
etdi, xalq universitetləri təşkil olundu, zəhmətkeş uşaqları üçün uşaq evləri və uşaq 
meydançaları yarandı. Şuşa Xalq təhsil şöbəsi ilə uşaq bağçası, meydançaların 
açılması, məktəblərin zəruri ləvazimatlarla təmin olunması və başqa məsələlər 
haqqında yazışmalar əldə edildi. Ağdaşda uşaq evlərinin açılması haqqında qərar 
verildi. (65, səh.11). 
O zamanlar Dağlıq Qarabağ ərazisində məktəbəqədər təhsil müəssisələri də 
diqqət mərkəzində olmuşdur. Tədqiqat nəticəsində məlum olmuşdur ki, hələ 1920-ci 
illərdə Qaryagino, Horadis, Cəbrayıl, Şuşa, Ağdam, Daşbulaq, Ağcabədi, Tərtər, 
Çardaxlı və s. ərazilərdə də uşaq evlərinin açılması nəzərdə tutulurdu.  
1920 –ci il noyabrın 1-də Şuşa Maarif şöbəsinin məktəbəqədər bölməsinin 
müdiri təyin edilən Yusif Qazızadə tərəfindən Şuşanın beş məhəlləsində uşaq bağçası 
açıldı. Bunlar aşağıdakılar idi: 1.Mərdanlı; 2.Balaca-Qurdlar; 3.Hamam qabağı; 
4.Ağa Dədəli və Təzə məhəllə. Hər uşaq bağçasında 25 nəfər uşaq var idi. Diqqəti 
cəlb edən cəhət isə Yusif Qazızadənin bu uşaqların hamısının türk olduğunu xüsusilə 
vurğulamasıdır. (65, səh.11). 
1920-ci il oktyabrın 3-də Xalq Maarif Komissarlığı tərəfindən “Məktəbəqədər 
tərbiyə işçiləri evi” (Dom doşkolnikov) təşkil edilir. Burada məqsəd məktəbəqədər 
tərbiyə ideyalarının təbliğ edilməsi, uşaqların tərbiyəsi və inkişafı üçün zəruri şəraitin 
yaradılması idi. Burada yığılan materiallar gələnləri məktəbəqədər tərbiyənin 
müxtəlif məsələləri ilə daha dərindən tanış edirdi.  
Bu dövrdə Xalq Maarif Komissarlığı məktəbəqədər müəssisələri üçün kadrlar 
hazırlığı məqsədilə üç və altı aylıq pedaqoji kurslar təşkil edilmişdi. 
1921-ci ildə isə Azərb.SSR Xalq Maarif Komissarlığının kollegiyasının qərarı 
ilə Bakıda Azərbaycan qadın pedaqoji texnikumu yaradıldı. Bu texnikumun məqsədi 
qadın pedaqoqlar hazırlamaq idi. 1921-ci il yanvar ayının 11-də N.Nərimanovun 
göstərişi ilə Azərbaycanda birinci Məktəbəqədər Tərbiyə Pedaqoji İnstitutunun 
açılması haqqında dekret verildi. Azərbaycan İnqilab Komitəsinin bu barədə 
 104
dekretində deyilirdi: “Məktəbəqədər tərbiyə sahəsində təcrübəli kadrlar və rəhbər 
işçilər hazırlamaq və həmçinin qadınlar arasında tərbiyə məsələlərini yaymaqdan ötrü 
Azərbaycan İnqilab Komitəsi qərara alır ki, 1921-ci il mart ayının 1-dən etibarən 
Bakı şəhərində birinci Azərbaycan tərbiyə ocağı açılsın” (21, səh.69). Bu dekretə 
əsasən 1921-ci il mart ayının 4-də Məktəbəqədər Pedaqoji İnstitutu təşkil edildi. O 
vaxtlar məktəbəqədər tərbiyə müəssisələri üçün müvafiq kadr hazırlığı işində 
Məktəbəqədər Tərbiyə Pedaqoji İnstitutunun təşkili mühüm rol oynadı. Belə ki, 
instituta ilk dəfə 30 nəfər qadın qəbul olundu. Maarif Komissarı D.Bünyadzadənin 
köməyi ilə bu dövrdə məktəbəqədər tərbiyə müəssisələrində çalışan azərbaycanlı 
tərbiyəçilər üçün rus dilindən xeyli pedaqoji ədəbiyyat tərcümə edilib çap olundu.  
1922-ci ildə Məktəbəqədər Tərbiyə İnstitutu Pedaqoji İnstituta çevrildi və 
nəzdində məktəbəqədər tərbiyə fakültəsi təşkil edildi. 
Azərbaycanda məktəbəqədər tərbiyə müəssisələri yaradılmasında böyük 
xidmətləri olan və bu sahədə uzun illər çalışan tanınmış maarifçi Gülrix 
Qədimbəyova öz xatirələrində yazırdı: “Məktəbəqədər tərbiyə işçilərinin 
hazırlanmasında qısamüddətli kursların çox böyük rolu olmuşdur. Kurslara geniş 
qadın kütlələrini cəlb etmək məqsədilə N.Nərimanov öz qadın ailə üzvlərini də bu 
kurslara oxumağa göndərmişdi. O zaman azərbaycanlı qadınların kurslara cəlb 
edilməsi çox çətin məsələ idi” (60, səh.12). 
3. Azərbaycan Maarif Komissarlığı məktəbəqədər tərbiyə şöbəsinin uşaq müəssisələri 
üçün 1920-ci ildə tərtib etdiyi təlimatnamə məktəbəqədər tərbiyə sahəsində çalışan 
işçilərə çox kömək etdi. Həmin təlimatda məktəbəqədər tərbiyə müəssisələrinin 
tipləri müəyyənləşdirildi. Bunlar aşağıdakılar idi: körpələr evi, uşaq bağçaları, 
meydança, koloniya və uşaq evləri. Təlimatda məktəbəqədər tərbiyə müəssisələrinin 
təşkili prinsipləri, işin məzmunu, uşaqları neçə yaşdan qəbul etmək müəyyən edilir, 
uşaqların qidalanmasına xüsusi yer verilir, rejim və onun tərtibinin əsasları 
göstərilirdi. Bu sənəddə təvazökarlıq, bir-birinə qarşılıqlı qayğı və kömək, əməyə 
hörmət və s. kimi keyfiyyətlərin bir yerdə tərbiyəsi tövsiyə edilir, oyunlara, ailə ilə 
əlaqəyə, valideynlər arasında pedaqoji təbliğata ciddi diqqət yetirilirdi. 
1924-cü ildə ümumittifaq məktəbəqədər tərbiyə işçilərinin 3-cü qurultayı 
çağırıldı. Qurultayda fəhlə klubları nəzdində uşaq evləri, gecə-gündüz işləyən uşaq 
 105
bağçalarının açılması qarşıya məqsəd kimi qoyuldu. Həmçinin kənd yerlərində uşaq 
bağçaları açılması ideyası irəli sürüldü. Bundan əlavə uşaq bağçalarında təlim-tərbiyə 
işinin yaxşılaşdırılması və təkmilləşdirilməsi sahəsində məsələlər müzakirə edildi. 
Məktəbəqədər tərbiyə müəssisələrində o zamanlar işin səmərə və 
keyfiyyətinin yaxşılaşmasında ilk təcrübə üçün nəşr edilmiş kitab və kitabçaların da 
böyük rolu olmuşdur. O vaxtlar bu sahədə nəşr edilən kitab və kitabçalara nümunə 
üçün “Məktəbəqədər yaşlı uşaqlar üçün nağıllar məcmuəsi”, “Tərbiyə prinsipləri”, 
“Uşaq bağçalarını necə təşkil etməli və onun işini aparmaq qaydaları” adlı kitabçaları 
göstərmək olar. Bu dövrdə Məktəbəqədər Ali Pedaqoji İnstitutu tələbələrinin 
təşəbbüsü ilə buraxılan “Rəhbər” məcmuəsində “Məqsəd və yolumuz”, “Tərbiyə 
haqqında atalar sözü”, “Şəkillər üzrə cavab nağılları” və s. adlı məqalələr dərc 
olunmuşdu. Məhz bu illərdə və sonrakı dövrlərdə bağça yaşlı uşaqların mənəvi-
əxlaqi, estetik və fiziki tərbiyəsinin formalaşmasında uşaq ədəbiyyatının 
yaradıcılarının, ilk növbədə M.Ə.Sabirin, Abbas Səhhətin, Rəşid bəy Əfəndiyevin, 
Firudin bəy Köçərlinin, Yusif Vəzir Çəmənzəminlinin, Sultan Məcid Qənizadənin, 
Fərhad Ağazadənin, Şaiqin və digər şair və yazıçıların uşaqlar üçün yazdıqları 
əsərlərin böyük rolu olmuşdur. Elə bu gün də gənc nəslin tərbiyəsi işində bu 
unudulmaz şəxsiyyətlərin əsərləri müəllim və tərbiyəçilərin stolüstü kitablarındandır. 
Bütün bunların nəticəsidir ki, o zamanlar uşaq bağçalarının və burada tərbiyə alan 
uşaqların sayı ildən-ilə artmaqda davam etmişdi. 
Azərbaycanda məktəbəqədər tərbiyə müəssisələri tarixinin tanınmış 
tədqiqatçısı Əfşan Qədimbəyovanın apardığı tədqiqatlar göstərir ki, əgər 1924-1925-
ci dərs ilində respublikada fəaliyyət göstərən 19 uşaq bağçasında 1096 nəfər uşaq 
tərbiyə alırdısa, 1930-1931-ci dərs ilində uşaq bağçalarının ümumi sayı artaraq 463 
olmuş, burada tərbiyə alanların sayı isə artaraq 135,043-ə çatmışdı (33, səh.12).        
Bu illərdə uşaq bağçalarında aparılan tərbiyənin qarşısında; uşaq kollektivinin təşkili 
və onun tərbiyədə rolu, uşaqların təşkilatçılıq qabiliyyətini inkişaf etdirilmək, təbiətlə 
tanışlıq, yoldaşlıq, dostluq və s. keyfiyyətlərin aşılanması kimi vəzifələr qoyulmuşdu. 
1926-cı  ildə  Dövlət  Elmi  Şurası  “Uşaq  bağçaları üçün Nizamnamə” təsdiq 
etdi (22, səh.70). Nizamnamənin birinci bölməsində məqsəd və vəzifələrdən, 
məktəbəqədər yaşlı uşaqlarla aparılan işin məzmunundan, ictimai tərbiyənin 
 106
məqsədindən, uşaq bağçalarında işlərin ana dilində aparılmasından və qəbul 
qaydalarından bəhs edilirdi. Daha sonra bu bölmədə uşaq bağçalarına yetimlərin, 
anası işdə olan uşaqların, qızıl əsgər və yoxsul kəndli uşaqlarının birinci növbədə 
qəbul komissiyaları vasitəsi ilə qəbul edilməsi xüsusi qeyd edilirdi.  
O vaxtlar məktəbəqədər tərbiyə müəssisələrinin idarə edilməsində bu 
nizamnamənin böyük əhəmiyyəti olmuşdu. Belə ki, nizamnamədə uşaq fəaliyyətinin 
bir çox cəhətləri öz əksini tapmışdı. Məsələn, nizamnamənin uşaq bağçalarının daxili 
işlərinin təşkilinə həsr edilmiş bölməsində uşaq bağçasının iş müddəti, bağçada 
uşaqların qidalanması, bir bağçada tərbiyə ala bilən uşaqların minimum və 
maksimum miqdarı, bağçada məsul şəxs olan müdirin, tərbiyəçinin vəzifələri ətraflı 
şərh olunurdu. 
Nizamnamənin başqa bir bölməsində uşaq bağçası kollektivinin işindən bəhs 
edilərkən göstərilirdi ki, uşaq bağçasının bütün pedaqoji işçiləri müdir və kollektivin 
birgə fəaliyyəti ilə idarə olunur. Kollektiv müəssisənin ümumi planını və hesabatını 
nəzərdən keçirir, həmçinin pedaqoji məsələləri müzakirə edir. bu bölmədə daha sonra 
uşaq bağçasının həyat fəaliyyəti ilə əlaqədar və məktəbəqədər tərbiyə məsələləri üzrə 
ayda bir dəfədən gec olmayaraq valideynlərlə birlikdə iclas çağırmaq lazım bilinirdi. 
“Uşaq bağçasının şurası” adlanan bölmədə şura üzvlərinin miqdarı, tərkibi, 
onun çağırılması vaxtı, həll edəcəyi məsələlər çox yığcam göstərilirdi. 
Göstərilən nizamnamənin qəbulundan sonra, 1932-ci ildə uşaq bağçaları üçün 
ilk proqram hazırlandı. Bu proqramda uşaq bağçası və körpələr evinin məktəblə 
əlaqəsi, uşaqların beynəlmiləl tərbiyəsi, əməyə məhəbbət və s. məsələlər öz əksini 
tapmışdı. Bununla belə təlim-tərbiyə işlərində uşaqların yaş xüsusiyyətləri, ətraf 
aləmlə tanışlığın uşaqların əqli, əxlaqi və fiziki tərbiyəsində rolu nəzərə alınırdı.  
1934-cü ildə RSFSR Maarif Komissarlığı uşaq bağçaları üçün yeni proqram 
təsdiq etdi. O vaxtlar onun bəzi mühüm bölmələri Azərbaycan dilinə tərcümə edildi 
və məktəbəqədər tərbiyə müəssisələrinə çatdırıldı. Lakin 1936-cı ildə ÜİKBP MK-
nın pedalogiya ilə bağlı məlum qərarından sonra proqramın tətbiqi dayandırıldı və 
yeni proqramın hazırlanması məsələsi qarşıya qoyuldu. Yeni proqram məktəbəqədər 
müəssisələrdə pedalogiyanın təsirini aradan qaldırmalı və uşaqların tərbiyəsində 
mühüm sənəd olmalı idi. Bütün bunlar onunla nəticələndi ki, 1938-ci ildə “Uşaq 
 107
bağçasının tərbiyəçisi üçün rəhbərlik” adlanan yeni proqram nəşr olunaraq ölkənin 
hər yerində olduğu kimi Azərbaycanda da istifadə edildi. 
Məktəbəqədər təhsil vahid təhsil sisteminin pilləsi olmaqla uşaqların 
intellektual, fiziki və psixoloji inkişafında, onların şəxsiyyətinin formalaşmasında və 
məktəbə hazırlanmasında xüsusi əhəmiyyətə malikdir.  
Təsadüfi deyil ki, “Təhsil Haqqında Qanun”da göstərilir: “Məktəbəqədər 
təhsil təhsilin ilk pilləsi olmaqla, ailənin və cəmiyyətin maraqlarına uyğun olaraq, 
uşaqların erkən yaş dövründən intellektual, fiziki və psixi inkişafını, sadə əmək 
vərdişlərinə yiyələnməsini, istedad və qabiliyyətlərinin üzə çıxarılmasını, 
sağlamlığının qorunmasını, estetik tərbiyəsini, təbiətə və insanlara həssas 
münasibətinin formalaşmasını təmin edir” (69, səh.26). (Maddə 18.1). 
Azərbaycanda məktəbəqədər təhsilin inkişafı tarixini daha dərindən öyrənmək 
məqsədi ilə bu problemin pedaqoji ədəbiyyatda – dərs vəsaitlərində və ya problemlə 
bağlı müxtəlif səviyyələrdə yazılmış kitab və məqalələrdə irəli sürülmüş 
müddəaların, fikirlərin sərf-nəzər edilməsi lazımdır. 
Əvvəlcə qeyd edilməlidir ki, tarixən “Məktəbəqədər pedaqogika” ifadəsinə 
mövcud “Pedaqogika” adlı dərslik və dərs vəsaitlərində müxtəlif mövqedən, müxtəlif 
baxımdan yanaşılmışdır. Müəlliflərin bir qismi məktəbəqədər pedaqogika deyəndə 
yalnız uşaq bağçalarında həyata keçirilən tərbiyə işlərini nəzərdə tutursa, bir qismi 
həmin müəssisədə həyata keçirilən həm tərbiyə, həm də təlim işlərini nəzərdə tutur. 
Müəlliflərin bir qismi isə məktəbəqədər pedaqogika deyəndə həm ailədə, həm də 
uşaq bağçalarında həyata keçirilən pedaqoji işin məzmununu göz önünə gətirirlər. 
Hazırda istifadədə olan və keçmişlərdə yazılmış “Məktəbəqədər pedaqogika” adlı 
dərs vəsaitlərində isə haqqında danışılan məsələyə yanaşmalarda da müxtəliflik 
vardır. Birincisi, ona görə ki, 1990-cı illərin sonuna qədər respublikamızda 
“Məktəbəqədər pedaqogika” adı altında heç bir dərslik və dərs vəsaiti çap olunmadığı 
üçün bu ifadəyə münasibət bildirən mütəxəssislərin demək olar ki, hamısı keçmiş 
SSRİ məkanında çap olunmuş ədəbiyyata istinad etmişlər. Ikincisi, respublikamızda 
hazırlanan “Uşaq bağçasında hazırlanan tərbiyə proqramı”, “Uşaq bağçasında tərbiyə 
və təlim proqramı” adı altında çap edilmiş ədəbiyyatın heç birində məktəbəqədər 
pedaqogika ifadəsi işlədilmir və məsələyə məktəbəqədər pedaqogika sferasından 
 108
yanaşılmır. Üçüncüsü, keçmiş SSRİ məkanında “Məktəbəqədər pedaqogika” adı 
altında çap olunan dərs vəsaitlərinə qədər çap olunan ədəbiyyatın demək olar ki, 
hamısı “Məktəbəqədər tərbiyə” (“Doşkolnoye vospitaniye”), “Məktəbəqədər 
müəssisələrdə tərbiyə” (“Vospitaniye v doşkolnıx uçrejdeniyax”) adı altında 
hazırlanmış bu materialların hamısında məktəbəqədər tərbiyə müəssisələrində həyata 
keçirilən tərbiyə işləri, qismən isə təlim işləri işıqlandırılır. Bu materiallarda uşaqların 
yaş dövrlərinə də münasibət müxtəlifdir. Əksər ədəbiyyatda bağça yaşlı uşaqların yaş 
dövrləri qruplar üzrə aparılan bölgüyə əsasən müəyyənləşdirilərək “kiçik qrup”, “orta 
qrup”, “böyük qrup”, “məktəbəhazırlıq qrupu” şəklində ifadə olunmuşdur. Maraqlı 
orasıdır ki, mövcud ədəbiyyatda qruplardakı yaş dövrləri də müxtəlif tərzdə ifadə 
olunur. Bütün bunların səbəblərini aşağıdakı şəkildə qruplaşdırmaq olar: 
1. Bir sıra ədəbiyyatda məktəbəqədər pedaqogikanın növlərə bölünərək 
“çağalıq pedaqogikası”, “körpəlik pedaqogikası”, “məktəbəqədər pedaqogika” kimi 
göstərilməsi. 
2. Bir qism mütəxəssislərin uşaqların ailədə, körpələr evində və uşaq 
bağçalarında tərbiyəsinə aid olan işlərin məktəbəqədər tərbiyəyə şamil etməsi və 
bütün bunları “məktəbəqədər pedaqogika” kimi nəzərdən keçirməsi. 
3. Bəzi mütəxəssislərin körpələr evində aparılan tərbiyə işlərinin uşaq 
bağçalarında aparılan tərbiyə işlərilə fərqli və ya vəhdətdə götürmələri. 
4. Ənənəvi pedaqogikaların pedaqoji elmlər sistemi adlanan bölmələrində 
məktəbəqədər pedaqogikaya yanaşmaların müxtəlif olması. 
 Ənənəvi pedaqogikalardakı bu məsələyə dair bəzi yanaşmaları nəzərdən 
keçirsək fikrimizi daha ətraflı əsaslandıra bilərik.  
1958-ci ildə respublikamızda dərc olunmuş ilk “Pedaqogika” adlı dərs 
vəsaitində (50, səh.22) göstərilir: “Körpəlik pedaqogikası – 3 yaşına qədər olan 
uşaqların bəslənməsi və tərbiyəsindən bəhs edir. Məktəbəqədər pedaqogika - 3 
yaşından 7 yaşınadək uşaqların bəslənməsi və tərbiyəsindən bəhs edir. Məktəbəqədər 
pedaqogika 3 yaşından 7 yaşınadək olan uşaqların təlim və tərbiyəsindən bəhs edir”. 
Göründüyü kimi ayrı-ayrı illərdə çap olunmuş iki dərslikdə bir fikir olduğu kimi, eyni 
cür ifadə edilir. 
Müəllifləri A.Abbasov, H.Əlizadə, N.Kazımov, Ə.Həşimov, Ə.Paşayev və 
 109
F.Rüstəmov olan pedaqogikalara diqqət edək: Körpəlik pedaqogikası – 
Pedaqogikanın bu sahəsi 3 yaşınadək olan uşaqlara göstərilən qayğı və diqqət 
məsələləri ilə məşğuldur. Məktəbəqədər tərbiyə pedaqogikası – bağça yaşlı uşaqların 
tərbiyəsi, təlim məsələlərini tədqiq edir və əsaslandırılmış tövsiyələr hazırlayır. (30, 
səh.16); Məktəbəqədər pedaqogika məktəbəqədər yaşlı uşaqların təlim-tərbiyəsinin 
qanunauyğunluqlarını araşdırır, onların təlim-tərbiyəsini təşkil etmək üçün proqram 
hazırlayır və həmin proqramın həyata keçirilməsi yollarını müəyyənləşdirir (7, 
səh.9,10); Məktəbəqədər pedaqogika məktəb yaşına çatmamış uşaqların tərbiyə və 
təlim məsələlərini öyrənir (51, səh.21). 
3. Buradan belə bir nəticəyə gəlmək olur ki, müəlliflərin bir qismi çağalıq 
pedaqogikasını, körpəlik pedaqogikası - məktəbəqədər pedaqogikadan ayrı təsəvvür 
edir, bir qismi onları məktəbəqədər pedaqogikanın tərkibində nəzərdən keçirməyə 
üstünlük verir, bir qismi məktəbəqədər pedaqogika deyəndə uşaqların məktəbəqədər 
yaş dövründəki tərbiyəsilə məşğul olmağı göstərsələr də bu işi konkret olaraq harada 
(ailədə və ya bağçada) həyata keçirilməsini nəzərdən qaçırır, bir qismi isə 
məktəbəqədər pedaqogika deyəndə konkret olaraq məktəbəqədər yaşlı uşaqların 
bağçada tərbiyəsi və təliminin pedaqoji, psixoloji, fizioloji və metodik imkanlarından 
istifadə edərək bir şəxsiyyət kimi formalaşmasına xidmət edən elm sahəsi kimi 
nəzərdə tuturlar. Bütün bunlar deməyə əsas verir ki, bu günə qədər hələ də 
məktəbəqədər pedaqogikanın sərhədləri düzgün, konkret müəyyənləşdirilməmişdir.  
Prof. Fərahim Sadıqov “Pedaqogika” adlı (Bakı-2006, səh.40) yazdığı dərs 
vəsaitində təklif edir ki,  ölkəmizdə yaranmaqda olan Milli pedaqogikanın struktur 
bölmələri yenidən nəzərdən keçirilsin. Milli pedaqogikanın müvafiq bölmələri, o 
cümlədən pedaqoji elmlər sistemi bölməsi daha aydın, daha geniş, daha ətraflı şəkildə 
yenidən öyrənilib ümumiləşdirilsin.  
5. Prof. F.Sadıqov pedaqoji elmlər sisteminin aşağıdakı şəkildə nəzərdən 
keçirilməsini daha məqsədəuyğun hesab edir: 
1) Çağalıq və körpəlik pedaqogikası. 2) Məktəbəqədər pedaqogika. 3) Məktəb 
pedaqogikası. 4) Texniki peşə məktəbi pedaqogikası. 5) Milli pedaqogika. 7) 
Əlahiddə pedaqogika. 8) Əmək-islah pedaqogikası. 9) İstehsalat pedaqogikası.         
10) Mədəni-maarif pedaqogikası. 11) Fənlərin tədrisi metodikası. 12) Pedaqogika 
 110
tarixi. 13) Müqayisəli pedaqogika. 14) Ailə tərbiyəsi pedaqogikası. 15) Azərbaycan 
xalq pedaqogikası. 16) Pedaqoji psixologiya. 17) Tibbi pedaqogika. 18) Sosial 
pedaqogika. 19) İdman pedaqogikası. 20) Musiqi pedaqogikası və s. 
O, məktəbəqədər pedaqogikanın ilkin sahəsi olan çağalıq və körpəlik 
pedaqogikasının aşağıdakı şəkildə nəzərdən keçirilməsini məqsədəuyğun hesab edir: 
- Çağalıq və körpəlik pedaqogikası ailədə, körpələr evi-uşaq bağçalarında 
uşaqların fizioloji, psixoloji inkişafını, pedaqoji baxımdan formalaşdırılmasını 
öyrənir və ümumiləşdirir. 
- Məktəbəqədər pedaqogika ailədə və uşaq bağçasında uşaqların fizioloji, 
psixoloji inkişafı, habelə onların pedaqoji baxımdan hərtərəfli formalaşdırılmasını 
öyrənir və ümumiləşdirir (60, səh.40).  
Xalqımızın yüksək zəka sahiblərinin, aqil və müdrik şəxsiyyətlərinin səyi ilə 
zaman-zaman yaradılmış mənəviyyatımızın, ictimai şüurun bir forması olan yüksək 
əxlaqi dəyərlərlə yetişməkdə olan gənc nəsli tərbiyə etmək vacibdir. Ulularımızın, 
klassik pedaqoqların tətbiq etdiyi bu tərbiyə prinsiplərini örnək götürməklə, 
körpələrimizi Vətənə, xalqa, doğma torpağa məhəbbət ruhunda tərbiyə edilməsi lazım 
bilinmiş və indi də vacib sayılır. 
Azərbaycanda məktəbəqədər təhsil və tərbiyə probleminin həyata keçirildiyi 
bütün dövrlərdə xalqın taleyi gələcək nəslin düzgün təhsilləndirilməsi və tərbiyə 
olunması ilə sıx bağlı olmuşdur.  
Eyni zamanda bütün fəaliyyəti dövründə gənc nəslin mənəvi tərbiyəsini və 
təlimini əsas vəzifə kimi qarşıya qoyan ulu öndərimiz H.Ə.Əliyev Azərbaycan 
Respublikası gənclərinin birinci forumundakı yüksək əhəmiyyətli çıxışında demişdir: 
“Ümumbəşəri dəyərlər, Azərbaycan xalqının milli-mənəvi dəyərləri hər bir gənc 
tərəfindən mənimsənilməlidir... Mənəviyyat olmayan yerdə heç bir şey də ola bilməz. 
Xalqımızın tarixinin əsasını təşkil edən bütün mərhələlərdə, keçmiş əsrlərdə yüksək 
mənəviyyat olmuşdur. Keçmiş tariximizdən bizə qalan simaları bu gün bizim üçün 
nümunə edən onların yüksək mənəviyyatıdır, yüksək amallarıdır. Ona görə də bu gün 
mənəvi tərbiyə bəlkə də keçmiş illərdən daha çox lazımdır”. 
Odur ki, yüksək intellektə, bacarığa, hərtərəfli biliyə, mütərəqqi 
dünyagörüşünə, yüksək mədəniyyətə malik olan və onu daim inkişaf etdirməyə qadir 
 111
vətəndaşlar yetişdirmək Azərbaycan Respublikasının təhsil sistemi qarşısında başlıca 
vəzifə kimi durur. 
Həmin mənəvi keyfiyyətlər yetişməkdə olan gənc nəslə məktəbəqədər yaş 
dövründən başlayaraq və anlaq səviyyəsinə uyğun olaraq aşılanmalı və tədricən onun 
ahəngdar inkişafı təmin edilməlidir. Hərtərəfli təhsilin, tərbiyənin təməli kiçik yaş 
dövründən qoyulur ki, bu sahədə mühüm yeri məktəbəqədər tərbiyə müəssisələri 
tutur.  
Qeyd edilməlidir ki, məktəbəqədər tərbiyə müəssisələrində tərbiyə və təhsilin 
əsas vəzifəsi ailənin və cəmiyyətin mənafeyinə uyğun olaraq, uşaqların hərtərəfli 
inkişafına nail olmaq, fiziki və psixi sağlamlığını mühafizə etmək, fərdi 
xüsusiyyətlərini məqsədyönlü surətdə inkişaf etdirmək, xarakterlərinin başlıca 
cəhətlərini formalaşdırmaq və onların inkişafındakı çatışmazlıqları vaxtında aradan 
qaldırmaqdır.  
Uşaq fiziki və psixi cəhətdən mürəkkəb bir yol keçir. Bu məqsədlə inkişafın 
ilk günüdən başlayaraq sağlamlığın bünövrəsi qoyulur, uşaq əqli, əxlaqi, fiziki və 
estetik cəhətdən xeyli inkişaf edir. 
Məktəbəqədər dövr ətraf aləmi öyrənməklə sıx bağlıdır. Uşaq ayaq tutub 
yeriyən gündən özü üçün “kəşflər” edir. Ətraf mühitdə, evdə, uşaq bağçasında, 
küçədə rastlaşdığı əşya və hadisələrlə tanış olur. Müxtəlif əşyalara toxunaraq 
haqqında ilkin məlumatlar qazanır, onların səsini dinləyir, əlamət və keyfiyyətlərini 
öyrəndikcə bunların əyani təsviri şüurunda formalaşır. Bu məqsədlə uşaq ətrafındakı 
cism və hadisələrlə tanış olduğu zaman emosional şərait yaratmaq lazımdır ki, onda 
rahatlıq, fərəh və sevinc hissi yaransın. 
Məktəbəqədər yaş dövründə uşaqlarda təqlidçilik çox güclü olur. Məhz, bu 
xüsusiyyəti nəzərə alaraq, uşaqlarla ünsiyyətdə olan hər bir şəxs (tərbiyəçi, müəllim, 
valideyn və s.) yüksək nümunə göstərməlidir. Yaşlı nəslin hərəkəti, əmək fəaliyyəti, 
cism və hadisələrə, insanlara, heyvanlara, ev əşyalarına münasibəti uşaqların əxlaq 
tərbiyəsində mühüm əhəmiyyət kəsb edir. 
Uşaqların  yaş  və  fərdi  xüsusiyyətlərini  dərindən  bilmək  tərbiyəçi  və  ya 
valideyn üçün çox vacibdir. Yalnız mükəmməl bilik sayəsində uşaqların bir yaş 
mərhələsindən digərinə keçməsini müvəffəqiyyətlə təşkil etmək olar.  
 112
Bilmək lazımdır ki, məktəbəqədər pedaqogika dünyanın ən mütərəqqi elmi-
pedaqoji nəzəriyyələrinə istinad edərək müasir dövrdə uşaqların tərbiyə olunmasının 
mühüm vəzifəsini, məqsədini və məzmununu müstəqil Azərbaycan Respublikasının 
daxili və xarici siyasətinə müvafiq müəyyən edir, bu sahədə qabaqcıl pedaqoji 
təcrübənin öyrənilib yayılmasına yüksək məsuliyyətlə yanaşır.  
Indiyə qədər məktəbəqədər təhsil və tərbiyə ilə bağlı ədəbiyyatdan məlumdur 
ki, məktəbəqədər yaş dövründə uşaqların təlim və tərbiyəsinin müvəffəqiyyətlə 
həyata keçirilməsində valideynin və tərbiyəçinin şəxsi əməyi müstəsna əhəmiyyətə 
malikdir. Tərbiyəçi birinci növbədə uşaqları dərin məhəbbətlə sevməli, onları 
pedaqoji cəhətdən düzgün tərbiyə etmək metodologiyasına hərtərəfli yiyələnməli, 
iradəsi möhmək, əqidəsi saf olmalıdır. Tərbiyəçi Vətənini, xalqını yüksək məhəbbətlə 
sevməli, dövlətimizin məktəbəqədər tərbiyə ocaqları qarşısında qoyduğu vəzifələri 
ləyaqətlə və şərəflə yerinə yetirməlidir. Unutmaq olmaz ki, məktəbəqədər 
müəssisələrdə fəaliyyət göstərən hər bir kadr öz pedaqoji ustalığını, metodik 
hazırlığını durmadan artırmalı, elmi yeniliklərə müntəzəm yiyələnməli, müxtəlif elm 
sahələrinə bələd olmalı, uşaqların tərbiyəsində ətraf aləmlə tanışlıqdan bacarıqla 
istifadə etməlidir. O, uşaqların və valideynlərin yanında dərin nüfuza, sözü ilə əməli 
arasında möhkəm əlaqəyə malik olmalıdır. 
Indiyə qədər öyrəndiyimiz pedaqogika, pedaqogika tarixi və digər qismdən 
müxtəlif aspektdə bizə məlum olan mənbələrdən məlumatlanmışıq ki, lap uzaq 
keçmişlərdən uşaqların tərbiyəsi və təhsili xalqımızın həmişə diqqət mərkəzində 
olmuşdur. Milli adətlərimiz, ənənələrimiz, davranış qaydaları, böyük-kiçik 
münasibətləri uşaqlarımızın yaddaşına həkk olunaraq qorunub saxlanılmış, nəsildən-
nəsilə ötürülmüşdür. Sözsüz ki, tərbiyə və təhsil məsələlərində məsuliyyət əsasən 
anaların üzərinə düşüb. Lakin illər keçdikcə zaman dəyişib, qadınlar ictimai 
fəaliyyətə, əməyə cəlb olunublar və bəzi hallarda uşaqların tərbiyəsi ilə xüsusi 
dayələr və mürəbbiyələr məşğul olub.  
Illər, əsrlər ötdükcə bu problemin inkişafında zamanın hökmü ilə irəliyə 
doğru yüksək dəyişikliklər baş vermişdir. Bu irəliləyişlərin ən başlıcası məktəbəqədər 
müəssisələrin yaranması ilə əlaqədar olaraq tərbiyə və təhsilin müəyyən bir hissəsi 
uşaq bağçalarının üzərinə düşüb.  
 113
Məlum olduğu kimi pedaqoji elmlər sistemində məktəbəqədər tərbiyə-təhsil 
sistemi özünəməxsus yer tutur. Eyni zamanda qeyd edilməlidir ki, məktəbəqədər 
tərbiyə sisteminin yaradılması, uşaq bağçalarının əsasını qoymuş alman pedaqoqu 
Fridrix Frebelə (1782-1852) məxsusdur. Frebel birinci dəfə olaraq ictimaiyyətin 
diqqətini yeddi yaşa qədər olan uşaqlarla pedaqoji işin aparılması zəruriyyətinə cəlb 
etmişdir. Bütün dünyada qəbul edilmiş  “Uşaq bağçası” termini ona məxsusdur. Həm 
müəssisənin adının “bağça”, həm də tərbiyəçilərin “bağban” adlandırılmasında 
uşaqlara xüsusi qayğı, onların təbiətini dəyişmədən “güllər”ə qulluq etmək kimi zərif 
və qayğıkeş münasibət özünü göstərirdi. Frebel sistemi məktəbəqədər pedaqogikanın 
inkişafına mühüm təsir göstərmiş və qısa bir müddətdə bütün Avropanı əhatə etmişdi. 
Frebelin uşaq dünyasında, onların tərbiyəsi və təhsili ilə bağlı problemin 
həllinə dair bu yeniliyi nəinki Avropanı, hətta demək olar ki, dünyanın çox yerində, o 
cümlədən Rusiyada da əks-səda vermişdi. Belə ki, Rusiyada birinci uşaq bağçası XIX 
əsrin ikinci yarısında meydana gəlmişdir. 1871-ci ildə Sankt-Peterqburqda 
mədəniyyət xadimlərini, pedaqoqları cəlb edən Frebel cəmiyyəti təşkil olunmuşdu. 
Nəhayət, bu ənənənin Azərbaycana da gəlib çatması yetişməkdə olan nəslin 
tərbiyə-təhsilinin inkişafına güclü təkan verdi və bu sahədə pedaqoji elmin 
yeniliklərlə zənginləşməsinə stimul yaratdı. Belə ki, Azərbaycanda ilk məktəbəqədər 
təhsil müəssisəsi 1907-ci ildə Bakıda “Dəcəllər məktəbi” adı ilə açılmış və elə 
bundan sonra da öz inkişafına qədəm qoymuşdur. Vətənimizin bütün sahələrdə 
güclənməsinə təsir göstərə bilən qadınların oxuması, ölkə təsərrüfatının, elmin və 
incəsənətin müxtəlif sahələrində çalışması üçün məktəbəqədər təhsil müəssisələri 
geniş imkanlar açmışdır.  
4. Vətənimizin sosial-iqtisadi inkişafının dinamik sürəti bu gün məktəbəqədər 
təhsil müəssisələrinin qarşısında uşaqları altı yaşına kimi tərbiyə etmək, müstəqil 
Azərbaycan Respublikası üçün layiqli vətəndaş yetişdirmək kimi məsuliyyətli 
vəzifələr durur. 
Nəzərə almaq lazımdır ki, həm bu dövrdə, həm də hazırki zamanda – 
ümumiyyətlə tarixi inkişafın bu və ya digər mərhələsində cəmiyyət hər hansı bir 
məsələni həll edərkən həmişə ilk növbədə insan amilini ön plana çəkmişdir. 
Iqtisadiyyatımızın, mədəniyyətimizin, sosial və mənəvi həyatımızın inkişafı 
 114
yollarının müəyyənləşdirilməsinə hansı mövqelərdən yanağırıqsa-yanaşaq, insanın 
özü, onun siyasi və intellektli siması, ustalığı, vətənpərvərliyi və beynəlmiləlçiliyi, 
yaradıcılıq qabiliyyəti, vətəndaşlıq mövqeyi və fəallığı həmişə həlledici amil 
olacaqdır.  
Məhz buna görə cəmiyyətimiz əsaslı iqtisadi islahat, bütövlükdə ictimai 
həyatın demokratikləşdirlməsi ilə yanaşı böyüməkdə olan nəslin təlim-tərbiyəsinin 
kökündən yaxşılaşdırılmasını mühüm vəzifə kimi qarşıya qoymuşdur. 
Xalq maarifi sisteminin ilkin həlqəsi olan məktəbəqədər müəssisə uşağın 
tərbiyə edilməsində ailəyə yaxından köməklik göstərir, şəxsiyyətin formalaşmasının 
əsasını qoyur, onların məktəbə hazırlaşmasını həyata keçirir. Tibb işçilərinin, 
psixoloq və pedaqoqların tədqiqatları göstərir ki, məktəbəqədər yaş dövrü intensiv 
psixi və fiziki inkişaf dövrüdür. Məhz bu yaş dövründə tərbiyə və əlverişli şərait 
yaradıldıqda uşaqda əqli qabiliyyət inkişaf edir, xarakterin ilkin əlamətləri təşəkkül 
tapır, əxlaqi keyfiyyətlər formalaşır. Lakin bəzi xalq maarifi orqanları, müəllim və 
valideynlər hələ də məktəbəqədər yaş dövrünü düzgün qiymətləndirə bilmirlər. 
Onlara gələcəyin vətəndaşı kimi deyil, qayğısız uşaqlar kimi münasibət bəsləyirlər. 
Uşaq bağçalarında orqanizmin möhkəmləndirilməsi, sağlamlıq məsələləri ilə yanaşı 
uşaqlarda ictimai-faydalı əmək vərdişləri yaradılmalı, doğma torpağa məhəbbət, 
vətəndaşlıq hissi, əxlaqi davranışın əsasları qoyulmalı, eyni zamanda, onların ümumi 
inkişafına fikir verilməli, məktəbə hazırlanmalarına diqqət yetirilməlidir. Bütün 
bunlar isə təlim və tərbiyənin müxtəlif sahələrini əhatə edən elmi tövsiyələr, əlavə 
metodik və bədii ədəbiyyat yaradılmasını tələb edir.  
Eyni zamanda, ictimaiyyətin, valideynlərin fiziki, əxlaqi və əmək tərbiyəsi ilə 
bağlı təklifləri nəzərdən qaçırılmamalı, əksinə onlar praktikada tətbiq olunmalıdır.  
Məktəbəqədər tərbiyə işində yeni tipli tərbiyəçilər əsas simadırlar. 
Məktəbəqədər müəssisələrə hər il gənc mütəxəssislər gəlirlər. Bəs məktəb islahatının 
həyata keçirildiyi müasir dövrdə onların hazırlığı nə səviyyədədir? Onların pedaqoji-
psixoloji hazırlığı, yaradıcı təfəkkürü necədir? Təlim-tərbiyə işini demokratik 
əsaslarda   qura   bilirlərmi?   Valideynlərlə   münasibət   yarada   bilirlərmi,   uşaqları 
sevirlərmi, əməksevərliyi və nümunəvi davranışı ilə nümunə olmağa hazırdırlarmı? 
Bu və bu kimi suallar pedaqoji institut və texnikumlarda işləyən hər bir kəsi 
 115
dərindən düşündürməlidir. Cəmiyyət tərbiyəçilərə ən qiymətli şeyi – ölkənin gələcəyi 
olan uşaqları etibar etmişdir. Bu isə pedaqoji institut və məktəblərin məktəbəqədər 
şöbələrində təlim-tərbiyə prosesinin yenidən qurulmasını tələb edir. Sirr deyil ki, bu 
məzunların çoxu hələ də pedaqoji-psixoloji bilikləri təcrübədə tətbiq edə bilmir.  
Vahid fasiləsiz pedaqoji təhsil sisteminə tərbiyəçilər hazırlanması da daxildir. 
Tədris müəssisələri, metodik kabinetlər gələcək müəllim və tərbiyəçilərin inkişafına, 
yenilik axtarmaq hissinə, işdə proqressiv metodlara yiyələnmələrinə, hər bir uşağa 
hörmət və qayğı göstərə, onlara şəxsiyyət kimi yanaşa bilmələrinə, bu zəmində təlim-
tərbiyə prosesini təkmilləşdirə bilmək bacarıqlarına diqqət yetirməlidirlər. Bir çox 
məktəbəqədər müəssisə işçilərində məhz bu keyfiyyətlər çatışmadığından onlar öz 
işlərini yenidən qura, hər bir uşağın hərtərəfli inkişafı vəzifəsinin öhdəsindən gələ 
bilmirlər. 
Bu gün biz məktəbəqədər yaşlı uşaqların mənəvi tərbiyəsinin 
təkmilləşdirilməsi barədə danışmaya bilmərik. Hər bir uşağın mənəvi inkişafına 
qayğı, vətənpərvərlik, beynəlmiləlçilik tərbiyəsi valideyn və müəllimlərin diqqət 
mərkəzində olmalıdır. Vətənpərvərlik tərbiyəsi isə yeni metod, yeni yanaşma tələb 
edir. Bu gün hələ heç də hamı uşaqların mənəvi tərbiyəsinə kifayət qədər fikir vermir, 
hələ də burada formalizm, sözçülük hökm sürür.  
Bizlərdən hər birimiz yaxşı bilirik ki, əmək olmadan, əməkdənkənar tərbiyə 
də ola bilməz. Məktəbəqədər müəssisələrdə əmək fəaliyyəti ilk növbədə uşaqların 
ümumi inkişafının yaxşılaşdırılmasına, maraqlarının genişlənməsinə, əməksevərlik, 
məsuliyyət, borc, yaşlıların əməyinə hörmət hissinin formalaşmasına xidmət edir. 
Uşaq müxtəlif növ tapşırıqları yerinə yetirməklə yalnız sadə hərəkətləri öyrənmir, 
eyni zamanda öyrənir ki, yaxşı nədir, pis nədir, öz istəyini ümuminin, kollektivin 
mənafeyinə uyğunlaşdıra bilir, davranış qaydalarını mənimsəyir. Bu isə mənəvi 
tərbiyənin əsasının təşkilində, müxtəlif uşaq fəaliyyətində: məişət, əmək, oyun, təlim 
prosesində öz əksini tapır. 
Uşağın ümumi inkişafında gözəlliyə məhəbbət, daxili aləminin zənginləşməsi, 
təxəyyülün inkişafı xüsusi əhəmiyyət kəsb edir. Burada müəllimin başlıca vəzifəsi 
uşaqlarda vaxtında estetik hissi, bədii qavrayışı, incəsənət və musiqi əsərlərini, ətraf 
aləmin gözəlliyini dərk etməyi inkişaf etdirməkdən ibarətdir. Bu zaman yaxşı olar ki, 
 116
tərbiyəçi uşaqların müstəqil, yaradıcı bədii fəaliyyətinə köməklik göstərsin. Bu isə 
uşaq qəlbinin dərk edilməsinin ən qısa yoludur. 
Məktəbəqədər müəssisələrin müəllimləri təlimə xüsusi fikir verirlər, lakin 
burada da görüləsi işlər çoxdur. Təlim fəaliyyətinin təşkili forması, istifadə edilən 
metod və üsullar çox zaman məktəb təliminin praktikaya mexaniki şəkildə 
köçürülməsi xarakteri daşıyır. Şagirdin yaşından asılı olaraq differensial metod və 
üsullardan az istifadə edilir.  
Bir qayda olaraq tərbiyəçilər elə hesab edirlər ki, əsas məqsəd uşaqlara bilik 
verməkdir. Bilikləri mənimsətmək, uşaqların qabiliyyətlərini inkişaf etdirmək isə 
sanki onların işi deyildir. Nəticədə uşaqlar evdə qalmaq istəyirlər.  
Əgər biz bütün məktəbəqədər müəssisələrin təlim-tərbiyə işinin səviyyəsini 
lazımi səviyyəyə çatdıra bilsək, onda uşaqların məktəbdə müvəffəqiyyətlə oxumaları 
üçün yaxşı baza yaratmış olarıq. 
Xoşbəxt uşaqlığın əsası olan fiziki inkişaf əqli, mənəvi və estetik tərbiyə üçün 
əsas zəmindir. Buna isə yalnız bir sıra kompleks tədbirlərin: sanitar-gigiyenik 
şəraitin, yeməyin yaxşılaşdırılması, orqanizmin möhkəmlənməsi, bədən tərbiyəsi 
məşğələləri, səhər gimnastikası, gün ərzində uşaqların hərəkət aktivliyini artıran 
tədbirlərin həyata keçirilməsi nəticəsində nail olmaq mümkündür.  
Məktəbəqədər müəssisələrdə indi də rast gəldiyimiz tələblərin pozulması 
nəticəsində bir çox uşaq fiziki cəhətdən qüsurlu inkişaf edir, xəstəliklərin qarşısı zəif 
alınır. Hələ də uşaqların fiziki tərbiyəsi və sağlamlığının möhkəmlənməsi sahəsində 
əldə olunmuş təcrübədən pis istifadə olunur. 
Kiçik vətəndaşların inkişafı və tərbiyəsi işində ailə müəllimlərin yaxın 
köməkçisi olmalıdır. Bununla yanaşı, hələ də bir sıra məktəbəqədər müəssisələrin 
tərbiyəçiləri valideynlərlə iş apararkən optimal təsir metodlarından istifadə edə 
bilmir. Nəsihət verməyə, öyrətməyə səy göstərirlər. Hər bir məktəbəqədər müəssisədə 
müəllim və valideynlərin əməkdaşlığını təmin etmək, qabaqcıl ailə tərbiyəsinin 
roluna diqqət yetirmək lazımdır. 
 Gələcəyə  nəzər  salarkən  bu  günü  də yaddan çıxarmaq olmaz. Tərbiyəçinin 
gündəlik qəyyumluqdan azad edilməsi, ona müstəqillik verilməsi heç də onun öz 
tərəddüd  və  həyəcanları,  axtarışları  ilə  tək  qalması  demək  deyildir. Təhsil işçiləri 
 117
köməyə ehtiyacı olanlara müntəzəm kömək göstərməlidir. Bizcə, işin bu cəhətinə 
idarəetmə aparatı daha dərindən fikir verməlidir. 
Uşaqların təlim-tərbiyəsinin yenidənqurulması tərbiyəçilərin peşə ustalığının 
artmasına təkan verən, bütövlükdə mədəni səviyyəsini yüksəldən təkmilləşdirmə 
kursları sisteminin  təkmilləşdirilməsi, özünütəhsilin rolunu artırmadan mümkün 
deyildir. 
Kadrlara yüksək tələbkarlıq göstərməklə yanaşı məktəbəqədər müəssisə 
işçilərinin yaradıcı fəaliyyəti, maddi şəraitin yaxşılaşdırılması üçün əlavə tədbirlər 
fikirləşmək, tərbiyəçilərin yaradıcı təşəbbüskarlığı, pedaqoji ustalığının artırılması 
üzərində düşünmək lazımdır.  
Cəmiyyətdə, təhsil sistemində əsas sima müəllim və tərbiyəçidir. Kadr 
siyasətində hərtərəfli demokratiyaya əməl olunmalı, rəhbər işçilər seçki yolu ilə 
seçilməli, onlar vaxtaşırı valideynlər və ictimaiyyət qarşısında hesabat verməlidirlər. 
Tərbiyəçilərin əməyini qiymətləndirərkən valideyn və uşaqların rəyi nəzərə alınmaqla 
pedaqoji kollektivə ictimai təşkilatlara maksimum müstəqillik verilməlidir. Özünü 
istər təşkilati, istərsə də elmi cəhətdən xalq maarifi sisteminin bütün həlqələrini – 
uşaq bağçası, məktəb, litseylər, texnikum və ali məktəbləri əhatə edən birliklərin 
yaradılmasını alqışlamaq lazımdır. Bu müəssisələr arasındakı hasarın dağıdılmasının 
vaxtı artıq yetişmişdir. 
Hazırki şəraitdə respublikamızın məktəbəqədər tərbiyə müəssisələrində 
tərbiyə və təhsilin təşkili ilə əlaqədar bir sıra problemlər qarşıya çıxır. Təşkilati, 
iqtisadi problemlərin həlli sahəsində çətinlikləri tədricən aradan qaldırmaq mümkün 
olacaq. Tərbiyəçinin pedaqoji hazırlığının yüksəldilməsi, onların nəzəri və metodik 
biliklərə yiyələnmələri ilə əlaqədar problemin həlli isə təxirə salınmazıdr. Bu 
problemin həlli həm də nisbətən asandır.  
Tərbiyəçilərin öz üzərində işləmələri istiqamətində müntəzəm iş aparmalı, 
məktəbəqədər tərbiyə və təlimin məzmununun təkmilləşdirilməsi üçün metodik işin 
səviyyəsi yüksəldilməlidir.  
Məktəbəqədər   müəssisədə  metodik  iş  kompleks  şəkildə  aparılan  yaradıcı 
fəaliyyətdir. Praktik təlim və tərbiyə prinsiplərinə əsaslanan metodik işlərin həyata 
keçirilmə dairəsi çox geniş əhəmiyyətlidir. Ona görə də hər bir uşaq bağçasında elmi-
 118
metodik mərkəz fəaliyyət göstərməlidir ki, tərbiyəçilərin nəzəri və metodik 
səviyyəsinin aşağı düşməsinə imkan verilməsin, əksinə onları müasir biliklərə 
hərtərəfli silahlandırmaq mümkün olsun. Hazırki dövrdə baş tərbiyəçilərin 
fəaliyətinin təkmilləşdirilməsinə daha çox ehtiyac duyulur. Axı baş tərbiyəçi həm fəal 
təşkilatçı, həm də məsləhətçi funksiyasını yerinə yetirir. Onun pedaqoji və psixoloji 
hazırlığından çox şey asılıdır. Baş tərbiyəçi sıravi tərbiyəçilərə kömək göstərməlidir 
ki, onlar özünütəhsil yolu ilə bilik və bacarıqlarını yüksəldə bilsinlər.  
Pedaqoji ədəbiyyatda bu barədə az-çox yazılıb. Həmin yazılarda metodik işin 
əsas formalarına aşağıdakılar daxil edilir: pedaqoji şuralar, nəzəri seminarlar, 
seminar-praktikumlar, yaradıcı laboratoriyalar, məsləhətlər və s. 
Pedaqoji şuraya məktəbəqədər müəssisənin fəaliyyətinə kollegial baxış 
əsasında qiymətvermə, habelə qabaqcıl təcrübənin ümumiləşdirilməsi və yayılması 
tribunası kimi baxılır. Pedaqoji şura məktəbəqədər tərbiyə müəssisələrində pedaqoji 
fəaliyyətinin istiqamətlərini müzakirə edir, ən mühüm problemlərini yerinə yetirir.  
Pedaqoji şurada pedaqoji kadrların mənəvi inkişafı, pedaqoji ustalığı, 
pedaqoji-psixoloji problemlərin həlli yolları, çətinliklərin aradan qaldırılması, 
tərbiyəçilərin, musiqi rəhbərlərinin, valideyn komitəsinin sədrinin öz işləri haqqında 
hesabatlarının dinlənilməsi, pedaqogika elminin son nailiyyətləri və onun təcrübəyə 
tətbiqi məsələləri əhatə olunur. Burada həmçinin bir sıra pedaqoji-təşkilati tədbirlər 
də həyata keçirilir. Bu tədbirlərə məktəbəqədər müəssisələrin maddi-texniki və 
sanitar-gigiyenik-təchizi ilə bağlı məsələlərin müzakirəsi, valideynlərlə, ictimai 
təşkilatlarla müntəzəm və vaxtaşırı əlaqə, tərbiyəçilərin pedaqoji fəaliyyətlərinin 
nəticələrinə görə onların rayon təhsil şöbələri tərəfindən attestasiyadan keçirilməsi və 
s. daxildir. 
Pedaqoji şuranın sədri məktəbəqədər tərbiyə müəssisəsinin müdiri olur. Onun 
tərkibinə metodist, tərbiyəçilər, musiqi rəhbəri, həkim, şəfqət bacısı, həmkarlaq 
ittifaqı komitəsinin sədri, valideynlər komitəsinin sədri daxil olur. Pedaqoji şuranın 
iclaslarında ictimaiyyətin nümayəndələri, tərbiyəçilər və valideynlər də iştirak edirlər.  
Pedaqoji şuralara ciddi hazırlıq getməlidir. Bu zaman məsələn, tərbiyəçilərdən 
birinə uşaqlarla ünsiyyət mədəniyyəti mövzusunda iş təcrübəsindən danışmaq, 
digərinə uşaq bağçası ilə əlaqədar pedaqoji-psixoloji yeniliklər barədə danışmaq, 
 119
üçüncüsünə qrupunda tərbiyəçinin fəaliyyəti üzrə təcrübə mübadiləsi haqqında 
informasiya vermək təklif edilə bilər.  
Məktəbəqədər tərbiyə müəssisələrində metodik işin yüksək şəkildə təşkilində 
pedaqoji şuraların məzmunlu keçirilməsində metodist mühüm rol oynamalıdır. 
Metodist bir sıra çətin suallar hazırlayıb, onların nəzəri cəhətdən şərhini verməyi 
tərbiyəçilər tapşırmalı və bu işdə onlara əməli kömək göstərilməlidir. Ümumiyyətlə, 
tərbiyəçilərin hazırlığı, onların məruzə və tezislərinin məzmunlu olması üçün 
metodist məsuliyyət daşıyır. 
Tərbiyəçilərin məruzə və dərin məzmunu, dəqiq və aydın ifadə üslubu, 
məsələnin nəzəri cəhətdən asanlaşdırılması, faktların konkretliyi və təhlili, 
arqumentlərin inandırıcılığı ilə diqqəti cəlb etməlidir. Eyni zamanda məruzə, çıxış və 
ya informasiya müəyyən vaxt çərçivəsinə sığışdırılmalı, ən aktual problem ətrafında 
olsa belə, 30 dəqiqəni aşmamalı, dinləyicinin narahatlığına səbəb olmamalıdır.  
Bütün tərbiyəçilərin il boyu keçirilən tədbirlərə hazırlaşmaq və çıxış etmək 
imkanları var. Çıxış və məruzələr başqa müəlliflə birlikdə də hazırlana bilər. Bundan 
əlavə, tərbiyəçi bütün aktual məsələlər üzrə məruzələr ətrafənda çıxış etməyə, eyni 
zamanda öz biliyi və təcrübəsi nümunəsində pedaqoji şuraya qaldırılmış problemlərə 
münasibət bildirməyə çalışmalıdır.  
Pedaqoji şurada müntəzəm olaraq “Məktəbəqədər tərbiyə və təlim 
proqramları” üzrə məruzə və çıxışların, hesabatların qoyulması da məqsədəuyğundur.  
Belə məruzə və çıxışlarda uğurlarla yanaşı uğursuzluqların səbəbinin təhlilini 
vermək vəziyyətdən çıxış yollarını göstərmək, öz proqnozları ilə dinləyicidə işin 
düzələcəyinə müəyyən ümid oyatmaq, inam yaratmaq mümkündür. Təcrübə göstərir 
ki, qurulan məruzə və çıxışlara tərbiyəçilər ürəkdən qoşulurlar. Beləliklə də, aşkarlıq 
demokratiya prinsiplərinə geniş yer verilir. Bunu pedaqoji nəzəriyyədə aşkarlıq 
pedaqogikası kimi qəbul etmək düzgün olar. 
Məlum həqiqətdir ki, uşaq bağçaları kollektivlərində tərbiyəçilərin hazırlığı, 
onların öz sahələrinə dair dünyagörüşləri eynibiçimli deyil. Hər bir tərbiyəçi ayrıca 
fərd olduğu kimi onların qabiliyyəti, bacarıqları, təbii olaraq bu və ya digər hadisəyə 
münasibəti, ümumi hazırlıqları, imkanları da eyni deyildir. 
Ona  görə də  pedaqoji  şuraya  hazırlıq  müddətində  metodist  bütün  bunları 
 120
nəzərə almalı, onların hər birinə fərdi yanaşmalı, onlara kömək göstərməlidir. 
Metodist hər şeyə diqqət yetirməli, hər şeyi əhəmiyyətsiz, ikinci dərəcəli hesab 
etməməlidir. O, bir tərbiyəçiyə yalnız məruzə hazırlamaqda kömək edərsə, digərinə 
üstəlik məruzəni başqalarına necə çatdırmağın yolunu da öyrətməlidir. 
Təcrübə göstərir ki, bəzən çox gözəl, ibrətamiz iş təcrübəsi olan tərbiyəçi öz 
fəaliyyətindən bəhs edə bilmir. Ya utancaqlıq, ciddilik üzündən, ya fəaliyyətindəki 
yeniliyi görə bilmədiyindən, ya da sadəcə olaraq şifahi və yazılı nitqinin zəifliyinə 
görə danışmaqdan imtina edir. Ona görə də metodist hərtərəfli, dərin müşahidə 
aparmalı, tərbiyəçinin işindəki yeniliyi vaxtında görməli, onu ümumiləşdirməli, ona 
elmi don geydirməli, nə şəkildə yaymağın formasını və yollarını 
müəyyənləşdirməlidir. Baş metodist ən təcrübəli tərbiyəçilərə belə müvafiq məsləhət 
və tövsiyələr vermək üçün hazır olmalıdır. 
Əlbəttə, belə tərbiyəçilərlə iş metodisti heç vaxt qorxutmur. Təcrübəli 
tərbiyəçilərlə iş prosesində mütləq yeniliklər olur. Bu zaman axtarışlardan alınan 
nəticələr pedaqoji təcrübəyə nələri isə əlavə edir.  
Respublikamızın təhsil sisteminin müxtəlif mərhələləri arasında qarşılıqlı 
əlaqə və ardıcıllıq mövcuddur. Təhsil sistemində ardıcıllıq o deməkdir ki, təlim-
tərbiyə vəzifələrinin ardıcıl həlli məqsədilə onun qarışıq halqaları arasında qarşılıqlı 
əlaqə müəyyən edilir. Belə ki, təhsil sisteminin hər bir mərhələsi öz işini əvvəlki 
mərhələ əsasında ibtidai məktəbin I sinfi də öz fəaliyyətini təhsil sistemində ilk halqa 
olan məktəbəqədər təlim-tərbiyə zəminində qurur. 
Respublikamızda geniş miqyaslı islahatların aparıldığı bir dövrdə uşaq 
bağçası ilə məktəb, o cümlədən məktəbəqədər və məktəb pedaqogikası arasında 
ardıcıllıq mühüm əhəmiyyət kəsb edir. Bu problem pedaqoq və psixoloqların 
(prof.Y.Ş.Kərimov, A.P.Usova, R.İ.Jukovskaya, L.A.Levinova, L.İ.Bojoviç və b.) 
daim diqqətini cəlb etmişdir. Onlar bununla əlaqədar müxtəlif fikirlər irəli sürmüşlər. 
Bəs uşaq bağçası ilə məktəbin işində əlaqə və ardıcıllıq dedikdə biz nəyi 
nəzərdə tuturuq? 
1) Uşaq   bağçası   uşağı   məktəbin   irəli   sürdüyü   tələblərə (məktəbə) 
hazırlamalıdır. 
2) Məktəb  uşağın  uşaq  bağçasında  əldə  etdiyi  bilik,  bacarıq  və  vərdişlərə 
 121
əsaslanmaqla şagirdlərin sonrakı hərtərəfli inkişafı üçün ondan istifadə etməlidir. 
3) Ardıcıllıq yalnız təlim-tərbiyənin məzmunu üzrə deyil, həm də metodları, 
priyomları, təşkili formaları üzrə həyata keçirilməlidir. 
4) Əlaqə və ardıcıllıq məktəbə keçid şəraitini yaratmalı və bu zaman əvvəllər 
mənimsənilmiş vərdişlər yeni vərdişlərin inkişafına təsir göstərməlidir. 
Uşaq bağçası ilə məktəbin, məktəbəqədər və məktəb pedaqogikası arasında 
əlaqə və ardıcıllığın nəzəri əsası uşaqlara vahid tərbiyəvi təsirləri tələb edir.  
Uşaq bağçası məktəblə əlaqə və ardıcıllığı həyata keçirmək üçün ilk növbədə 
uşaqları məktəbə hazırlamalıdır. Uşaqların məktəb təliminə hazırlanması dedikdə 
fiziki, əqli və psixoloji hazırlıq nəzərdə tutulur. Fiziki hazırlıq uşaqların sağlamlığını, 
fiziki cəhətdən möhkəmliyini, çevikliyini, məişət və təlim gigiyenası qaydalarının 
gözlənilməsini tələb edir. Əqli hazırlıq bəzilərinin düşündükləri kimi uşağın yazmağı, 
oxumağı öyrənməsi kimi başa düşülməlidir. Bu anlayış uşaqların yazı və oxu 
texnikasına yiyələnmələri üçün ilkin hazırlıq mərhələsi, sadə riyazi anlayışlarla 
əlaqədar praktik vərdişlərə yiyələnmələri, ətraf aləmlə (təbiət və cəmiyyətlə) – canlı 
və cansız aləmin əşyaları, hadisələri, qanunları, qanunauyğunluqları ilə tanış olmaları 
və s. daxildir. Bütün bunlarla yanaşı, uşaqların müşahidə aparma, müqayisə etmə, 
qruplaşdırma və təsnifetmə, ümumiləşdirmə, mücərrədləşdirmə və əqli nəticəyə 
gəlmə kimi bacarıqlar üzrə psixi hazırlığı da tələb olunur.  
Uşaqlarda ilkin təlimə hazırlıq iki mərhələdə gedir: 
1) məktəbəqədər tərbiyə sistemində, ilkin təlimə başlayanadək; 
2) ilkin təlim prosesinin özündə. 
 Ilkin təlimin hazırlıq mərhələsində müəllimin məktəbəqədər tərbiyənin 
nəticələrindən hərtərəfli istifadə etməsi zəruridir. Bununla belə, bəzi I sinif 
müəllimləri uşaq bağçasına gedən uşaqların kifayət qədər ümumi inkişafa malik 
olduğunu desələr də, onların potensial imkanlarından tam istifadə etmirlər. 
Sinif müəllimi pedaqoji diaqnostikanın köməyi ilə uşaqların məktəbə hazırlıq 
səviyyəsini öyrənməli və onların uşaq bağçasında qazandıqları bilik və bacarıqlardan 
məktəbdə verilən yeni məzmunla əlaqələndirərək istifadə etməlidir. Sinif müəllimi 
uşaqların əvvəlki mərhələdə - uşaq bağçasındakı təlim-tərbiyənin nəticələrindən nə 
qədər çox və səmərəli istifadə edərsə, I sinifdə təlimi daha müvəffəqiyyətlə təşkil edə 
 122
bilər. Bununla yanaşı, o, sonrakı siniflərdə müvəffəqiyyətli təlim üçün zəmi 
yaratmalıdır.  
Uşaq bağçasının məktəbə hazırlıq qrupu ilə məktəbin I sinfi arasında ümumi, 
oxşar cəhətlər mövcuddur: 
1. Uşaq bağçası və məktəbdə təlim pedaqoq tərəfindən həyata keçirilir. 
2. Uşaq bağçası və məktəbdə təlim uşaqlarda “oxumaq bacarığı” yəni, 
bilikləri mənimsəmək, tərbiyəçi və müəllimin göstərdiyi fikri iş priyomlarına və 
yollarına yiyələnmək bacarığı, nəticəni əldə etmək qabiliyyəti formalaşdırır. 
3. Uşaq bağçasında və məktəbdə uşaqların davranışına bir sıra ümumi tələblər 
verilir: pedaqoqu və yoldaşını dinləmək, pedaqoqun hərəkətlərini müşahidə etmək, 
onu göstərişlərini izləmək, onları diqqətlə yerinə yetirmək, aldığı qiymətə fikir 
vermək, sonra öz işini müstəqil qiymətləndirmək bacarığı, məlum qaydalara 
müvafiq səhvləri düzəltmək. Bütün bunlar diqqəti, təfəkkürün fəallığını, iradəni və 
səyi tərbiyə edir. 
Bu oxşar cəhətlər heç də uşaq bağçasında və məktbdə təlimi eyniləşdirməyə 
əsas vermir.  
Məktəb təliminə keçid məktəbəqədər yaşlı uşaqların həyatında yeni 
mərhələnin başlanğıcıdır. Sentyabrın on beşindən məktəbli statusunu alan uşaq 
“Biliklər aləmi”nə ilk addımını atır. Bu zaman uşağın başlıca fəaliyyət növü dəyişir, 
oyun təlimlə əvəz olunur. Buna baxmayaraq uşağın oyuna olan marağı davam edir. 
Sinif müəllimləri kiçik yaşlı məktəblilərin orqanizminin oyuna olan tələbatını nəzərə 
alaraq təlim prosesində ondan geniş istifadə etməlidirlər.  
Məktəbə keçidlə əlaqədar uşaq yeni həyat tərzinə başlayır, yeni fəaliyyət 
şəraitinə daxil olur, cəmiyyətdə yeni mövqe tutur, yaşlılar və yaşıdlar ilə yeni 
qarşılıqlı münasibətlərə keçir. Uşağın inkişafını, həyatını müəyyən edən sosial mühit 
dəyişir. 
Orqanizmin inkişafı onun yaşadığı mühitdən asılıdır. Ona görə də uşağın 
düşdüyü mühit əvvəlkindən kəskin surətdə fərqlənərsə, əsəb sistemi ciddi çətinliklə 
qarşılaşa bilər. Ardıcıllığın gözlənilməsi bir mərhələdən digərinə keçid zamanı kəskin 
dəyişikliklərin olmamasını və təlim-tərbiyənin yaxınlığını təmin edir. 
 123
Məktəbə daxil olan uşaq böyük, mütəşəkkil şagird kollektivinin üzvü olur. Bu 
zaman şagirdlə yaşıdları arasında qarşılıqlı münasibətlərin yeni tipi yaranır. Uşağın 
davranışına və təlimdə müvəffəqiyyətinə müəllimin veridiyi qiymət, onun yaşıdları 
arasında mövqeyini müəyyən edən başlıca meyar olur. Bu mövqe ilə bağlı uşağın 
öhdəsinə bir çox vəzifələr düşür, onunla məktəbdə və məktəbdənkənar davranışı 
müəyyən edilir. 
Məktəbdə təlimin ilk mərhələlərindən uşaqlara məcburi yada salma, öyrənmə, 
mənimsəmə kimi yeni tələblər verilir. Yeni tələblər uşağın psixikasında yeni 
keyfiyyətlər formalaşdırır. Məktəbdə təlim prosesinin inkişafı uşaqlardan əqli 
fəaliyyətin müəyyən sürətini tələb edir.  
Məktəbli təlimə məsuliyyətlə yanaşmalı, onun mahiyyətini dərk etməli, 
məktəb həyatının tələb və qaydalarına tabe olmalıdır. Müvəffəqiyyətli təlim üçün o 
inkişaf etmiş idrak marağına kifayət qədər geniş əqli dünyagörüşə malik olmalıdır.  
Bu dövrdə uşaqların müəllimlə qarşılıqlı münasibətləri yenidən qurulur. Bu 
münasibətlər uşaq bağçasında tərbiyəçi ilə münasibətlərə nisbətən daha işgüzar və 
təmkinli xarakter alır. I sinif şagirdi üçün ona dərs deyən qeyri-adi adamdır – ilk 
müəllimdir. Uşağın həyatında çox şey ondan asılıdır.  
Ona görə də sinif müəllimi özünə tələbkarlıqla yanaşmalı, uşaqların mənəvi 
aləmi, qayğı və həyəcanları ilə maraqlanmalı, onlara vaxtında kömək göstərməlidir. 
O, uşaqların potensial imkanlarını üzə çıxarmağa çalışmalı, onların malik olduqları 
bilik və bacarıqlara əsaslanaraq yeni biliklərə yiyələnmələrinə nail olmalı, uşaq 
bağçası ilə məktəbin işi arasında əlaqə və ardıcıllığın həyata keçirilməsində fəal 
iştirak etməlidir. 
Təəssüf ki, istər sinif müəllimlərinin, istərsə də tərbiyəçilərin bəziləri, 
nədənsə, uşaq bağçası ilə məktəbin işində əlaqə və ardıcıllığa laqeyd yanaşır, onu 
ikinci dərəcəli məsələ hesab edirlər. Bir çox tərbiyəçilərin I sinfin proqramından, sinif 
müəllimlərinin isə uşaq bağçasının təlim-tərbiyə proqramından xəbəri olmur. Uşaq 
bağçasında məktəbə hazırlıqla əlaqədar az-çox iş gedirsə də, tərbiyəçilərin əksəriyyəti 
öz məzunlarının məktəbdəki aqibəti ilə maraqlanmırlar. Sinif müəllimlərinin bəziləri 
isə uşaq bağçasında uşaqların hansı inkişaf səviyyəsinə çatdığını öyrənmirlər. 
Fikrimizcə,   problemin   həllinə   kömək   etmək   məqsədilə  aşağıdakı  işlər 
 124
görülməlidir: 
1. Uşaq bağçasının məktəbəhazırlıq qrupunda uşaqların məktəbə 
ekskursiyaları təşkil olunmalıdır. Ekskursiyadan sonra tərbiyəçi şərait yaratmalıdır: 
a) uşaqların məktəb haqqında hekayə tərtib etmələrinə; 
b) uşaq bağçasındakı rejimlə məktəbin rejimi arasındakı oxşar və fərqli 
cəhətlərin müəyyənləşdirilməsinə dair didaktik oyunun keçirilməsinə; 
c) uşaqların yaradıcı təxəyyüllərinə əsasən məktəbə dair müstəqil oyunların 
təşkilinə və s.  
2. Məktəbə hazırlıq qrup uşaqları ilə I sinif şagirdlərinin birgə tədbirlərdə 
(səhərciklər, bayramlar, rəsm sərgiləri, məşğələlər və s.) iştirakı təmin olunmalıdır. 
3. Ibtidai sinif müəllimləri uşaq bağçasında tərbiyə alan uşaqlar, tərbiyəçilər 
isə məzunlar-məktəblilər üzərində müşahidələr aparmalı, bir-biri ilə təcrübə 
mübadiləsi etməli, məsləhətləşməlidirlər. 
4. Rayon, şəhər, respublika miqyasına problemlə əlaqədar konfranslar 
keçirilməli, habelə orta ixtisas və ali məktəblərin müvafiq fakültələrinin müəllimləri, 
tələbələri bura dəvət olunmalı, xarici ölkələrin bu sahədə qabaqcıl təcrübəsi ilə tanış 
olan görkəmli alimlərin məruzələri dinlənilməlidir.  
5. Uşaqların məktəbə hazırlanmalarına xidmət edən çap əsaslı stolüstü 
oyunlar sistemi nəşr edilib, tərbiyəçi və sinif müəllimlərinə çatdırılmalıdır. 
6. “İbtidai məktəb və məktəbəqədər tərbiyə” məcmuəsində problemin həllinə 
kömək edən yazılar dərc olunmalıdır. 
7. Problemlə əlaqədar televiziya verilişləri hazırlanmalıdır. 
8. Tərbiyəçi və sinif müəllimləri özlərinin elmi-pedaqoji hazırlıqları üzərində 
müntəzəm işləməli, əlaqə və ardıcıllığın yeni forma və metodlarını axtarmağa səy 
göstərməlidirlər. 
Qeyd edildiyi kimi məktəbəqədər tərbiyə təhsil sisteminin ilk mərhələsidir. O, 
uşaqların tərbiyəsində hərtərəfli inkişafın özülünü qoyur və uşaqları məktəbə 
hazırlayır.  
Tərbiyəçilər məktəbdə I sinif şagirdlərinə verilən pedaqoji tələbləri yaxşı 
bilməli və buna müvafiq olaraq uşaqları məktəbdə təlim prosesinə hazırlamalıdırlar. 
Uşaq  bağçası ilə  məktəbin  arasındakı əlaqə və ardıcıllıq tərbiyə prosesində varislik 
 125
prinsipinə əsaslanır.  
Təhsil sistemində ardıcıllıq anlayışı tərbiyə və təlim prosesinin 
müvəffəqiyyətlə həyata keçirilməsi üçün qarşılıqlı əlaqənin ən səmərəli yoludur. 
Uşaq bağçasının və məktəbin işindəki ardıcıllığın həyata keçirilməsi bir tərəfdən uşaq 
bağçasında uşaqların məktəb təliminə hazırlanması, digər tərəfdən məktəbin öz 
vəzifələrini həll etməsi üçün uşaq bağçası məzunlarının nailiyyətlərindən, onların 
bilik və bacarığından optimal istifadə edilməsi deməkdir.  
Uşaq bağçası ilə məktəb arasında varislik təlim metodlarının seçilməsində 
özünü göstərir.  
Məktəbdə dərs və uşaq bağçasında məşğələ bir sıra özünəməxsus 
xüsusiyyətlərə malik olsa da, onların bəzi ümumi cəhətləri də var. Başlıcası budur ki, 
onların hər ikisi təlim mahiyyəti daşıyır. Belə ümumi cəhət dərs və məşğələlərdə, 
proqramın məzmunuda, vaxt bölgüsündə, müəllim və tərbiyəçinin rəhbər rol 
oynamasında, müxtəlif metodlardan istifadə olunmasında özünü göstərir. Sübut 
olunur ki, məşğələ və dərs ardıcıl bir prosesdir. Uşaq bağçasında məşğələ təlim 
prosesinin elementləri üzərində qurulur və əqli fəaliyyətin inkişafı üçün şərait yaradır. 
Uşaqların məktəbə hazırlığında fiziki tərbiyənin müstəsna əhəmiyyəti var. 
Məktəb uşağın həyat tərzində yeni mərhələdir. Rejimin dəyişməsi, ciddi tədris əməyi, 
dərs vaxtının artması, ev tapşırıqlarının yerinə yetirilməsi uşaqlardan xeyli fiziki 
gərginlik, ilk növbədə əsəb gərginliyi tələb edir, ona görə də fiziki hazırlıq uşağın 
məktəbə daxil olması ərəfəsində mühüm şərtlərdən biridir. Fiziki hazırlıq səhhətin 
yaxşı vəziyyətdə olması, görmə, eşitmə, əzələ-toxuma orqanlarının normal fəaliyyəti, 
dərs müddətinə dözümlülük və iradi keyfiyyətlərin inkişafı deməkdir. 
Uşaqların məktəbə hazırlığı bağçanın kiçik qrupundan başlayaraq, ardıcıl 
həyata keçirilən tərbiyə və təlim işinin məqsədyönlü nəticəsidir. Uşaq bağçasının 
böyük qrupuna məktəbə hazırlığın əsas pilləsi kimi baxılır, çünki məktəb bu yaşlı 
uşaqlar üçün ən yaxın gələcəkdir. 
Ona görə də məktəbin tərbiyə, təlim işinə hazırlıq məqsədyönlü xarakter 
daşıyır. Tərbiyəçi aydən bilməlidir ki, uşaq ayağını məktəbə qoyan gündən onun 
həyatı ciddi vaxt çərçivəsində keçir. Bu rejim çərçivəsində uşaq lazımi səviyyədə 
fəaliyyət göstərməyə hazır olmalıdır. Belə vərdişlərin formalaşdırılması, əsasən, 
 126
məktəbin üzərinə düşsə də, əslində onun təməli uşaq bağçasında qoyulur. Uşaq 
bağçasının məktəbəhazırlıq qrupunda uşaqlar tapşırığı dinləmək, başa düşmək, 
müəyyən vaxt çərçivəsində icra etmək anlayışları ilə yaxından tanış olur və rejim 
əsasında müəyyənləşdirilmiş vaxt çərçivəsində fəaliyyət göstərməyə alışırlar. Əks 
təqdirdə, məktəbin birinci sinfində uşaqların adaptasiya mərhələsi çox çətin keçə 
bilər.  
Uşağın gələcək inkişafı məktəbdə müəllimdən, xüsusilə uşaqların bağçada 
qazandıqları keyfiyyətlərin necə inkişaf etdirilməsindən çox asılıdır. Varisliyin həyata 
keçirilməsi I sinif müəllimlərindən altıyaşlı uşaqların yaş və psixoloji 
xüsusiyyətlərini, habelə uşaqların bağça illərində əldə etdikləri bacarıqların 
səviyyəsini hərtərəfli öyrənməyi tələb edir. Bu məqsədlə I sinif müəllimləri uşaq 
bağçasının məktəbəhazırlıq qrupunun uşaqları ilə müntəzəm əlaqə saxlamalıdırlar. 
Nəsimi rayonu 95№-li körpələr evi-uşaq bağçası 54№-li məktəblə əlaqəli iş 
aparır. Hər il bağçadan həmin məktəbə 25-30 uşaq yola salınır. Sentyabr ayının 
əvvəlində məktəblə uşaq bağçası arasında iş planı hazırlanır. Qrup tərbiyəçiləri 
uşaqları il ərzində bir neçə dəfə məktəbə aparır, onları məktəblə tanış edir. Uşaqlara 
məktəb haqqında məlumat verir, sentyabrın 15-də məktəbə gedəcəklərini başa salır. 
Onlara bildirirlər ki, məktəbdə oxumağı, yazmağı öyrənəcəklər. Bu məqsədlə 
tərbiyəçi uşaqlara deyir: “Fikirləşin ki, siz kitabı özünüz sərbəst oxuyursunuz. 
Bilirsinizmi kitablarda nə qədər maraqlı və elmi fikirlər var? Onları oxuduqca, 
öyrəndikcə sizin biliyiniz artacaq və ağıllı uşaqlar olacaqsınız. Hamı sizi çox 
istəyəcək. Ona görə də məktəbdə gərək yaxşı oxumağa çalışasınız. Burada çətin heç 
bir şey yoxdur. Yalnız yaxşı çalışmaq və intizamlı olmaq lazımdır. Əgər siz yaxşı 
oxusanız buna atanız da çox sevinər. Indi deyin görüm kimin məktəbə gedən bacısı, 
qardaşı var? Uşaqlar bir-bir cavab verirlər. Siz onlara baxın, öyrənin və soruşun, 
onlar necə oxuyurlar?- deyə qrup tərbiyəçisi sözünü davam edir. Sabah başçaya 
gələndə bu barədə danışarsınız. Növbəti məşğələdə tərbiyəçi uşaqların məktəb 
haqqında təsəvvürlərini öyrənəndən sonra onlara bildirir ki, iki gündən sonra mən sizi 
məktəbə apararam. Siz özünüz məktəbi görəcəksiniz. Bu çox maraqlı olar”. 
Bundan sonra uşaqlarda məktəbə maraq daha da artır. Onlar məktəbə getməyi 
səbirsizliklə gözləyir. 
 127
Əlbəttə, tərbiyəçi bu müddət ərzində məktəblə əlaqə saxlayır. Məktəb 
müəllimləri uşaqları qarşılamağa hazır olurlar. Onlar uşaqların hazırladıqları şerləri, 
mahnıları dinləyir, təbiət guşəsi, əl işləri ilə tanış olurlar. Uşaqlar müəllimlərlə, sinif 
otaqları, kitabxana, idman zalı, yeməkxana, məktəbin foyesi və həyəti ilə tanış 
olurlar. Məktəbin həyətində oaln “20 yanvar şəhidləri”nə həsr olunmuş memorialın 
qarşısına gül-çiçək dəstələri də qoyurlar, eyni zamanda onlara həsr olunmuş şerlər 
oxuyurlar. 
Ekskursiyadan sonra tərbiyəçi bağçada məktəblə tanışlıq işini müzakirə edir. 
eyni zamanda tərbiyəçi məktəb müəllimini bağçaya dəvət edir. Uşaqlar müəllimlə 
daha yaxından tanış olurlar. Uşaqların məktəbə hazırlıq işinin bu qayda ilə təşkili çox 
faydalıdır. Sentyabrın 15-də altıyaşlılar şən əhval-ruhiyyə ilə məktəbə gedirlər.  
Məktəb təliminin ilk gündən şən ovqatla başlanması altıyaşlıların həyatında 
həlledici əhəmiyyət kəsb edir, çünki altıyaşlıların doğma münasibətə çox böyük 
ehtiyacları var. Təcrübə göstərir ki, yalnız doğma, qayğıkeş münasibət olan şəraitdə 
tərbiyə və təlimin inkişafetdirici imkanı həmişə yüksək olur. 
Hər il iyun ayının 1-də adı çəkilən bağçada “Əlvida bağça” bayramı keçirilir. 
Bu məqsədlə uşaqların məktəbə getmələri ilə əlaqədar maraqlı tədbirlər hazırlanır. 
Tərbiyəçilər uşaqları çıxışa hazırlayır, valideynlər uşaqlara çanta, dəftər, qələm və 
digər dərs ləvazimatları hədiyyə verirlər. Bütün bunlar uşaqları psixoloji cəhətdən 
məktəbə hazırlayır. Bayramsayağı bəzədilmiş məktəb azyaşlı uşaqlara çox maraqlı 
təsir bağışlayır. Ilk dərs günündə ilk zəngi vuran da bu uşaqlar olur. XI sinif 
şagirdləri dərs ilinin başlanması ilə əlaqədar təşkil olunmuş təntənəli tədbirlərdə 
məktəbə yenicə gəlmiş uşaqları təbrik edir, onların əlindən tutub öz siniflərinə aparır. 
Öz partalarında oturdur, sonra birincilər üçün nəzərdə tutulmuş otağa gətirirlər. 
Onbirincilər altıyaşlıları bir daha öz siniflərində təbrik edirlər. Ilk dərs günündə təşkil 
olunmuş belə tədbir altıyaşlıların həyatında unudulmaz izlər buraxır.  
Uşaq bağçası ilə məktəbin işində ardıcıllığın mühüm cəhətlərindən biri də 
tərbiyəçinin I sinifdəki, müəllimin isə uşaq bağçasındakı işin məzmunu, formaları, 
rejimlə tanışlığıdır. Tərbiyəçilər və müəllimlər rəngarəng əlaqə formalarından istifadə 
edirlər: dərslərdə və uşaq bağçasında məşğələlərdə qarşılıqlı iştirak etmək, 
bayramlarda və səhərciklərdə olmaq və sonradan onları müzakirə etmək, uşaq bağçası 
 128
tərbiyəçilərinin öz yetişdirmələrini məktəbdə müşahidə etməsi, uşaq yaradıcılığı 
işlərindən ibarət sərgilərdə olmaq və s. 
Məktəblə bağça arasındakı əlaqələrin mahiyyəti odur ki, onlardan biri digərini 
tamamlayır. Məktəbəqədər tərbiyə müəssisələrində uşaqların əqli inkişafına, əxlaqi 
cəhətdən formalaşmasına, fiziki cəhətdən sağlam və gümrah böyüməsinə nə qədər 
çox diqqət verilərsə, bu ümumtəhsil məktəblərinin işini bir o qədər asanlaşdırmış 
olar.  
Müəllimlik işinin özünəməxsus xüsusiyyətləri vardır. Məktəbdə müəllim, 
uşaq bağçasında tərbiyəçi işləmək olduqca şərəfli və nəcib fəaliyyət sahəsidir. Onlar 
öz gərgin və qiymətli əməyi ilə cəmiyyət üçün yeni vətəndaşlar hazırlayır. Müəllim-
tərbiyəçi məhdud görüş dairəsinə malik uşaqların gözünü dünyaya açır, onlara bilik, 
bacarıq və faydalı vərdişlər aşılayır. Vətənin sabahı üçün ləyaqətli vətəndaş 
formalaşdırırlar.  
Yeri gəlmişkən qeyd etmək yerinə düşər ki, tədqiqatçılardan prof.A.Həsənov, 
M.Şirzadova, G.Qədimbəyova, Ə.Qədimbəyova, Ş.Səfərova və başqalarının 
tədqiqatlarına, problemlə bağlı elmi yazılarına əsasən deyək ki, 1930-cu illərdə 
pedaqoji elmlərə və maarifə ehtiyac artdığı üçün 1931-ci ildə yaranmış Elmi-
Tədqiqat Pedaqoji Elmlər İnstitutu (indiki Təhsil Problemləri İnstitutu) nəzdində 
məktəbəqədər qrup fəaliyyətə başladı. Dövrün tələblərindən asılı olaraq bu qrupun 
vəzifəsi elmi-tədqiqat işindən daha çox bir sıra təşkilati tədbirlərin düzgün həyata 
keçirilməsini istiqamətləndirməkdən, təlimati xarakterli materiallar hazırlamaqdan, 
tərbiyəçilərə praktik kömək göstərməkdən ibarət olmuşdu. 
1936-cı ildə təşkil olunmuş Bakı Məktəbəqədər Pedaqoji Məktəbi Sovet 
dönəmində və müstəqillik dövründə məktəbəqədər yaşlı uşaqların təlimi, tərbiyəsinin 
inkişafına fədakarlıqla xidmət etmiş və etməkdə olan yüksək ixtisaslı kadrlar 
hazırlamışdır. Bakı Məktəbəqədər Pedaqoji Məktəbin müəllimlərindən 
G.Qədimbəyova, Ə.Qədimbəyova, Ş.Cəfərova, F.Allahverdiyeva və b. bu sahədə 
xidmətləri xüsusi qeyd edilməlidir.  
Sovet İttifaqının tərkibində olduğu illərdə respublikamızın iqtisadi, ictimai, 
siyasi,  elmi  və  pedaqoji   həyatının   inkişafı   ilə   əlaqədar   olaraq   Azərbaycanda 
məktəbəqədər tərbiyə müəssisələri də daim inkişaf etmişdir. 
 129
Keçən əsrin 20-ci illərindən başlayaraq inkişaf yoluna düşmüş məktəbəqədər 
uşaq müəssisələrinin şəbəkəsi keçən əsrin sonlarında misli görünməmiş bir tərəqqiyə 
çatmışdı.  
Ölkənin siyasi quruluşundan, hakim Kommunist Partiyasının 
ideologiyasından, o dövrün ab-havasından asılı olmayaraq Azərbaycanda 
məktəbəqədər təhsil müəssisələrinin böyük və möhkəm təməli olan bir sistemi 
yaranmışdı. Bu sistem ildən-ilə, hər beşillik, hər onilliklər ərzində həm kəmiyyət, 
həm də keyfiyyətcə inkişaf edərək, yeni məzmun kəsb etmişdi. Yerli hakimiyyət 
orqanları da bu məsələni daim diqqət mərkəzində saxlamışlar. Bu mənada sovetlər 
hakimiyyətinin sonuncu onilliyi dövründə, yəni müstəqillik dövrü ərəfəsində əhalinin 
tələb və ehtiyacını nəzərə alaraq məktəbəqədər müəssisələrin respublikanın ayrı-ayrı 
şəhərlərində, rayon və kəndlərində inkişaf dinamikasını özündə əks etdirən sənədlərə 
diqqət yetirmək çox əhəmiyyətlidir.  
Hakim ideologiyanın tələblərində özünü göstərən bəzi neqativ hallara 
baxmayaraq keçən əsrin sonlarında əhalinin bütün təbəqələrinin məktəbəqədər 
müəssisələrə ehtiyacının tamamilə ödənilməsi qarşıya bir vəzifə olaraq qoyulmuşdu. 
Keçən əsrin sonlarında, yəni SSRİ-nin dağılmağa doğru getdiyi vaxtlar belə 
məktəbəqədər tərbiyə müəssisələrini harada daha çox açmaq, başqa sözlə desək 
məktəbəqədər yaşlı uşaqları tərbiyə müəssisələrinə daha çox harada, hansı 
regionlarda cəlb etmək problemi Ümumittifaq elmi-praktik konfranslarında, digər 
müvafiq məclislərdə xüsusi müzakirə obyekti olurdu. Bu müzakirələrdə göstərilən 
problemə münasibətdə ikili standart hökm sürürdü. Mütəxəssislərin bir qrupu 
məktəbəqədər təhsil müəssisələrini daha çox, əsasən o regionlarda açmağa üstünlük 
verirdilər ki, o yerlərdə analar bilavasitə istehsalatda çalışır. Bu fikrin tərəfdarları 
istehsalatda, məhsuldar əməkdə və ya ictimai-faydalı əmək sahəsində çalışan anaların 
uşaqlarına üstünlük verirdilər və mövqelərini bununla əsaslandırırdılar ki, bu qadın-
analar bilavasitə əmək cəbhəsində fəaliyyət göstərdiklərinə görə, onların uşaqları 
üçün əlverişli şərait yaradılmalıdır.  
Bu   fikir   tərəfdarlarının   əksinə   olaraq   digər   mövqedə   duranlar   isə, 
məktəbəqədər təhsil müəssisələrinin yaradılmasında çoxuşaqlı regionlara üstünlük 
verirdilər.  Onların  fikrincə,  əgər  bu  gün  ana  ictimai  istehsalatda bilavasitə iştirak 
 130
etmirsə, lakin onun ailəsi çoxuşaqlıdırsa (5-10 nəfər və ya daha çox), ilk növbədə 
həmin müəssisələri bu regionlarda açmaq daha məqsədyönlüdür. Belə ki, əgər birinci 
mövqenin tərəfdarlarının müdafiə etdikləri ailədə bu gün bir nəfərin – ananın 
istehsalatda işləməsi əsas götürülürdüsə, belə ailələrin bir çoxunda əsasən bir və ya 
iki uşaq böyüyürdü.  
Ikinci mövqedə duranlar isə haqlı olaraq göstərirdilər ki, əgər çoxuşaqlı ailədə 
ana bu gün istehsalatda işləmirsə, yaxın gələcəkdə bu ailədə böyüyən 5-10 uşaq həm 
əmək cəbhəsində çalışacaq, həm də ölkənin müdafiəsində iştirak edəcək. 
Onu da qeyd edək ki, diskusiyalarda iştirak edənlər arasında birinci fikrin 
tərəfdarları əsasən Pribaltika respublikalarını, Rusiyanın mərkəzi regionlarını nəzərdə 
tutur və məktəbəqədər təhsil müəssisələrinin perspektiv inkişafını da yuxarıda 
dediklərimizlə əsaslandırmağa çalışırdılar. 
Ikinci fikrin tərəfdarları isə, əsasən Orta Asiya və Cənubi Qafqaz 
respublikalarının nümayəndələri idilər.  
Bütün bunlar onunla nəticələndi ki, keçən əsrin sonlarına doğru respublika 
hökuməti, ayrı-ayrı əlaqədar nazirliklər, komitələr və elmi-tədqiqat idarələri, 
təşkilatlar respublikada mövcud vəziyyəti və perspektivdə əhalinin uşaq tərbiyə 
müəssisələrinə olan ehtiyacını, məktəbəqədər tərbiyə müəssisələri şəbəkəsinin 
normativə uyğun inkişafını müəyyən etmişdilər. Bu perspektiv planda əhalinin 
məktəbəqədər təhsil müəssisələrinə olan ehtiyacının tamamilə ödənilməsi nəzərdə 
tutulurdu. Göstərilən perspektiv planın hazırlanmasında Respublika Təhsil 
Nazirliyinin məktəbəqədər müəssisələr idarəsinin kollektivi, mütəxəssislər və alimlər 
yaxından iştirak etmişdir. 
5. Müstəqillik illərində qüvvədə olan normativ sənədlərin öyrənilməsi göstərir 
ki, məktəbəqədər sahənin yenidən qurulması üçün bir sıra istiqamətlər 
müəyyənləşdirilmişdir. Azərbaycan Respublikasının Nazirlər Kabinetinin 1995-ci il 
17 yanvar tarixli 12 nömrəli qərarı ilə təsdiq edilmiş “Azərbaycan Respublikası 
məktəbəqədər tərbiyə müəssisələri haqqında Əsasnamə”də aşağıdakı ümumi 
müddəalar qeyd edilmişdir.  
1. Azərbaycan Respublikası məktəbəqədər tərbiyə müəssisələri fasiləsiz milli 
təhsilin   həyata   keçirilməsində   ilkin  pillə  olmaqla milliyətindən,  cinsindən,  dini 
 131
mənsubiyyətindən asılı olmayaraq, Azərbaycan Respublikasında yaşayan bütün 
məktəbəqədər yaşlı uşaqların (valideynlərin arzusuna uyğun olaraq) tərbiyəsi və 
təhsilə hazırlanması ilə məşğul olur. 
2. Məktəbəqədər tərbiyə müəssisələrini dövlət orqanları, müəssisə, idarə və 
təşkilatlar, bütün mülkiyyət formalarından olan yerli və xarici birliklər, hüquqi 
şəxslər, ictimai birlik və təşkilatlar, ayrı-ayrı vətəndaşlar təşkil edə bilərlər.  
3. Məktəbəqədər tərbiyə müəssisələri tabeliyindən asılı olmayaraq uşaqların 
ictimai tərbiyəyə cəlb edilməsində ailə və cəmiyyətin tələbatını ödəyir, milli və ərazi 
xüsusiyyətlərinə uyğun olaraq məktəbəqədər yaşlı uşaqların harmonik inkişafını və 
tərbiyəsini təmin edir. 
4. Məktəbəqədər tərbiyə müəssisələri öz fəaliyyətində “Azərbaycan 
Respublikasının Təhsil haqqında Qanunu”, qanunvericilik və digər normativ aktlar, 
habelə bu əsasnaməni və öz Nizamnaməsini rəhbər tutur. 
5. Məktəbəqədər tərbiyə müəssisələri uşaqların yaş və psixoloji 
xüsusiyyətlərinə uyğun təlim-tərbiyə prosesinin təşkili, onların sağlamlığının 
mühafizəsi, ilkin təhsilə hazırlanması üçün təhsil orqanları, valideynlər və ictimaiyyət 
qarşısında məsuliyyət daşıyır. 
6. Dövlət məktəbəqədər tərbiyə müəssisələrinin inkişafı üçün təminat verir, 
tərbiyə və təlimin məzmununu müəyyənləşdirir, onların zəruri maddi-texniki 
ehtiyaclarını ödəyir, kadrlarla, proqramlarla, tədris-metodik ədəbiyyatla, oyun 
avadanlıqları ilə təmin edir. 
7. Məktəbəqədər müəssisələrində təlim dövlət dilində aparılır. Tərbiyə və 
təlim prosesinin başqa dildə aparılması valideynlərin (onları əvəz edən şəxslərin) 
arzuları, yerli imkanlar, pedaqoji kadr və tədris təlimatı nəzərə alınmaqla, 
məktəbəqədər tərbiyə müəssisəsi tərəfindən həll edilir. 
8. Tərbiyə alan uşaqların maraq, qabiliyyət və istedadların inkişaf etdirilməsi 
üçün lazımi şərait və imkan yaratmaq məqsədi ilə müxtəlif növ məktəbəqədər tərbiyə 
müəssisələri yaradıla bilər. Belə müəssisələr təsisçinin təsdiq etdiyi və Azərbaycan 
Respublikası Təhsil Nazirliyi tərəfindən qeydə alınmış nizamnamə əsasında fəaliyyət 
göstərir.  
Əsasnamənin II bölməsində məktəbəqədər tərbiyə müəssisələrinin strukturu, 
 132
tipləri və fəaliyyətinin əsasları da göstərilmişdir. 
Məktəbəqədər tərbiyə müəssisələri aşağıdakı tiplərə bölünür: 
- Körpələr evi; 
- Körpələr evi-uşaq bağçası; 
- Uşaq bağçası; 
- Əqli və ya fiziki cəhətdən qüsurlu uşaqlar üçün məktəbəqədər tərbiyə 
müəssisələri;  
- Məktəb-uşaq bağçası. 
Əsasnamədə məktəbəqədər müəssisələrdə işin təşkili üzrə müddəalar qeyd 
olunur (III bölmədə), məktəbəqədər tərbiyə müəssisələrinin uşaqlarla 
komplektləşdirilməsi (IV bölmədə) və məktəbəqədər müəssisəsinin idarə olunması, 
ona rəhbərlik üzrə müddəalar müəyyən edilmişdir. Məktəbəqədər müəssisəsinin 
tərbiyə-təlim işləri sahəsində hüquq və vəzifələri, maliyyə-təsərrüfat fəaliyyəti, 
əməyin təşkili və əmək haqqının ödənilməsi sahəsində məktəbəqədər müəssisənin 
hüquqları, məktəbəqədər müəssisənin yaradılması, yenidən təşkili və fəaliyyətinin 
dayandırılması, məktəbəqədər müəssisənin hüquqi müstəqilliyi yeni dövrün tələbləri 
baxımından əsaslandırılmışdır. 
Yuxarıda göstərilən rəhbər sənədlər, xüsusilə də məktəbəqədər tərbiyə 
müəssisələri haqqında “Əsasnamə”nin qəbulu müstəqillik dövrünün tələb və 
ehtiyacını, dövrün ruhunu özündə əks etdirən çox mühüm və tarixi əhəmiyyət kəsb 
edən bir sənəddir. Məhz bu sənədin qəbulu ilə müstəqil, suveren Azərbaycan 
Respublikasında məktəbəqədər tərbiyə müəssisələri özünün inkişafının yeni dövrünə 
qədəm qoydu. Məktəbəqədər tərbiyə müəssisələrinin işi, onun məzmunu yeni dövrün 
tələbləri əsasında yenidən qurulmağa başladı. Bu müəssisələr üçün yüksək ixtisaslı 
milli kadrlar hazırlığına yeni məzmunlu və istiqamətli təlimati-metodik göstərişlərin 
hazırlanmasında yeni mərhələnin əsası qoyuldu. 
Müstəqillik dövründə təhsil sisteminin bütün həlqələri kimi, məktəbəqədər 
tərbiyə müəssisələrinin işində özünü göstərən yeniliklərdən, başqa sözlə desək, 
Sovetlər birliyi dövründən fərqli olaraq diqqəti cəlb edən cəhətlərdən biri də budur ki, 
tədqiq etdiyimiz dövrdə Azərbaycanda uşaq və gənclərin təlimi, tərbiyəsi və təhsili 
getdikcə dünya standartlarına daha çox uyğunlaşmaq yolu keçmiş məktəbdir. 
 133
2004-cü ildə hazırlanmış “Məktəbəqədər tərbiyə konsepsiyası”nda qeyd 
olunduğu kimi, müstəqil Azərbaycan dünya standartlarına uyğun təlim sistemini 
yaratmaq işinə onun ilkin pilləsi olan məktəbəqədər tərbiyə və təlimin 
təkmilləşməsindən başlanmışdır. Həmin sənəddə qeyd olunur ki, bunsuz gələcəyin 
hərtərəfli, ahəngdar inkişaf etmiş şəxsiyyətini formalaşdırmaq, onları müstəqil həyata 
hazırlamaq mümkün olmaz. Konsepsiyada həmçinin aşağıdakı məsələlər də açıqlanır: 
- uşaqlarla pedaqoji işin məqsəd və prinsiplərinin humanistləşdirilməsi; 
- məktəbəqədər tərbiyə müəssisəsinin quruluşu; 
- məktəbəqədər müəssisə; 
- məktəb kompleksi, evdə uşaq bağçası, xüsusi təyinatlı məktəbəqədər 
müəssisələr; 
- müəssisə - uşaq bağçaları, məktəbəqədər tərbiyə müəssisələrində pedaqoji 
işin məzmunu; 
- uşağın sağlamlığının mühafizəsi və möhkəmləndirilməsi, uşaqların 
tərbiyəsi və təlimində onların yaş xüsusiyyətlərinin nəzərə alınması, məktəbəqədər 
yaşlı uşaqların tərbiyəsi, məktəbəqədər yaşlı uşaqların təlimi və s. 
XX əsrin son illəri və XXI əsrin əvvəlləri tərbiyəçilərin hazırlığını, bu 
hazırlıqda xüsusi payı olan pedaqoji təmayüllü ali və orta ixtisas məktəblərinin işinin 
daha da təkmilləşdirilməsini, ölkəmizdə aparılan təhsil islahatını, yeniləşən təhsil 
sisteminin ən vacib məsələləri kimi qarşıya qoyur. 
Təsadüfi deyil ki, Təhsil islahatı proqramı təhsil sistemində yüksək 
intellektual potensialı formalaşdıran, müasir tələbatı ödəməyə qadir olan kadr 
hazırlığı həyata keçirməyə imkan verən təşkilatı-iqtisadi mexanizmin qurulmasını və 
lazımi elmi-metodik bazanın yaradılmasını zəruri hesab edir. 
Yeniləşən təhsil sistemində aparılan islahatın müvəffəqiyyəti yüksək ixtisaslı 
kadrların hazırlığından və bu sahədə aparılan işlərin keyfiyyətindən daha çox asılıdır. 
Paralel olaraq komfort şəraitli, yüksək ödənişli özəl uşaq bağçalarının da 
yaradılması prosesi getmişdir. Yüksək peşəkarlıq fəaliyyəti olan mütəxəssislərin 
rəhbərliyi ilə işləyən bu bağçalarda böyük müvəffəqiyyətlər əldə edilmişdir. 
Bəzilərində isə xüsusi təhsili olmayan adamlar rəhbərlik etdiyi üçün məktəbəqədər 
yaşlı uşaqların yaş xüsusiyyətləri nəzərə alınmamış, təlim-tərbiyə prosesi aşağı 
 134
səviyyədə olmuşdur. Bu cür vəziyyət dövlət uşaq bağçalarında da özünü büruzə verir. 
Belə müəssisələrə müxtəlif kursları bitirmiş, səriştəsi, müvafiq elmi-pedaqoji 
hazırlığı və bu sahədə çalışmaq üçün lazımi keyfiyyətləri olmayan şəxslər cəlb 
olunmuşlar. Halbuki hər hansı bir kursu bitirmək haqqında sənəd onların 
məktəbəqədər təhsil müəssisələrində pedaqoji işlə təmin olunmasına heç bir əsas 
vermir. 
Kadr hazırlığında, gələcək tərbiyəçilərin peşə hazırlığında pedaqoji təcrübə 
həlledici mərhələdir. Müşahidələr göstərir ki, uşaq bağçasında təcrübə keçən tələbələr 
pedaqogika, psixologiya, metodika və ixtisas fənlərindən elementar məsələlərin 
həllində çətinlik çəkirlər. Onlar pedaqoji, psixoloji müşahidə apara bilmir, 
məşğələlərin təhlilində, tərbiyəvi tədbirlərin aparılmasında savadsızlıq nümayiş 
etdirirlər, mülahizələrini əsaslandıra bilmir, proqram və metodik vəsaitlərlə işləyə 
bilmir, gündəlik icmal tərtib etməkdə çətinlik çəkir. Bunun səbəblərindən biri ali və 
orta ixtisas məktəblərində bu istiqamətdə işlərin lazımi səviyyədə aparılmamasıdır. 
Tələbələrə gələcəkdə lazımi bacarıq və vərdişlər aşılanmır, təcrübə keçirilən uşaq 
bağçasının maddi-texniki bazası, təchizatı da aşağı səviyyədə olur. 
Tərbiyəçi kadrların yenidən hazırlanması məsələləri də bu günün tələbidir. 
Qeyd etmək lazımdır ki, kadrların yenidən hazırlanmasına yönəldilən mühazirələrin 
elmi-pedaqoji səviyyəsi ön plana çəkilir. Artıq bəsit, müasirlikdən uzaq, təhsil 
islahatının tələblərinə cavab verməyən mühazirə mətnləri müasir uşaq bağçası 
tərbiyəçilərinin tələbini qane edə bilməz. Tərbiyəçilərin yeni təlim texnologiyalarına 
yiyələnmələrinə, yeni idarəetmə modelinin yaradılmasına və digər məsələlərin 
tərbiyəçilərə çatdırılmasına ehtiyac vardır. Yenidən hazırlanma kurslarında açıq 
dərslərin, onların video-kasetlərinin nümayiş etdirilməsi, qabaqcıl tərbiyəçilərin iş 
təcrübəsi, onlarla görüşlər təşkil edilməsi kadrların peşəkarlıq ixtisasının 
artırılmasında mühüm rol oynayır. Kompüterdən, internetdən istifadə edilməsi, yeni 
biliklərin verilməsində audiovizual vasitələrin tətbiqi tərbiyəçi kadrların öz peşəkarlıq 
səviyyəsini artırmasını tələb edir. 
Uşaq bağçalarının təcrübəsinin öyrənilməsi göstərir ki, tərbiyəçilər arasında 
təlim prosesində yeni təlim texnologiyalarından istifadə etmək arzusunda olanlar da 
çoxdur. Metodik müşavirələr, məruzələrin dinlənilməsi, konfranslar və seminarlar, 
 135
“dəyirmi masalar”ın keçirilməsi metodist və tərbiyəçilərin fəaliyyətində müsbət 
dönüş yaradır.  
Orta ixtisas məktəbləri içərisində Bakı Məktəbəqədər Pedaqoji Məktəbinin 
kadr hazırlığı sahəsində böyük təcrübəsi vardır. Burada beş ixtisas üzrə mütəxəssislər 
hazırlanır: 1. Məktəbəqədər təhsilin pedaqogikası və metodikası; 2. İbtidai təhsil;     
3. Loqopediya; 4. Xarici dil; 5. Karlarla sosial bərpa işinin təşkili. 
Pedaqoji kollektiv təcrübəli müəllimləri və gənc yaradıcı qüvvələri özündə 
birləşdirərək tədris işini pedaqoji ustalıqla həyata keçirir. Təcrübənin öyrənilməsi 
göstərmişdir ki, təlim-tərbiyə prosesində müasir təlim texnologiyalarından, kompüter 
təlimindən istifadə olunur. 1985-ci ildən başlayaraq tələbələr informatika və 
hesablama texnikasının əsaslarını öyrənməyə başlamışlar. Nəzəri fənlər üzrə alınan 
biliklər tələbələrin tədris emalatxanalarındakı dərslərində, eləcə də Bakı şəhər uşaq 
bağçalarında pedaqoji təcrübə keçən zaman möhkəmləndirilir. 
Dövrümüz müasir uşaqlara müasir yanaşma bacarığı olan pedaqoqlar tələb 
edir. Yeni pedaqoji təfəkkür dedikdə, böyüməkdə olan nəslin təlim-tərbiyə 
problemlərinə yeni, müasir nöqteyi-nəzərdən baxış, dünya təcrübəsinə əsaslanan 
yanaşma nəzərdə tutulur. 
Yeni pedaqoji təfəkkürə “innovasiya” da deyirlər, yəni yeni qayda ilə təlim. 
Elmi-pedaqoji ədəbiyyatda qeyd olunur ki, “yenilik” və “innovasiya” ayrı-ayrı 
məvhumlardır. Yenilik vasitədir, yəni yeni baxışlar, prinsiplər əsasında yaradılmış 
metod, metodika, texnologiya və s., innovasiya isə onu mənimsəmə prosesidir. 
Yeni pedaqoji təfəkkür hərəkatına əsasən məktəb və məktəbəqədər təhsil 
müəssisəsi rəhbərləri, müəllimlər və tərbiyəçilər cəlb olunmuşlar. Hərəkatın predmeti 
dərs, məşğələ və məktəbdənkənar idarəetmədir. 
Uşaq bağçalarının təcrübəsinin öyrənilməsi göstərir ki, hazırda tərbiyəçilər 
interaktiv təlim texnologiyalarından geniş istifadə etməyə maraq göstərirlər. Lakin 
bunun mahiyyətini izah edə bilmirlər. “İnteraktiv” termini “dialoq”, qarşılıqlı əlaqədə 
fəaliyyət göstərmək kimi izah olunur: “Texnologiya” sözü isə S.A.Smirnovun 
“Pedaqogika, pedaqoji nəzəriyyələr, sistemlər, texnologiyalar” kitabında bu cür izah 
olunur: ““Texnologiya” anlayışını tələb olunan parametrlərlə yeni biliklər almaq üçün 
ilkin materialların təkmilləşdirilməsi üzrə metod və proseslərin toplusu və ardıcıllığı 
 136
kimi başa düşmək lazımdır” (64, səh.172). 
Texnologiya sözünə üç cür yanaşma vardır. 
Bir qrup müəllimlər texnologiyanı müəyyən məqsədə çatmaq üçün xüsusi 
metodika kimi başa düşürlər. 
Ikinci fikrin tərəfdarları texnologiya dedikdə bütövlükdə pedaqoji sistemi 
nəzərdə tuturlar. “Texnologiya” və “pedaqoji sistem” anlayışlarının uyğun gəlməsinə 
baxmayaraq, bu cür şərh həmin sözün ilkin mənasına daha yaxındır. Çünki 
texnologiya sözünə həm metodika daxildir, həm də təlim vasitələrinin sistemi kimi 
mühüm element. 
Üçüncü fikrin tərəfdarları texnologiyanı təkcə metodika və yaxud pedaqoji 
sistem kimi deyil, müəyyən məqsədə nail olmaq üçün optimal metodika və ya 
alqoritm kimi sistem nəzərdə tuturlar. Lakin demək olmaz ki, bu fikir ilkin şərhə daha 
yaxındır. Çünki texnologiya müəyyən üsuldur. Təsadüfi deyildir ki, “müasir 
texnologiyalar” termini yaranmışdır. 
Interaktiv təlim texnologiyaları üçün aşağıda qeyd olunanlar səciyyəvidir: 
- uşaqların aktiv fəaliyyəti; 
- tərbiyəçinin uşaqla və uşaqların bir-biri ilə əməkdaşlığı; 
- didaktik və başqa oyunlardan istifadə; 
- uşaqların qrupda qeyri-ənənəvi yerləşdirilməsi; 
- müstəqil düşünmək, sərbəst rəy söyləmək bacarığı; 
- başqalarını dinləmək bacarığı; 
- başqasının fikrinə dözümlü olmaq; 
- tənqidi təfəkkürünü inkişaf etdirmək; 
- kompromis variant tapmaq; 
- nitq qabiliyyətini inkişaf etdirmək. 
 Təlim prosesində inteqrasiya məsələlərini də yeni pedaqoji təfəkkürə aid 
etmək olar. 
Məlumdur ki, bütün yeni məktəbəqədər təhsil müəssisələri köhnə ənənələrlə 
işləyən uşaq bağçalarının bazasında yaranır və burada işləyən mütəxəssislər əvvəlki 
dövrün məzunlarıdır. Müasir metodlar bu müəssisələrdə əsaslı dəyişikliklər aparmağı 
tələb edir. Pedaqoji təhsil müəssisələrinin işinin təhlili göstərir ki, mütəxəssisin 
 137
hazırlığı onun pedaqoji fəaliyyətinin metodik və didaktik istiqamətlərinə yönəlir. Bu, 
əlbəttə, çox vacibdir, lakin mütəxəssis hazırlığının psixoloji tərəfi nəzərdən yayınır: 
hər şeydən əvvəl tərbiyə olunanın başa düşülməsi, böyüyün onunla ünsiyyət etmək 
bacarığıdır. 
 
Ədəbiyyat 
1. Həsənov A.M. Məktəbəqədər pedaqogika, Bakı-2000. 
2. Qədimbəyova Ə.B. Uşaq bağçasında əxlaq tərbiyəsi, Bakı-1969. 
3. Ismayılova M., İsmayılova C. Uşaq bağçalarının böyük qrupunda keçirilən 
didaktik oyunlar, Bakı-1995. 
4. Komenski Y.A. Seçilmiş pedaqoji əsərləri, Bakı-1961. 
5. Məktəbəqədər pedaqogika tarixi (M.Şabayevanın redaktəsi ilə), Bakı-
1967. 
6. Rüstəmova N.M. Məktəbəqədər pedaqogika tarixi, Bakı-2004. 
7. Şirzadova M.H. Azərbaycanda məktəbəqədər təhsil müəssisələrinin inkişaf 
tarixindən, Bakı-2007. 
 
2.4. Avropa pedaqoji fikir tarixində uşaqların inkişafı, tərbiyəsi                 
və təhsili haqqında nəzəriyyələr 
Plan: 
1. Avropa pedaqoji fikir tarixində uşaqların inkişafı, tərbiyəsi və təhsili 
haqqında T.Kampanella və Y.A.Komenskinin pedaqoji nəzəriyyələri 
2. C.Lokk və J.J.Russonun problemlə bağlı nəzəri müddəaları 
3. Uşaqların inkişafı, tərbiyəsi və təhsili haqqında İ.Pestalotsi, R.Ouen, 
Ş.Furye və F.Frebelin pedaqoji ideyaları 
4. K.D.Uşinski, Y.N.Vodovozova, Y.İ.Tixeyeva və P.Kerqomarın 
tərbiyəyə və təhsilə dair irsi 
5. Uşaqların inkişafı, tərbiyəsi və təhsilinə dair mövcud nəzəriyyələrdə 
A.S.Makarenko və A.V.Suxomlinskinin yeri. 
 
1. Avropa intibahının beşiyi İtaliya idi. Humanizm ideyaları əsasən İtaliyada 
 138
mərkəzləşmişdi. Şəhərlərdə zehni əməklə məşğul olan xüsusi insanlar qrupu – 
ziyalılar qrupu meydana gəldi. Yeni sinfin – burjuaziyanın yaranması mədəni 
yüksəlişə stimul verdi.  
Insanların həyata baxışlarında çevriliş baş verdi. Elə ona görə də İtaliya 
intibahın beşiyi oldu.  
Bu  hərəkat  Dante  Aligeri (1265-1321),  Françesko Petrarka (1304-1374), 
Vitterina de Feltre (1378-1446) və B.Quarinin (1374-1460) adı ilə bağlıdır. 
Italiya humanistləri tərbiyənin ən yaxşı yolunu klassik yunan – Roma 
mədəniyyətinin mənimsənilməsində görürdülər. Intibah dövründə İtaliya    
humanistləri arasında Tomazo Kampanella (1568-1639) seçilirdi. Tomazo 
Kampanella ilk təhsilini monastırda almışdır. Gənc yaşlarında fəlsəfə ilə 
maraqlanmağa başlamışdır. Bir neçə fəlsəfi əsərlərin müəllifi olmuşdur.  
T.Kampanella Cənubi İtaliyanın ispan monarxiyasından azad olunması 
uğrunda gedən mübarizələrdə fəal iştirak etmişdir. Azadlıq mübarizəsində iştirakına 
görə bir neçə dəfə həbs edilmişdir. Axırıncı dəfə 1602-ci ildə ömürlük həbs cəzasına 
məhkum edilmişdir. Lakin 1629-cu ildə o, həbsdən azad edilmişdir. Kampanella 
həyatının axırıncı illərini Fransada keçirmişdir. Uzunmüddətli həbsxana həyatı onu 
susdura bilməmiş və o, hələ həbsxanada olarkən özünün məşhur utopik əsəri olan 
“Günəş şəhəri”ni yazır.  
“Günəş şəhəri”ndə hər şey ümumidir, hamı ümumi əməkdə iştirak edir. 
Burada əmək yetişən nəslin inkişafında əsas yer tutur. Əsərin iki qəhrəmanı Qostnik 
və Morexodun müsahibələrində Kampanella öz fikir və ideyalarını verə bilmişdir. 
Onun “Günəş şəhəri”ndə bütün divarlar şəkillərlə bəzədilmişdir ki, bu şəkillər 
vasitəsilə elmlər asan qavranılır. Bu divarların bir tərəfində həndəsi fiqurlar, digər 
tərəfində çaylar, dənizlər, heyvan və ağac şəkilləri əks edilmişdir.  
Tomazo  Kampanella  belə  hesab  edirdi  ki,  uşaqların  tərbiyəsi  ilə   məşğul 
olmağa iki yaşdan başlamaq, əlifbanı isə onlara şəhərin hasarlarında, evlərin 
divarlarında çəkilmiş şəkillərdən istifadə edərək öyrətməyə üç yaşdan başlamaq 
lazımdır. Səkkiz yaşdan isə müxtəlif elmlərin sisteminin öyrədilməsinə 
başlamalıdırlar. Elmlərin öyrədilməsində isə müntəzəm olaraq müxtəlif 
emalatxanalara gedilməlidir, çünki bu onlara texniki biliklər verməklə, həm də 
 139
gələcək sənətin şüurlu seçilməsinə kömək edə bilər. On iki yaşdan isə cinsindən asılı 
olmayaraq onların hərbi hazırlığına başlanılmalıdır ki, müharibələr zamanı qadınlar 
da öz uşaqları və yeniyetmələri ilə birlikdə bu müharibələrdə iştirak edə bilsinlər.  
T.Kampanella utopik əsəri olan “Günəş şəhəri”ndə əməkçilərin xoşbəxt, 
ümumi dövlətində uşaqların erkən yaşdan ictimai tərbiyəsinin və təliminin verilməsi 
haqqında öz demokratik ideyalarını irəli sürmüş və orada o, əyaniliyə, təbiətə istinad 
etmişdir.  
Bütün humanist pedaqoqları birləşdirən bir mənəvi yaxınlıq vardır ki, o da 
onların əşyadan sözə gəlməyi əsas tutmaları, təbiətdə təcrübəni əsas götürmələri idi. 
Intibah dövrünün bu pedaqoqlarının pedaqoji ideyaları gələcək pedaqoji 
nəzəriyyələrin formalaşmasına öz təsirini göstərə bilmişdir. 
Pedaqogika elminin inkişafında  böyük xidmətləri olan Y.A.Komenski 
(1592-1670) bütün mənalı həyatını insanların tərbiyəsi məsələsinə həsr etmişdir. 
Ömrüboyu narahat həyat keçirən otuz illik müharibədən əzab və əziyyət çəkən, 
övladlarını, əlyazmalarını belə itirən, insanları bəladan xilas etməyə çalışan 
Y.A.Komenski özünə  Amos  (insanları bəladan xilas edəcək peyğəmbər) təxəllüsünü 
seçmişdir.  
Bütün həyatını xalqın maariflənməsinə həsr edən Komenski məktəbəqədər 
tərbiyə məsələlərinə ciddi fikir vermişdir. Onun fikrincə tərbiyə işinə uşaq hələ 
anadan olmamışdan başlamaq lazımdır. O, məktəbəqədər tərbiyə haqqında fikirlərini 
“Ana qucağı məktəbi” adlı əsərində şərh etmişdir. əsər həcmcə kiçik, məzmunca çox 
böyükdür, o ana qucağı məktəbini gənc nəslin tərbiyəsində mühüm mərhələ hesab 
edirdi. Uşaqların tərbiyəsinə bu mərhələdən başlamaq iki cəhətdən: uşaqları pis adət 
və vərdişlərdən qorumaq və gələcək tərbiyəni düzgün təşkil etmək üçün faydalıdır. 
Doğrudur, məktəbəqədər tərbiyə haqqında hələ yeni eradan əvvəl (427-347) görkəmli 
yunan filosofu Platon maraqlı fikirlər söyləmişdir. Komenski Platonun həmin fikirləri 
ilə tanış idi. Lakin, Platon uşaqların tərbiyəsində ailənin rolunu inkar edir və deyirdi 
ki, ailədə uşaq düzgün tərbiyə oluna bilməz. Platon uşaq doğulan kimi onu alınıb 
körpələr evinə verilməsini tələb edirdi. Məlumdur ki, Platon dövründə spartalılar yeni  
doğulan uşaq sağlam və gümrah olduqda onu götürüb, zəif və xəstə olduqda isə onu 
məhv edirdilər.  
 140
Y.A.Komenski ailəni uşağın tərbiyəsində ilk yer hesab etmiş, uşağın 
tərbiyəsində ailənin böyük rolunu yüksək qiymətləndirmişdir. “Ana qucağı məktəbi” 
əsərində Komenski analara, dayələrə, uşağı düzgün tərbiyə etməyin yolları haqqında 
qiymətli məsləhətlər vermişdir. O, ailə tərbiyəsinə dövlət əhəmiyyətli bir məsələ kimi 
baxmış və tərbiyə sistemində ailəni ilk mərhələ hesab etmişdir. O, uşaqları sevməyi, 
onlara humanist baxımdan yanaşmağı tələb edirdi. Bu isə, əlbəttə pedaqogikada yeni 
bir məsələ idi. Uşaqlara hörmət, məhəbbət, onlara qayğı ilə yanaşmaq həm ailənin, 
həm də ictimaiyyətin birgə işidir. Ailə, ictimaiyyət və dövlətin qayğısı sayəsində uşaq 
böyüyüb cəmiyyətin fəal bir üzvünə çevrilir. Y.A.Komenski bu əsərinə Siseronun çox 
qiymətli bir kəlamını epiqraf vermişdir: “Dövlətin əsasını gəncliyin düzgün tərbiyəsi 
təşkil edir”. Komenskinin həmin əsəri insanlığın tərbiyəsində ən yaxşı vəsaitdir. 
Çünki köhnə nəsli əvəz edən yeni nəsil düzgün tərbiyə olunmasa cəmiyyət məhv olub 
gedər.  
Komenski əsərin girişində göstərir ki, tərbiyə işi ilə kim məşğul olursa onun 
qarşısında 3 vəzifə durur: 
1. Dünyada qızıldan qiymətli olan bir şey sizə verilib, bu uşaqdır. 
2. Onun qarşısında hansı məqsəd durur? Yəni tərbiyə gəmisini hansı 
istiqamətə yönəltmək lazımdır? 
3. Gəncliyin düzgün tərbiyəyə ehtiyacı var. 
Y.A. Komenskiyə görə uşaqlar 6 yaşa qədər aşağıdakı elmlərə dair 
məlumatları bilirlər. Fizika ilə bağlı olan təbiət hadisələrini, təbii hadisələrin adlarını: 
yanğın, hava, su, torpaq, qar, buz, dəmir və s. bilirlər. Bununla əlaqədar olaraq 
uşaqlar bir neçə ağacı, otu, çiçəyi, gül və müxtəlif heyvanları tanıyırlar, bədəninin 
xarici üzvləri və onların vəzifələrini bilirlər.  
Astronomiyadan – günəşi, ayı, ulduzu bir-birindən fərqləndirə bilirlər. 
Coğrafiyadan – doğulduğu, yaşadığı yeri bilir, şəhəri, kəndi fərqləndirir, 
xronologiyaya aid saat, gün, ay, il və s. aid bilgilərə yiyələnmək olurlar.  
Uşaq dünənki hadisəni xatırlayırsa, bu gün, keçən il, iki-üç il bundan əvvəl 
olmuş hadisəni dumanlı bilirsə, deməli, tarixə aid müəyyən anlayışları mənimsəmiş 
olur. Komenskiyə görə uşaqlar siyasətə dair biliklərə də yiyələnmiş olurlar. Onlar 
dövlət başçısını tanıyır və s.  
 141
Komenski göstərir ki, uşaqlar zaman anlayışını çox çətin mənimsəyirlər. Bu 
yaşda uşaqlar hətta bu günlə sabahı qarışdırırlar. 
Komenskiyə görə uşaqlar fəaliyyətlə, ağıl və dillə bağlı olan incəsənət, 
dialektika, riyaziyyat, musiqi, bir neçə əl işləri və fiziki təmrinləri bilirlər.  
Ilk altı ildə uşaq sual verib, cavab almağı bacarmalıdır. Bu dövrdə 
riyaziyyatın əsaslarından çoxu, azı, enli, ensizi və digər ölçü vahidlərini sənətkarlıq 
və əməkdən kəsməyi, tikməyi, sökməyi bilməlidir. Dillə əlaqədar uşaqlarda 
qramatikaya, ritorikaya, poetikaya aid biliklər inkişaf edir.  
Beləliklə, 6 yaşlı uşaqlarda əşyaları tanımaq, fiziki əmək və cəldlik, nitq 
mədəniyyəti, əxlaq və xeyirxahlıq, mərhəmətlilik və s. kimi anlayışlar 
formalaşdırılmalıdır.  
Komenski analara uşaqların qayğısına hələ uşaq dünyaya gəlməzdən əvvəl 
qalmağı məsləhət görür, bunun üçün ilk növbədə hamilə qadınlar öz sağlamlıqları 
qayğısına qalmalıdırlar, hamilə qadınlara içki içmək, həyacanlanmaq, əsəbiləşmək, 
əzab çəkmək olmaz. Ana bu mühüm məsələlərə əhəmiyyət verməsə, onun gələcək 
övladı əsəbi, narahat, qəmgin olacaq, bəzən isə ölü doğulacaqdır. Elə ki, bu zəif 
məxluq dünyaya gəldi, valideyn birinci növbədə onun qayğısına qalmalıdır. Uşağını 
ana özü əmizdirməlidir. Ən dəhşətlisi odur ki, bəzi analar öz uşaqlarını başqa 
qadınlara əmizdirmək üçün verir. Bunun bir sıra ziyanı vardır. Ana xəstə deyilsə, heç 
vaxt belə etməməlidir. Uşağı başqası əmizdirərsə, ana övlad arasında münasibətlər 
itir, uşaq böyüyərkən öz anasına hörmət etmir, ona yad bir qadın kimi baxır. 
Komenskiyə görə anaların uşaqlarını özləri əmizdirməsi onların əxlaqi saflığı üçün də 
faydalıdır. Komenski görkəmli filosof Favorinin apardığı maraqlı bir eksperimenti 
şərh edir. Favorin ana südünün körpə varlığın həyatında nə kimi əhəmiyyət kəsb 
etdiyini quzular və çəpişlər üzərində sınaqdan keçirir. Çəpişlər qoyunları, quzular isə 
keçiləri əmirlər. Nəticədə keçiləri əmmiş quzuların yunu cod, qoyunları əmmiş 
çəpişlərin tükü nisbətən yumşaq olur. Komenski həmin təcrübədən belə nəticə çıxarır 
ki, ana südünün uşağın mənəvi təşəkkülündə böyük əhəmiyyəti vardır.  
Y.A.Komenski   deyirdi  ki,   uşaq  həyatı   oda   bənzəyir,  odun  yanması  və 
alovlanması üçün hava lazım olduğu kimi, uşağın da inkişafı üçün hərəkət lazımdır. 
Uşaq çox qaçıb oynayanda yaxşı yatır, mədəsi yaxşı işləyir, tez böyüyür, fiziki və 
 142
mənəvi cəhətdən möhkəm olur. O, belə bir atalar sözünü də misal gətirir ki, şən 
əhval- ruhiyyə sağlamlığın yarısıdır. 
Valideynlər təkcə uşaqlarının sağlamlığının qayğısına qalmaqla 
kifayətlənməməli, həm də uşaqların ağıllı böyümələrinə xüsusi diqqət verməlidirlər. 
Çünki müdriklik hər cür cəvahiratdan qiymətlidir. Ağıl, zəka sağ əldir, dövlət və 
şöhrət isə müvəffəqiyyətdir. Əqlin yolu işıqlı və gözəldir. Uşaqlar əvvəlcə anasını, 
atasını, suyu, yeməyi tanıyır. Odun, küləyin, soyuğun nə demək olduğunu bilir. Iti, 
pişiyi tanıyır. Dörd, altı yaşda uşaqlar qum, palçıq və s. nə olduğunu başa düşür, 
meyvələri tanıyırlar. Y.A.Komenski qeyd edir ki, uşaqlar yeddi yaşda hər hansı işlə 
məşğul olmağı çox sevirlər. Onların qan dövranı daim hərəkət tələb edir. o, deyirdi 
ki, qoy onlar qarışqa kimi səhərdən axşama kimi işləsinlər, oynasınlar, hərəkət 
etsinlər. Bu çox xeyirli və faydalıdır. Onların oyunlarının məzmunlu olması üçün 
onlara kömək göstərilməlidir. O, Afina sərkərdəsi Femstoklun balaca oğlu ilə 
meydançada qumun üzərində oynadığını misal gətirir. Bir gənc çox təəccüblə 
sərkərdəyə baxır. Sərkərdə gəncə deyir ki, özünün övladın olana kimi burada 
gördüyünü heç kimə danışma. Bununla Komenski demək istəyirdi ki, valideynlik 
hissini, övlad məhəbbətini, övladın tərbiyəsini, nazını çəkmək qayğısını yalnız 
valideyn olanlar bilərlər. 
Uşaq nə görürsə onunla maraqlanır, onu əllərinə götürür, dartır, sökür, 
qopardır. Onlar bıçağı, dəhrəni yerə döyür, bununla da özünə zədə yetirirlər. Ona 
görə də uşaqlara müxtəlif oyuncaqlar almaq lazımdır. Çünki uşaqlar bu oyuncaqlarla 
oynadıqdaonların bədəni möhkəmlənir, əqli inkişaf edir, bədən üzvləri hərəkət edir. 
onlar çox həvəslə tikinti materialları ilə oynayır, ev düzəldirlər. Uşaqların bu işlərinə 
kömək etmək lazımdır. Işsizlik həm ağıl, həm mənəviyyat, həm də bədən üçün 
zərərlidir. O, həmin işləri tədricən yerinə yetirməyi tövsiyə edirdi.  
Y.A.Komenski uşaqların nitq inkişafı məsələlərinə də böyük əhəmiyyət 
vermişdir. O, deyirdi ki, insanı heyvandan iki şey fərqləndirir. Bunlardan biri şüur, 
digəri isə nitqdir. Şüur insanın özü üçün, nitq isə bağqaları üçün lazımdır. Buna görə 
də bunların hər ikisinə eyni cür qayğı göstərmək lazımdır. Insan nitq mədəniyyətinə 
yüksəlmək üçün qrammatikanı, ritorikanı və poetikanı öyrənməlidir.  
Uşaq  qramatikanı  ən  uzağı  altı  aylıq  olanda  örənməyə  başlayır. Bir yaşda 
 143
uşaqlar a, ba-ba, ma və s. səsləri deyirlər. Sonra uşaqlarda ən yaxın olan nə-nə, baba 
və s. sözlər yaranır. Bu yaşda çox zaman valideyn uşaqlarla guya danışır, əşyanın əsl 
adını qoyub uşağın verdiyi adı çox həvəslə deyirlər. Məsələn, pəpə, qaqqa, çay-ça və  
s. Bu uşaq nitqinin inkişafına mənfi təsir edir. Bu yaşda ata, ana, dayə, bacı – hamı 
uşağa sözü düzgün tələffüz etməyi öyrətməlidir. Bu yaşda qrammatika ancaq bundan 
ibarətdir. Bunu təqribi üç yaşa qədər davam etdirmək olar. Dörd, beş, altı yaşda uşaq 
nitqi ətraf mühitin təsiri ilə zənginləşir. Bu yaşda uşağın nə etdiyini, nə iş gördüyünü 
düzgün ifadə etmək üçün şərait yaratmaq lazımdır. Ona görə də tez-tez onlara “nə 
edirsən?” , “nə iş görürsən?” kimi suallar vermək lazımdır. Uşaqlara çətin sözləri 
tələffüz etdirmək, yanıltmaclar öyrətmək lazımdır.  
Ritorika da uşaqlarda bir yaşda başlayır. Biz çox zaman öz fikrimizi uşaqlara 
danışıqdan  çox  jestlərlə  çatdırırıq.  Uşağa əlimizin hərəkəti ilə, təbəssümlə müraciət 
edirik. Uşaq iki-üç yaşdan sifətdən qəmginliyi, sevinci duyur, başı tərpətməklə, 
barmaq hədələməklə uşaq yaxşı və pis hərəkət etdiyini başa düşür. Təxminən üç 
yaşdan uşaq təəccüblənməyi, bəzən əl hərəkəti ilə danışmağı bacarır. 5-6 yaşdan uşaq 
öz yaşıdlarından və dayəsindən eşitdiyi sözləri mənimsəyir. Elmlərin əsası bu yaşda 
qoyulur. Uşaqla ağıllı davranmaq lazımdır. Təxminən elə bu yaşda poeziyadan da 
danışmaq olar. Ona görə ki, uşaq ahəngdarlıqla danışmağa başlayır, ifadəli şer 
söyləyir.                   
Y.A.Komenski əxlaq tərbiyəsinə də böyük əhəmiyyət verirdi. Onun fikrincə 
nəcib, xeyirxah adamları kiçik yaşlardan tərbiyə etmək lazımdır. Kiçik ağacı tez 
böyütmək olur, eləcə də uşağı kiçik yaşdan xeyrixah tərbiyə etmək asandır. Bunun 
üçün daim xeyirxahlıq nümunəsi vaxtında ağıllı nəsihətlər və təmrinlər, mülayim 
intizam kimi şərtlər lazımdır. Uşaqlara həmişə yaxşı nümunə göstərmək zəruridir. O, 
dünyaya gələndə meymuna oxşayır, lakin qayğının, səyin nəticəsində dəyişib başqa 
cür olur. Uşaq gözündən heç bir şey yayınmır. Ona görə də uşağın yaşadığı mühitə 
həmişə diqqət yetirmək lazımdır. Burada mülayimlik, xeyirxahlıq, bir-birinə hörmət 
əsas yer tutmalıdır. Əxlaq tərbiyəsində Komenski cəzaya da müraciət edir. O, 
döyməyi deyil, yeri gələndə bərkdən acıqlanmağı məsləhət görür. Komenski deyirdi 
ki, ailədə intizamın böyük əhəmiyyəti vardır. Intizamsız böyüyən uşaq xeyirxah ola 
bilməz.  
 144
Y.A.Komenski 6 yaşa qədər uşağı ana məktəbində saxlamağı məsləhət 
görürdü. 6 yaşdan sonra uşağı məktəbə verməyi tələb edir. O yazırdı: “Toxum 
cücərəndən sonra onun böyüməsi, yaxşı məhsul verməsi üçün bostana şitil edirlər. 
Eləcə də uşağın fiziki və əqli cəhətdən yaxşı inkişaf etməsi üçün onu məktəbə vermək 
lazımdır”. 
Y.A.Komenski erkən təhsilin əleyhinə çıxırdı. O göstərirdi ki, 6 yaşdan əvvəl 
verilən təhsil bir neçə cəhətdən ziyandır. Əvvəla uşaq bu işə tam hazır deyil, ikincisi 
uşağın beyni öz inkişafını tam qurtarmamış olur. 6 yaşdan sonra o tam inkişaf etmiş 
olur. O, bunu ağacla müqayisə edir. Elə ağac var ki, lap tez çiçək açır, amma o, çiçəyi 
tez tökür, gec açılan çiçək isə daha yaxşı meyvə verir. Ona görə də vaxtından tez 
verilən təhsil zərərlidir.  
Y.A.Komenski uşağın məktəbə qoyulması məsələsi üzərində də xeyli dayanır. 
O göstərir ki, bəzi valideynlər uşağı hazırlamadan məktəbə aparırlar. Belə 
valideynlərin işi malı naxıra ötürmək kimidir.  
2. Con Lokkun (1632-1704) tərbiyə haqqında fikirləri dövrü üçün çox 
əhəmiyyətli idi. O, “ağ lövhə” nəzəriyyəsini irəli sürmüşdür. Onun fikrincə uşaq 
doğularkən onun beyni ağ lövhə kimi təmiz olur. Sonra ətraf aləm tədricən ona təsir 
edir və xarakteri formalaşır. O, həmin nəzəriyyəsini “Təcrübələr” adlı əsərində belə 
ifadə edir: insan qəlbi ağ lövhə kimidir. Bu nəzəriyyənin öz dövrü üçün böyük 
əhəmiyyəti vardır. Bu nəzəriyyə ilə Con Lokk feodalizm cəmiyyətinə, onun qayda və 
qanunlarına böyük zərbə vurmuşdu.  O, bununla fitri qabiliyyətlər nəzəriyyəsini rədd 
edirdi. Əlbəttə, onun burada səhvləri də var idi. V.Q.Belinski Lokk nəzəriyyəsinin 
çatışmayan cəhətlərini tənqid etmişdi. O yazırdı ki, uşaq beyni ağ lövhə deyil, imkanı 
olan toxumdur. Uşaq dünyaya müəyyən təbii imkanlarla gəlir, həmin təbii imkanlar 
həyatda inkişaf edir. Con Lokk isə həmin nəzəriyyə ilə hər cür fitri istedadı inkar 
edirdi. 
Lokk “Əqlin tərbiyəsi” əsərində göstərir ki, heç bir xalqın övladı 
milliyyətindən, irqindən asılı olmayaraq ağılsız, qabiliyyətsiz doğulmur. Avropa və 
zənci qəbilələri bir-birindən fərqləndirən tərbiyədir, ictimai mühitdir. O yazır: “Əgər 
biz sizinlə birlikdə Soldan körfəzində doğulmuş olsaydıq, bizim dünyagörüşümüz və 
düşüncəmiz orada yaşayan vəhşi qottentotların dünyagörüşündən artıq ola bilməzdi. 
 145
Virciniya kralı Apocan İngiltərədə təhsil alsaydı, bəlkə də o, ən yaxşı riyaziyyatçı və 
mömin ola bilərdi. Bunların arasındakı fərq müəyyən qədər təhsilli ingilis ilə onların 
işini məhdudlaşdıran adətləri və baxışlarıdır. Buradan belə bir nəticə çıxır ki, insan 
hər hansı şəraitdə yaşayırsa, şərait onun inkişafına təsir edir. Deməli, hər şey təhsil və 
tərbiyədən asılıdır”.    
Con Lokkun fikrincə uşaqlarda olan bəzi zərərli keyfiyyətlər cəmiyyətdən 
gəlir. Ona görə də hər bir valideynin uşağını evdə tərbiyə etməsi yaxşı olardı.    
Onun pedaqoji görüşlərində ailə tərbiyəsi mühüm yer tutur. C.Lokk 
tərbiyəçidən tərbiyə etdiyi uşağın bütün fərdi xüsusiyyətini öyrənməyi tələb edirdi. O, 
insan xarakterində bir sıra mənfi və müsbət keyfiyyətləri sadalayır, tərbiyəçidən tələb 
edirdi ki,  uşaqda  müsbət  keyfiyyətlərin  inkişafına  imkan  yaratsın.  Pis adətləri lap 
kiçik vaxtdan yerindəcə boğmaq lazımdır.  
Lokk tərbiyəyə yaradıcı bir proses kimi baxırdı.  Ona görə uşağın fərdi 
xüsusiyyəti həyatı boyu dəyişməz qalmır, səmərəli pedaqoji təsirin gücü ilə uşaq 
psixikasını dəyişdirmək olmaz. Con Lokkun fikrincə, uşaq xarakteri axan çaya 
bənzəyir. Çayın qarşısında bənd vurub onun istiqamətini, məcrasını dəyişdirmək 
mümkün olduğu kimi, insan xarakterini də tərbiyənin gücü ilə dəyişdirmək olar.  
Beləliklə, Lokk XVII əsrdə geniş vüsət tapmış tərbiyəni hər şey hesab edən 
nəzəriyyənin başında durur, onun yaradıcısı hesab olunurdu. Jan Jak Russo, Pestalotsi 
də onun nəzəriyyəsindən qidalanmışdır. Con Lokkun zəmanəsi üçün xarakterik olan 
insan xarakteri və psixikası anadan gəlməlidir, Allahın iradəsindən asılıdır - deyən 
nəzəriyyəyə qarşı çıxaraq göstərirdi ki, insan heç bir əqli qabiliyyətlərlə doğulmur. 
Insanları tərbiyənin gücü ilə xoşbəxt və ya xeyirxah etmək olar. 
Con Lokk əxlaq tərbiyəsini dinlə sıx bağlayır və deyirdi ki, ilk günlərdən 
uşaqlarda Allaha məhəbbət tərbiyə edilməlidir.  
Con Lokkun pedaqoji sistemində fiziki tərbiyə mühüm yer tutur.  O, uşaqları 
lap körpəlikdən möhkəm bədənli, sağlam tərbiyə etməyi lazım bilirdi. “Tərbiyə 
haqqında fikirlər” əsərini o, belə bir yunan kəlamı ilə başlayır: “Sağlam bədəndə 
sağlam ruh olar”. Sağlam olmayan adam heç bir zaman irəli gedə bilməz və 
cəmiyyətə fayda verə bilməz. Əlbəttə, həmin fikir qismən doğru olsa da onunla 
razılaşmamaq olmaz.  
 146
C.Lokkun fikrincə centlmenin bədəni körpə yaşdan möhkəmləndirilməlidir. 
O, hər gün soyuq suda çimməli, yüngül ayaqqabı geyinməlidir. O, yazır ki, anaların 
əksəriyyəti mənə etiraz edib deyirlər ki, mən diri ikən uşaqları öldürürəm, halbuki 
Seneka ilin bütün fəsillərində bulaq suyu ilə yuyunurmuş. Uşaqların sağlam 
böyüməsində havanın böyük əhəmiyyəti var. Bir həkim kimi bunu yaxşı bilən Lokk 
uşaqların günün çox hissəsini havada keçirmələrini zəruri sayırdı.  
Uşaqların sağlamlığında paltarın, ayaqqabının da dar və gen olması müəyyən 
əhəmiyyət kəsb edir. Uşaqlara dar paltar geyindirmək onların sağlamlığına ziyan 
vurur. Döş qəfəsini sıxır. Belə uşaqların ağzından pis iy gəlir. Hamıya məlumdur ki, 
çinlilər  qız  uşağının  ayağını  qəlibə  salırlar.  Həmin  qəlib  uşağın  ayağının normal 
inkişafına mane olur. Onların ayaqları çox balaca olur. Buna görə də kişilərə nisbətən 
qadınlar az ömür sürürlər. Ona görə ki, qan dövranı bədəndə düzgün getmir. C.Lokk 
məsləhət görürdü ki, 2-3 yaşa qədər uşağa ət vermək olmaz. Valideynlər isə düşünür 
və belə hesab edirlər ki, həm özləri, həm də uşaqlar ət yeməsələr acından ölə bilərlər. 
O deyirdi ki, uşaqların dişlərinin xəstə olması onlara körpə vaxtı çoxlu ət verməklə 
bağlıdır. Mənim centlmenim ət yeməli olsa, heç olmasa gündə bir dəfə yesin. 
Centlmen üçün çörək, yağ, pendir ən yaxşı səhər yeməyidir.  
Sağlamlıq üçün yuxu da əsas şərtdir. Əgər uşaq evdə bərk yatmağa 
öyrənməyibsə, yolda yuxusuzluqdan əziyyət çəkəcəkdir.  
Uşaqları elə tərbiyə etmək lazımdır ki, böyüyəndə hər dəqiqə döyüşə bilsin. 
C.Lokkun centlmeni nəzakətli və döyüşkən kimi tərbiyə etməsi onun yaşadığı dövrün 
iqtisadi-siyasi hadisələri ilə bağlı idi. O zaman İngiltərə başqa ölkələrə hücum edir, 
müstəmləkəçilik siyasəti yeridirdi. Gənc nəslin tərbiyəsi haqqında fikirlər söyləyən 
Lokk da hakim sinfin mənafeyini müdafiə edir, centlmeni həm nəzakətli, həm də 
döyüşməyi bacaran kimi tərbiyə etməyi tələb edirdi. 
C.Lokk əxlaq tərbiyəsinə xüsusi əhəmiyyət verir. Uşağı qayğıkeş tərbiyə 
etmək lazımdır. Tərbiyə uşaqların yaddaşını möhkəmləndirməli, biliklərlə 
silahlandırmalı, təkcə dünyagörüşü inkişaf etdirməklə kifayətlənməməli, həm də 
xeyirxah insan tərbiyə etməlidir.  
Uşaqlarda höcətçilik, yalançılıq, qəddarlıq kimi mənfi keyfiyyətlərin 
inkişafına yol vermək olmaz. Uşaqları elə öyrətmək lazımdır ki, onlar bir-birinə 
 147
güzəştə getməyi bacarsınlar. Uşağı öyrətmək lazımdır ki, ona başqası tərəfindən 
verilən hədiyyəni almasın. Bəzən uşaq öz arzusuna çatmaq üçün göz yaşından da 
istifadə edir. Bunun qarşısını almaq lazımdır. Göz yaşı iki səbəbdən olur: biri – o bir 
şeyi istədikdə vermirlər, bu zaman o göz yaşı tökür, ikincisi, çəkdiyi əzabdan da göz 
yaşı tökür. Uşağın üzünə baxdıqda onun nə üçün ağladığını bilmək olur. Birinci 
ağlamağın qarşısını almaq lazımdır. Cəsurluq və qorxaqlıq da insan xarakterinin 
əlamətlərindəndir. Cəsurluq bütün xeyirxahlığın keşikçisidir. Qorxaq adam heç vaxt 
öz insanlıq ləyaqətini yerinə yetirə bilməz. Qorxaqlığın qarşısını lap kiçik yaşlardan 
almaq lazımdır. Elə əşyalar olur ki, uşaq görəndə qorxur.  Odur ki, elə etmək lazımdır 
ki, uşaq qorxmasın.  
Uşaqlarda olan mənfi keyfiyyətlərdən biri də qəddarlıqdır. Çox zaman uşaq 
əlinə düşən zəif canlını – quşu, kəpənəyi incidir. Körpə vaxtı belə heyvanlarla 
qəddarcasına rəftar edən uşaq böyüyəndə adamlara da qarşı amansız olacaqdır. Buna 
görə də uşaqlarda mərhəmət hissi tərbiyə etmək lazımdır. Belə qayğı uşaqlarda erkən 
yaşdan xeyirxahlıq və qayğıkeşlik tərbiyə edir. Uşaqlarda olan mənfi keyfiyyətlərdən 
biri də laqeydlikdir. Bu elə bir mənfi keyfiyyətdir ki, irqindən, cinsindən asılı 
olmayaraq bütün insanlar arasında yayılmışdır. Uşaqları bu təhlükədən qorumaq 
lazımdır. 
C.Lokk tərbiyədə nüfuza da böyük əhəmiyyət verirdi. Bu nüfuz nəinki 
uşaqlara, hətta onlara baxan dayələrə də təsir etməlidir. O yazır ki, uşaq kiçik yaşda 
olarkən ata nüfuzunun böyük əhəmiyyəti vardır. Lakin, bu nüfuz despotçuluğa 
çevrilməməlidir. Yeri gəldikcə uşağın arzusunu, tələbini də nəzərə almaq lazımdır.   
Jan Jak Russo (1712-1778) on ildən az bir dövrdə (1753-1762) “İctimai 
müqavilə”, “Dalamberə məktub”, “Yeni Eloiza” əsərlərini yazır. “Emil və ya tərbiyə 
haqqında” əsəri 1761-ci ildə nəşr olunur. Əsər böyük hay-küyə, hakim və dini 
qüvvələrin etirazına səbəb olur. Fransa parlamenti müəllifin həbs edilməsi haqqında 
qərar qəbul edir. Russo Fransadan qaçmalı olur. Onun adamlarla ünsiyyətdə olması 
qadağan edilmişdi. 1765-ci ildə o məşhur “Tövbə” əsərini yazır. Əsərdə özünün 
subyektiv həyəcanlarını, tərcümeyi-hal məlumatları çox incə bir üslubla təsvir edir. 
Narahat  həyat, həyəcanlar onu taqətdən salmışdı. O, 1778-ci ildə iyulun 2-də 
Markiz-de Jerardenin qəsrində vaxtsız vəfat edir. De Jerarden onun qəbri üstündə 
 148
heykəl qoydurmuş, “burada təbiət və həqiqət nəğməkarı olan bir insan yatır” sözlərini 
heykələ həkk etdirmişdi. 
Komenskinin ideyasına görə, təlim ciddi ardıcıllıqla aparıldığı kimi Russoya 
görə də tərbiyə belə bir ardıcıllıqla həyata keçirilir. Həmin ardıcıllığı Russo “Emil və 
ya tərbiyə haqqında” əsərində xüsusi qeyd edir. Birinci mərhələ uşağın anadan 
olandan dil açana qədər dövrü əhatə edir. Bu mərhələdə uşaq tamamilə köməksiz və 
gücsüzdür.  Ikinci mərhələ iki yaşından on iki yaşadək dövrü əhatə edir. Bu 
mərhələdə fiziki qüvvələr inkişaf edir, lakin hələ əqli düşüncə, əxlaqi anlayış yoxdur. 
Üçüncü mərhələ on iki yaşdan on beş yaşadək dövrü əhatə edir. Bu dövr əqli 
qüvvələrin və mənəvi inkişafın başlanğıcıdır. Bu dövr insan həyatının ən qiymətli 
vaxtıdır, lakin çox az olan dövrüdür. Bu dövr işləmək, oxumaq, elm öyrənmək üçün 
ən qiymətli dövrdür. Nəhayət, dördüncü mərhələ gəncliyin böhran dövrüdür, 
ehtiraslar, mənəvi özünü inkişaf dövrüdür. Bu dövrdə sanki insan yenidən doğulur, 
heç bir insani xassə ona yad deyildir. Bu dörd mərhələnin xüsusiyyətlərinə uyğun 
olaraq tərbiyə özü də dəyişir. Birinci mərhələdə tərbiyə özünü sadəcə olaraq uşağa 
qulluq etmək, qayğı göstərməklə ifadə edir. İkinci mərhələdə fiziki tərbiyədə və 
xarici hisslərin inkişafında öz ifadəsini tapır. Üçüncü mərhələdə əqli tərbiyədən, 
dördüncü mərhələdə isə mənəvi tərbiyədən söhbət gedir. “Emil” əsərində hər 
mərhələyə bir kitab həsr edilmişdir.  
Uşağı kim tərbiyə etməlidir? Öz uşaqlarının tərbiyəsindən imtina edən və 
uşaqlarını priyuta verən valideynləri kəskin tənqid edərək Russo hər bir valideyndən 
öz uşaqlarını tərbiyə etməyi tələb edir. Uşağa həyat verən ona yaşamağı da 
öyrətməlidir. Kim atalıq borcunu yerinə yetirmirsə, ata adlanmağa layiq deyildir. Heç 
bir yoxsulluq, heç bir məşğuliyyət, insani böyüklük onu uşaqları yedirtmək, tərbiyə 
etmək vəzifəsindən məhrum edə bilməz. Xəstə analar müstəsna olmaqla uşaqları 
analar özləri əmizdirməlidir. Russo uşağa ana qayğısının ictimai-əxlaqi əhəmiyyətini 
çox gözəl təhlil və təsvir edir. “Ana yoxdursa, uşaq da yoxdur”. Tərəflərdən biri öz 
borcunu pis yerinə yetirirsə, o biri tərəf onun əzabını çəkəcəkdir. Uşaq hələ həyatını 
dərk etməzdən əvvəl anasını sevməlidir. Ana qayğısı yoxdursa, ailə də yoxdur. Ana 
olmayanda bütün mənəvi sistem pozulur, ana və övlad arasında məhəbbət tellərini 
bir-birinə bağlaya bilmir. Belə olduqda nə ata, nə ana, nə uşaqlar, nə qardaş, nə də 
 149
bacı olur, hamı bir-birinə tanış kimi baxır. Onlar bir-birlərini sevə bilərlərmi? Əlbəttə 
yox. Çünki hər kəs özü haqqında düşünür. Priyutlara, monastrlara verilmiş uşaqlar 
ailə üzvlərinə, ata ocağına bağlılığı itirir. Heç kimlə bağlı olmur. Lakin, Russo qeyd 
edir ki, tərbiyəçisiz keçinmək olmaz. Tərbiyəçi lazımdır. Russonun tərbiyəçisi 
özünəməxsus ideal adamdır. O, nökər deyildir, uşağın və ailənin ən yaxşı dostudur. 
Yer üzündə çox xeyirxah peşə var. Bu peşə pulla deyil, insanın fədakarlığı ilə 
müəyyən  olunur.  Bu  hərbçi  və  tərbiyəçi  peşəsidir.  Russoya  görə  tərbiyəçi  bütün 
məlum olan keyfiyyətlərə sahib olmaqla yanaşı cavan olmalıdır. Onun gənc olması 
şagirdin müəllimə inamı və etibarı yaradır. Russo təsdiq edir ki, uşağın bir tərbiyəçisi 
olmalıdır. O, həm tərbiyəçi, həm də müəllim olmalıdır.  
Uşağa ilk qayğı qida, uşağın bədəninin möhkəmləndirilməsi və nitq 
inkişafıdır.  
Uşağa ilk qayğı fiziki baxımla səciyyələnir. Uşağa qida verilir, bədəni təmiz 
saxlanılır. Bu baxım haqqında Russo xüsusi tövsiyələr verir. Uşağın ilk və əsas qidası 
ana südüdür. Uşağı başqa qadın əmizdirəcəksə, onda yalnız bədəncə deyil, 
mənəviyyatca, ruhca sağlam və gənc qadın tapmaq lazımdır. Çünki beləsinin südü 
uşağın mədəsində tez həzm olur. Qida kimi uşağa ilk gündən azadlıq verilməli, o, 
bədən üzvlərinin keyləşməsi olmasın deyə hərəkət etdirilməlidir. Buna görə də Russo 
bələməyin qəti əleyhinə çıxırdı. Bələk qan dövranının normal işləməsinə, uşağın 
möhkəmlənməsinə mane olur. Uşağın, temperamentinə təsir edir və nəhayət uşaq 
əsəbiləşir və qışqırır. Russo bələk bağını uşağın azadlığını əlindən alan ilk zəncir 
hesab edir. Bu ağılsız adət elə-belə yaranmamışdır. Adamlar öz rahatlığı üçün ilk 
gündən uşağın qol-qıçlarını bağlayıb, onu azadlıqdan məhrum edirlər. Russo uşağın 
tez-tez yuyulmasını məsləhət görürdü. Bu vaxt uşaq müxtəlif temperatura öyrənir. 
Bütün qayğılarla yanaşı Russo uşağın çox əzizlənməsinin əleyhinə olmuşdur. Ana 
uşağı əziz-xələf böyüdür, o, övladına böyük ziyan vurur və belə ana ən qəddar anadır. 
Buna görə də Russo uşağı kiçik yaşlarından müxtəlif iqlim şəraitinə öyrətməyi, 
çətinliyə alışdırmağı tövsiyə edirdi.  
Russo uşaqların ağlamasına xüsusi diqqət yetirir və qeyd edirdi ki, uşaqların 
göz yaşları onların ilk xahişidir. Göz yaşları ilə onlar nə isə istəyirlər. Uşaqların 
ağlamasının iki səbəbini qeyd edir. Uşaq müəyyən tələbatının ödənilməsini – yerinin 
 150
dəyişdirilməsini, qida və s. istəyir. Belə ağlamaq fasiləli olur. Uşağın fasiləsiz 
ağlamağı onun hər hansı bir yerinin ağrıması ilə olur. Russo da ona görə deyirdi ki, 
uşaqların göz yaşlarına rəhm edin.  
Russo uşağın nitq inkişafına xüsusi əhəmiyyət verirdi. O tələb edirdi ki, söz 
aydın deyilməli və əşya uşağa göstərilməlidir. Uşaq nitqinin inkişafında Russo hər 
cür tələskənliyin əleyhinədir. Sözlərin təhrif edilərək tələffüz olunması Russoya görə 
uşaqda pəltəklik yaradır.  
Ikinci mərhələdə Russoya görə iki yaşa qədər uşaqlar həqiqi əqli 
qabiliyyətlərə malik olmurlar və buna görə də əqli öyrətməyə yaramırlar. Onlarda 
təfəkkür, hətta yaddaş belə yoxdur. Onlar səsləri, obrazları, duyğuları, rabitələri 
yadda saxlaya bilirlər. Onların bilikləri yalnız duyğularda əks olunur, təfəkkürə 
keçmir. Bu dövr əqlin yuxu dövrüdür. Madam ki, belədir, onda uşaqlara əqli 
məsələlərlə məşğul olmağı təklif etməyin faydası yoxdur.  
Russoya görə fiziki inkişaf, əqli inkişafla sıx bağlıdır. Fiziki inkişaf əqli 
inkişaf mərhələsinə zəruri hazırlığı yerinə yetirir.  
Uşağın ağıllı və düşüncıli olması üçün onun möhkəm, sağlam olmasına 
çalışın. Qoyun o işləsin, hərəkət etsin, qaçsın, qışqırsın, həmişə fasiləsiz hərəkətdə 
olsun. Qoyun o, güclü və qüvvətli adam olsun. Onda onun əqli də inkişaf edəcəkdir. 
Bədəni fiziki möhkəmləndirməyə gəldikdə Russo burada uşağın həddən artıq 
əzizlənməsi və qəyyum edilməsinin əleyhinə çıxır. Uşağın ilk addımlarından 
müstəqilliyə öyrədilməsi vacibdir. Uşaq öz gücünə, qüvvəsinə inanmalıdır. Russo 
qeyd edirdi ki, Emil ayaq açıb yeriyəndə onun qoruyucu papağı, təkərlərə bərkidilmiş 
səbəti olmayacaqdır. O, özü yeriməyi öyrənəcək, yıxılacaq, duracaq, lakin, 
öyrənəcəkdir. Qoy uşaq müstəqil addım atarkən yıxılsın, dizi əzilsin, əti göyərsin – 
bütün bunlar bu yaşda təhlükəli deyil. Çünki, əzab çəkmək ilk şeydir ki, uşaq ona 
alışmalı, öyrənməlidir.  
Russo əmək tərbiyəsinə xüsusi əhəmiyyət verirdi. Əmək insanın zəruri 
tələbatıdır. Russonun əmək növləri içərisində sənətkarlıq əməyi yüksək yer tutur, o, 
bu əməyə xüsusi qiymət verir. Çünki sənətkar heç kimdən asılı deyildir.  
Uşağa hansı peşəni öyrətməli? Hər şeydən əvvəl daim faydalı olan peşəni 
öyrətmək lazımdır. Bu peşələr dəbdən, dövlətli adamlardan asılı olmayaraq 
 151
mövcuddur. Buna görə də Emil özünə şərəfli, faydalı bir peşəni seçməlidir. Russoya 
görə peşələr içərisində ən şərəflisi əkinçilikdir. Daha sonra dülgərlikdir.  
3. Iohan Henrix Pestalotsinin (1746-1847) əsərlərində, xüsusilə “Herbartın 
doqquz sualına cavab”, “Oğlunun tərbiyəsi haqqında Pestalotsinin gündəliyi”, 
“Analar üçün kitab”, “Qu quşunun nəğməsi” əsərində ailədə tərbiyə məsələlərinə 
geniş yer vermişdir. Ailədə uşaqların ilk tərbiyəçisi anadır. Ana əvvəlcə uşaqların 
hisslərinə təsir etməli, sonra isə hisslərin bu cür tamamlanmış tərbiyəsində ağıla təsir 
etmək üçün bazis axtarmalı, uşağın rahatlığını təmin edən vasitələrdən istifadə etməyi 
bacarmalıdır. Məktəb yaşına çatmamış uşaqlar üçün Pestalotsi ailəni ilk tərbiyə 
məktəbi hesab edərək orada uşaqların hisslərinin, nitq və təfəkkür qabiliyyətlərinin 
inkişaf etdirilməsini, sağlamlıqlarının qorunmasını zəruri sayırdı. Pestalotsi deyirdi 
ki, ana kimi sevirsə uşaq da onu sevir. Ana kimə etibar edirsə, uşaq da ona etibar edir. 
Ana kimə inanırsa, uşaq da ona inanır.  
Uşaq hiss orqanlarından istifadə etməyə başlayan andan ana onun hiss 
üzvlərinə təsir edərək əşyaları göstərməklə uşağın təsəvvürünü, görüş dairəsini 
genişləndirə bilər. Uşaq dil açarkən ana onu bədən üzvləri ilə tanış edir. Uşaq başı, iki 
gözü, iki qulağı, iki əli, iki ayağı olduğunu öyrənir. Bundan sonra uşaq əyninə 
geyindiyi paltarları, onu əhatə edən əşyaları adları ilə deyə bilir. Uşağın üç yaşı 
tamam olmamış ana ona ilkin hesab ünsürləri öyrədə bilər. Uşaq rəqəmləri tanıyır, 
şəkillərdə onları göstərə bilir. Uşaq 4 yaşa keçid dövründə düz xətt, üfüqi xətt, qapalı 
xətt çəkə bilir. Ana uşağa əşyaları yerdən yığışdırmağı, bir yerə toplamağı, aparıb 
yerinə qoymağı öyrətməlidir. Bu işləri yerinə yetirən uşaq bundan sevinc hissi keçirir.  
Oğlunun tərbiyəsi haqqında “Pestalotsinin gündəliyi”ndə uşaqları erkən 
yaşdan ətrafda baş verən hadisələri müşahidə etməyi öyrətməyi zəruri sayırdı. O, 
qeyd edirdi ki, ən böyük sevinc yavaş, uzun axtarışlardan doğur. Uşağa başladığı işi 
sona çatdırmağa kömək etmək, şərait yaratmaq lazımdır. Tərbiyə işində heç vaxt 
tələsmək olmaz. Təbiət uşaq üçün ən yaxşı müəllim olur. Təbiətin azad 
auditoriyasında uşaq özünü daha sərbəst, azad hiss edir.  
Uşağı   bacara   bildiyi   işi   görməsinə   imkan  verilməlidir.  Uşaqları  erkən 
yaşlarından işə, zəhmətə alışdırmadan ondan dəyərli insan tərbiyə etmək qeyri-
mümkündür. Uşaq sevincli əməyə doğru getməlidir. Bağda, həyətdə işləmək, bitkilər 
 152
toplamaq və s. ictimai həyata hazırlıqdır. Unutmaq olmaz ki, günahsızı cəzalandıran 
hər bir kəs məhəbbəti itirir. 
Ana dilinin öyrədilməsindən danışarkən Pestalotsi deyir ki, Ana dilinin və hər 
hansı bir dilin təbiətə müvafiq öyrənilməsi hissi qavrayış vasitəsilə əldə edilən 
biliklərlə əlaqədardır. 
Nitq orqanları inkişaf etməyincə uşaq danışa bilmir. Təbiət körpəni 
danışmağa öyrədə biləcək ayrı bir yol tanımır. Uşağa danışmağı öyrətmək üçün ana 
təbiət özünə icazə verməlidir ki, uşağın eşitməsi, görməsi, duyması və s. üçün malik 
olduğu bütün gözəl imkanlarla ona təsir etsin. Uşaq özünün gördüyünü, eşitdiyini, 
duyduğunu, iy və dad bildiyini dərk etdikcə onda həmin təəssüratı ifadə edə bilən 
sözlərə bələd olmağa və öz fikrini həmin sözlər vasitəsilə ifadə etməyə başlayacaq. 
Pestalotsi oğlu haqqında yazdığı gündəlikdə məktəbəqədər yaşlı uşaqlarla 
aparılan təlim məşğələlərinə xüsusi əhəmiyyət verir. O, tərbiyəçilərə məsləhət 
görürdü ki, uşaqlar başladığı işi sona çatdırmayınca irəli getməyə tələsmə, sən 
bununla boşboğazlığın və fikri azdırmağa səbəb olan huşsuzluğun qarşısını ala 
bilərsən. Təlimdə yersiz tələskənlik ziyan gətirər. Irəli getməli, daim işləməlisən. 
Lakin həmişə arxaya da, keçdiyin yola da nəzər salmalısan. Şöhrətpərəstliyə uymaq 
lazım deyil, yalnız həqiqəti axtarmaq lazımdır.  
Pestalotsi nəsihətçilikdən uzaq olmağı məsləhət görür. Nəsihət uşağı bezdirir, 
həmin sözlər hər gün təkrar olunduqca onlar hiddətlənir. Azadlığa üstünlük verir. 
Azadlığın boğulması uşağın qəlbində müqavimət doğurur. Azadlıq uşağın qəlbini 
sakitliklə, təmkinliklə doldurur. Lakin bu uşağı özbaşınalığa gətirib çıxarmamalıdır.  
Pestalotsi yazır, “vətəndaşı erkən yaşlarından işə alışdırmadan ondan dəyərli 
insan tərbiyə etmək olmaz”. Lakin əmək cəlbedici, sevinc gətirən olmalıdır.  
Kiçik uşaqların təlimində və tərbiyəsində nümunə xüsusi əhəmiyyət kəsb edir. 
Uşaqlar hələ saymaq vərdişinə yiyələnmədən say haqqında sözləri öyrənirlər - bir, üç, 
beş, on və s. Burada uşaq heç bir aydınlıq görmür, o, yalnız sadəcə olaraq sözləri 
eşitdiyi kimi yadında saxlayır. Biz ikini bilməyən uşağa üçü öyrətsək, nə qədər səfeh 
iş  olardı.  Qoy  uşaq  əvvəlcə  ikini  yaxşı  öyrənsin,  sonra  üçü  öyrət. O zaman uşaq 
saymağı nə qədər təbii öyrənir.  
Bədən tərbiyəsindən danışarkən tələb edir ki, bu oyun və məşğələ açıq havada 
 153
keçirilməlidir. Çünki uşaq üçün bədənin möhkəmlətməyin böyük əhəmiyyəti var. 
Eyni zamanda, tərbiyəçinin özü də bədəncə sağlam olmalıdır.  
Robert Ouen (1771-1858) bütün ideyalarını “İnsan xarakterinin yaranması 
haqqında” və “Yeni mənəviyyat aləmi kitabı” əsərində vermişdir. O, “İnsan 
xarakterinin yaranması haqqında” adlı əsərində insanı təbiətə müvafiq tərbiyə etməyi 
məsləhət görür. Ouen öz ideyalarını qanun halında verir və onun motivlərini 
göstərirdi.   
Birinci qanun: hamı anadan olandan kamillik dövrünə qədər tərbiyə və təhsil 
almalıdır. Bu xarakteri formalaşdırmaq üçün isə dünyada bədbəxtliklərin səbəblərini 
araşdırmaq, xalqlar, millət, irq fərqini aradan götürmək, ümumi işi düzgün idarə 
etmək, yaxşı qaydalar qoymaq lazımdır. Bütün əyriliyi, yaltaqlığı, tənbəlliyi aradan 
qaldırmaq lazımdır. Insan xarakterinin formalaşmasında fiziki, əqli, əxlaqi və praktik 
fəaliyyət mühüm rol oynayır. Bunun üçün cəza və mükafatdan uzaqlaşmaq lazımdır.     
   Ikinci qanun: hamı tərbiyə işində, ev təlimində ümumi qaydaya tabe 
olmalıdır. Bu qanunun  mahiyyəti odur ki, insanı anadan olduğu gündən düzgün 
tərbiyə etmək lazımdır. Bunun üçün tərbiyədə yalnız bərabərlik, intizam əsas şərtdir. 
Insanların ya hamısı xoşbəxt olmalıdır, ya da heç biri. Bu ən düzgün və ağıllı yoldur. 
Bu demokratiyanın başlanğıcıdır.  
Üçüncü qanun: bütün uşaqlar doğulandan sonra onlar xüsusi bir qəsəbədə 
olmalı, valideynlərin onlarla müəyyən bir müddət asudə vaxt keçirməsi üçün şərait 
yaradılmalıdır.  
Dördüncü qanun: bütün uşaqlar qəsəbədə bir yerdə tərbiyə və təhsil almalıdır. 
Bütün uşaqlar erkən yaşdan təbiət qanunları ilə tanış olmalı, ən zəruri biliklərə 
yiyələnməlidirlər. 
Uşaq erkən yaşdan ictimai həyata atılmalıdır. Yalnız uzun zaman cəmiyyətin 
fəaliyyəti nəticəsində insan hər tərəfli inkişaf edə bilər. Bunun üçün uşaq ağıllı 
mühitlə əhatə olunmalıdır. Uşaqları ağıllı tərbiyə etmək üçün kişiləri və qadınları 
qabaqcadan nümunəvi müəssisələrdə təlimatlandırmaq lazımdır. Uşağı tərbiyə edən 
müəllim özü tərbiyəli olmalıdır.  
Kapitalizmin eybəcərliklərini tənqid edən Fransua Şarl Furye  (1772-1837) 
“Harmoniya” adlı əsərində özünün təsəvvür etdiyi ideal cəmiyyətin xüsusiyyətlərini 
 154
təsvir edir. O deyirdi ki, heç bir insan nöqsanlı doğulmur, insanlarda nöqsanları 
yaşadığı cəmiyyət yaradır. Ona görə də insanların ehtiyaclarını ödəyə bilən cəmiyyət 
yaratmaq lazımdır.  
Furye həmin fikirlərini “Dörd hərəkət və ümumi qismət nəzəriyyəsi”, 
“Ümumi birlik nəzəriyyəsi”, “Yeni sənaye dünyası və ictimai sülh” adlı əsərlərində 
şərh etmişdir.  
Furyenin planı çox geniş olub, uşağın anadan olduğu gündən gənclik yaşına 
qədər olan dövrdə təlim və tərbiyə məsələlərini əhatə edir. Uşaqlar 3-4 yaşlarında 
emalatxanalara gəlir, böyük yaşlı uşaqların nə kimi işlər görmələri ilə 
maraqlanırdılar.  
Məktəbəqədər uşaqların əsas fəaliyyət növü oyun hesab edilsə də bu səciyyəli 
oyun olmalı idi.  
Uşaqlar beş yaşından emalatxanada gücləri çatan işləri oynaya-oynaya icra 
edirdilər. Oyun prosesində uşaqlarda sensor və əqli inkişaf təşəkkül etməyə 
başlayırdı.  
Estetik və fiziki tərbiyənin inkişaf etdiyi yer opera sayılırdı. Burada uşaqların 
eşitmə qabiliyyəti, səsi, hərəkətli ritmə uyğunlaşdırılması öyrədilir. 
Furye məktəbi deyil, istehsalatı əsas tutur, böyük yaşlı uşaqların istehsalatda 
işləyib oxumalarını əsas sayırdı. Furye deyirdi ki, insanları bəlalardan xilas edəcək 
bir qüvvə varsa, o da “harmoniya” cəmiyyətidir. Bu cəmiyyətdə insanlar azad 
yaşayacaqlar.  
Furye uşaqlarda həm daxili, yəni mənəvi, həm də xarici zənginliyin bir 
ahəngdarlıq yaradılmasını zəruri sayırdı. Təcrübə göstərir ki, bu uşaqların tərbiyəsini 
düzgün qurmaq 9-15 yaşlı gənclərin tərbiyəsindən asandır. Bu falanqada bütün 
uşaqlar 3 yaşına qədər pulsuz tərbiyə olunurlar. Furyeyə görə 4 yaşdan artıq uşaqlar 
özlərini maddi cəhətdən təmin edə bilərlər. Cavanlıq dövründə uşaqları iki 
kateqoriyaya bölür: süd əmənlər; süddən ayrılanlar. Bunların hər ikisi üç qrupa 
bölünür: sakit uşaqlar, dəcəl uşaqlar, qaraqabaq uşaqlar.  
Tərbiyəçilər  şən,  gümrah  olmalıdır  ki,  onlar  uşaqları  gümrah  saxlasınlar. 
Kübar qadınlar öz uşaqlarına baxmaqdan o qədər də zövq almırlar. Onların uşaqları 
bu  falanqada  kasıb  uşağı  ilə  birlikdə  yaxşı  yaşayırlar.  Onlar arasında heç bir fərq 
 155
qoyulmur.  
Uşaqların fiziki tərbiyəsinə diqqət yetirilməlidir. Bu, ona görə lazımdır ki, çox 
zaman körpəlik dövründə onlara yaxşı baxılmadığından onların çoxunun eşitmə, 
görmə və başqa qabiliyyətləri inkişaf etmir və bunu sonradan düzəltmək çətin olur. 
O, deyidi ki, əməyə söykənməyən, əməyə əsaslanmayan tərbiyə yalandır. Insanı fiziki 
və mənəvi cəhətdən zəngin edən əməkdir, ona görə də birinci növbədə insan əməyə 
borcludur. 
Erkən körpəlik dövründə uşaqlar hər şeyə əl ilə toxunmaq istəyir, əlinə 
götürürlər, səs-küy salırlar. Onlar səs-küylü işi sevirlər. Meymun hərəkətləri edirlər. 
Miniatür şeylərlə maraqlanırlar. Tərbiyəçi onlarla ciddi olmalıdır. 3 yaşlı uşaqlar 
xırda alətləri götürüb onlardan istifadə edirlər. Onlar ehtirasla çalışırlar ki, ona hər 
hansı bir alət versinlər, o da iş görsün. 
Uşaqlar bir falanqadan başqa bir yaş dövrünə keçdikcə onların istədikləri 
alətlər də dəyişdirilir. Alətlər, oyuncaqlar uşağın yaşına uyğun seçilir. Tərbiyəçi 
onların işinə nəzarət edir. uşaqların kollektiv oyunu kollektivin şənlənməsinə mane 
olmamalıdır. Bəzən böyüklər üçün mənasız görünən bir şeyi uşaq elə həvəslə edir və 
bundan zövq alır. Onu özü düzəltdiyi üçün fəxr edir. Onda böyük iftixar hissi yaranır. 
Bir də tərbiyəçi bu yaşda uşağı doğruçuluğa, səliqəliliyə alışdırmalıdır. 4 yaş yarımda 
tərbiyəçi artıq uşaqların temperamentliyini yüksək qiymətləndirir və uşaqları 
temperamentlərinə görə qruplaşdırmağı məsləhət görür.  
3 yaşda olan uşaqları cinslərinə görə ayırmaq çətin olur. Onları yalnız 
geyindiyi paltara görə ayırmaq olar. Çünki onların hərəkəti, davranışı, bir-birinə 
münasibəti eyni olur. 3 yaşlı uşaqlar böyük dəcəllər adlanır.  
Fridrix Frebel (1782-1852) XIX əsrdə yaşamış görkəmli alman 
pedaqoqudur. F.Frebelin məktəbəqədər tərbiyə sahəsindəki fəaliyyəti Almaniyanın 
hüdudlarından kənara çıxmış, ona böyük şöhrət qazandırmışdır.  
1836-1837-ci illərdə elementar məktəbin planını hazırladı. O, öz dostu Borna 
yazırdı ki, “3-7 yaşlı uşaqların tərbiyəsi məsələsi məni düşündürür. Bu müəssisədə 
uşağı oxutmaq lazım deyil, burada uşaqları tərbiyə və inkişaf etdirmək lazımdır”. 
1837-ci ildə öz yerində qardaşı oğlu Ferdinand Frebeli qoyub Almaniyaya gəlir. Ilk 
uşaq müəssisəsi olan “Uşaqlarda və yeniyetmələrdə yaradıçı fəaliyyəti inkişaf 
 156
etdirən” müəssisə açır. “Uşaqlarımız üçün yaşayaq” devizi ilə “Bazar günü” 
vərəqəsini buraxır. 1840-cı ildə öz müəssisəsini “Uşaq bağçası” adlandırır. 1843-çü 
ildə yeni “Ana laylası” adlı əsərini yazır. 1850-çi ildə “Fridrix Frebelin həftəliyi” adlı 
əsərini buraxır. Bağçanı saxlamaq üçün cəmiyyət ona kömək edir. 
Frebel ömrünün sonuna yaxın Mariental şəhərində uşaq bağçası açır. Lakin bu 
bağça tezliklə bağlanır. Çünki Prussiya maarif naziri uşaq bağçası açmasını qadağan 
etmişdi. Onun bağçası ateizmdə, dövlət siyasətinə zidd olmaqda təqsirləndirilir.  
Frebel 1852-ci ildə Mariental şəhərində vəfat etmişdir. Onun ölümündən bir 
necə il sonra nəinki Almaniyada, İngiltərədə, Fransada, Rusiyada da uşaq bağçaları 
açılmağa  başladı, hətta Frebel cəmiyyəti yarandı. Onun açdığı kurslar Frebel kursları 
adlandırıldı. Freberin məzarı üstündə onun hədiyyələrinin rəsmi çəkildi və bu sözlər 
yazıldı: “Uşaqlarımız üçün yaşayaq”.  
F.Frebel məktəbəqədər tərbiyə sahəsində klassik pedaqoqdur. Onun pedaqoji 
nəzəriyyəsi öz dövründə mühüm əhəmiyyət kəsb etməsə də, ölümündən sonra geniş 
miqyasda yayılmışdır.  
F.Frebel böyük bir həvəslə qızları, qadınları tərbiyəçi kimi oxumağa təkid 
edirdi. O, qadınlar üçün xüsusi kurs açmışdı. Burada tərbiyə alanları bağbanlar 
adlandırırdılar. Bağban bağa qulluq etdiyi kimi burada tərbiyə alan uşaqları da 
tərbiyəçilər sevməlidirlər. Doğrudur, Frebelin sağlığında bu kurslara, uşaq 
bağçalarına əhəmiyyət verilmirdi, lakin Frebel uşaq bağçaları üçün çox iş görmüşdür. 
O, tərbiyə məsələsində uşaqlar arasında heç bir sinfi fərq qoymamışdır. O, 
Almaniyanı gəzmiş, xalq mahnılarını, xalq oyunlarını toplamışdı.  
F.Frebel uşaqların yaradıcı fəaliyyətini, onların xarici hiss orqanlarını, təhsil 
məsələlərini öz məktəbində Pestalotsinin prinsipləri əsasında işləmişdir. Onun 
fikrincə, əmək, incəsənət, dil, tarix, riyaziyyat, vətənşünaslıq, oyun tərbiyədə mühüm 
rol oynayır. O, uşaq oyunlarına xüsusi əhəmiyyət verir. Ona görə də “oyun 
böyüklərin əlində pedaqoji vasitə olmalıdır”. Oyun üçün xüsusi meydançalar 
olmalıdır, oyun uşaq orqanizmini möhkəmlətmək üçün zəruridir. Xalq balalarının 
gələcək təhsil işinə bu müəssisələr xidmət etməlidir.  
F.Frebelin uşaq bağçası açmaq ideyasına Pestalotsi ilə yanaşı 
Y.A.Komenskinin və filantropistlərin də böyük təsiri olmuşdur. O, uşaq 
 157
fəaliyyətində, oyunda, məşğələdə, sensor tərbiyədə onların metodlarından istifadə 
etmişdir. Xüsusən Jan Pol Rixterin “Levana”1, Y.A.Komenskinin “Ana qucağı 
məktəbi” əsərini çox sevmişdir. O, uşaq bağçasını açmazdan əvvəl onun məqsədini 
müəyyənləşdirir. Onun fikrincə, uşağı hələ körpəlikdən vətəninin həqiqi vətəndaşı 
tərbiyə etmək üçün uşaq bağçası lazımdır. O, 1837-ci ildə uşaq bağçası açır.  
Frebelə görə bağçada bitki bəslənən kimi uşaq da uşaq bağçasında 
bəslənməlidir. Onlarda yüksək emosionallıq, gümrahlıq yaradılmalı, onlar məktəb 
təliminə hazırlanmalıdır. Məktəbəqədər uşaqları özfəaliyyətə hazırlamaq üçün onların 
bədənlərini möhkəmlətmək, xarici hiss üzvlərini təmin etdirmək zəruridir. Uşaqlarda  
belə keyfiyyətləri tərbiyə etmək üçün tərbiyəçilər olmalıdır. Belə tərbiyəçiləri isə 
azırlamaq lazımdır. “Bağçada güllərə bağbanlar qulluq etdiyi kimi uşaq bağçasında 
da tərbiyəçilər-bağbanlar qulluq etməlidir”. Frebel uşaq bağçasında uşaqların 
hərtərəfli inkişafını təmin etmək üçün müxtəlif məşğələlərin keçirilməsini zəruri 
hesab edirdi. O, uşaq bağçasında aşağıdakı məşğələləri nəzərdə tutur: fiziki tərbiyə 
(hərəkət, gəzinti) oyun, məşğələ (müxtəlif materiallarla), yapma, rəsm, ana dili  (ana 
dilində müsahibə, nəql etmə, şer və s.) musiqi, nəğmə, elementar riyaziyyat, təbiətdə 
əmək, ibadət və s. Bu məşğələlər vasitəsilə uşaqlarda fiziki, əqli, əxlaqi, dini, estetik 
qabiliyyətlər inkişaf etdirilir. Frebel uşaq bağçasında məşğələlərin keçirilməsinə 
böyük əhəmiyyət verir. Bu məşğələlərin keçirilməsi üçün o, uşaqlara hədiyyə adlı 
vəsaitlər hazırlamışdır. Həmin vəsaitlər indi də uşaq bağçaları üçün əhəmiyyətini 
itirməmişdir. Həmin hədiyyələr aşağıdakılardan ibarətdir: 
Birinci hədiyyə rəngli topdur:  O, topu uşaqlara körpəlik çağından gənclik 
çağına kimi məsləhət görür. Çünki uşaq həmişə topla oynayır. Top hissələrə 
bölünmür. Bölünsə mənasını itirər. Top hər tərəfdən qapalıdır, bütövdür. Uşaq kiçik 
yaşlarından əşyanı bütöv halda görmək, onu əlinə götürmək istəyir. Biz küçədə, 
həyətdə iri topu ikiəlli əlinə götürüb, qucağına sıxan uşağın necə sevindiyini görürük. 
Bu  zaman  uşağın  sevincinin  həddi-hüdudu  olmur.  Frebel deyir ki, siz hələ beşikdə 
baş barmağını ovcunun içərisində sıxaraq uzanan körpə uşağı görürsünüz, biz onu 
çağırdıqda, o anasına tərəf əlini-ayağını oynada-oynada baxdıqda, yaxud ağladıqda 
___________________________  
1Levana – Roma əsatirinə görə uşaqları qoruyan mələyin adıdır. 
 158
yumruğunu necə sıxdığını görürsünüz. Bu uşağın fiziki inkişafına kömək edir, çünki 
bu zaman onun əl, barmaq, qol əzələləri dartınır. 2-3 aylıqdan həmin topu uşağın 
beşiyi üzərindən asmaq lazımdır. Çünki top yelləndikcə uşaq ona sarı atılır, onu 
tutmaq istəyir. Belə olduqda uşağın əl-qol, ətraf, kürək əzələləri inkişaf edir, uşaqda 
gümrahlıq əmələ gəlir. Uşaq iməklədiyi dövrdə ana topu irəli atır, uşaq topun dalınca 
iməkləməyə başlayır, onu götürmək üçün hərəkət edir. Nəhayət, yeriməyə başlayan 
zaman topu atırlar, uşaq topun dalınca gedir, onu əlinə götürəndə sevinir. Xüsusən, 
rezin top yerə dəydikcə o atılıb-düşür, bu uşağın diqqətini cəlb edir. Uşaq topun 
hərəkətini, yuvarlaqlığını görür. Uşaq topla oynayarkən onun qavrayışının üç forması 
inkişaf edir: uşaq əşyanın özünü görür, məkan və zaman qavrayışları inkişaf edir. 
Nəhayət, oyun sözlə, mahnı ilə müşaiyət olunur: uşaq sözlə hərəkətin ahəngini dərk 
etməyə başlayır. Top hər dəfə yerə dəydikcə səs çıxarır.  
Frebelin topa aid mahnıları belə adlanır: “Topla havada oyun”, “Rəngli top”, 
“Qaytanlı top” və s. Onun tədqiqatına görə top uşağa sevinc və şadlıq gətirir. Top 
başqa əşyaları əvəz edir. O, açıq yerdə şeh damlasına, suya, çiçəyə, böcəyə, 
kəpənəyə, düz meydançada açara oxşayır. Qaytanla bağlı olanda zınqrova, balaca itə, 
ata, quzuya, pişiyə, göyərçinə, at balasına oxşayır. Top vasitəsilə uşaqlar əşyalarla 
yanaşı, həm də müxtəlif rənglərlə tanış olur.  
Ikinci hədiyyə - ağac altlığa bərkidilmiş kürə, kub, silindr forma etibarı ilə 
bir-birinə ziddir. O, bu hədiyyəni uşaqlara altı aydan sonra verməyi tələb edir. Yəni 
uşaq öz bədən quruluşu ilə maraqlanmağa başlayır, bu zaman həmin oyuncaq uşağa 
böyük ləzzət verir. Bu oyuncaqlar Frebelin ziddiyyətlər nəzəriyyəsi ilə bağlıdır. Uşaq 
əşyalar arasındakı ziddiyyəti əyani gördükdə onların mahiyyəti haqqında daha dürüst 
məlumat almağa başlayır. 
Kürə ovucun içərisində, boşqabda hərəkət edir, ana kürəni müxtəlif cür 
hərəkət etdirərək deyir: “Bax, kürə oynayır, uçur, fırlanır və s.” Kub isə heç fırlanmır. 
“Onu bir tilin üzərində fırladır, yenə də düz durur. Kürə və kubikdən müxtəlif fiqurlar 
düzəltmək olar. Odur ki, Frebel hələ kiçik yaşlardan uşaqları quraşdırma işinə 
alışdırmağı məsləhət görür. Kürəni kubikin üzərinə qoyarkən adam fiquru alınır. (Bu 
oyuncaqlarla həm qızlar, həm də oğlanlar oynayır.) 
Üçüncü   hədiyyə  -  səkkiz   hissəyə   bölünmüş   kubikdir.   Bu   hədiyyənin 
 159
əhəmiyyətindən danışarkən Frebel qeyd edir ki, 3 yaşa qədər uşaqlar artıq əşya 
haqqında, onun xarici forması, quruluşu, bərkliyi, yumşaqlığı, rəngi, həcmi haqqında 
müəyyən biliklərə yiyələnmiş olurlar. Bu hədiyyənin vasitəsilə uşaqlar əşyanın daxili 
quruluşunu, onun hissələrə ayrılması, hissələrdən tamın əmələ gəlməsi kimi yeni 
məlumatlara yiyələnirlər. Adətən, uşağa ona verilən oyuncağın xaricini öyrəndikdən 
sonra onun daxili ilə maraqlanır, onu sökür, içərisinə baxmaq istəyir, belə olduqda 
oyuncağı uşaq sındırır, yenidən düzəldə bilmir. Bu baxımdan uşaqlara bu hədiyyənin 
verilməsi zəruridir. Çünki uşaq əvvəl top və kürə ilə qapalı əşyanı öyrənir, üçüncü 
hədiyyədə isə uşaqlar əşyanın davamlılığını, qoyanda dura bilən olduğunu, söküb-
yığmağın asan olduğunu öyrənirlər. Üçüncü hədiyyənin mahiyyəti ondan ibarətdir ki, 
uşaq burada yeni bilik alır.  
Dördüncü hədiyyə - səkkiz hissəyə bölünmüş kərpicdir.  Bu hədiyyənin 
köməkliyi ilə uşaqlar uzun, enli, hündür sözlərinin mahiyyətini dərk edir, sahə, 
məkan, həcm təsəvvürünə yiyələnirlər. Düzbucaqlı, dördbucaqlı, bərabərlik sözlərinin 
mahiyyətini anlayırlar.  
Beşinci hədiyyə - iyirmi yeddi hissəyə bölünmüş kubikdir.  Iyirmi biri 
bütövdür, üçü-dördü kiçikdir, üçü kəsikdir. Bu kubiklərin köməkliyi ilə uşaqlar üç 
yüzə qədər fiqur düzəldə bilərlər.  
Altıncı hədiyyə - iyirmi yeddi hissəyə bölünmüş kərpicdir.  Bunlardan uşaq 
bağçasında tikinti materialı kimi istifadə olunur. 
F.Frebel uşaqları yaş dövrlərinə bölmüş və bütün oyun və məşğələləri bu yaş 
bölgüsü əsasında işləmişdir. O, yaş dövrlərini  aşağıdakı kimi bölmüşdür:  
1. Körpəlik dövrü – 2-3; 2. Məktəbəqədər dövr – 3-7; 3. Erkən yaş – 7-10; 
4.Yeniyetməlik dövrü – 11-15. 
O, deyirdi ki, hər bir dövrdə uşağın inkişafı üçün zəruri olan materiallar 
olmalıdır. Uşaq aləmi iki yolla – emprik şəkildə, xarici hiss orqanları və hərəkətin 
köməyi ilə təcrübədə dərk edir. Təcrübə insanın daxili aləmini oyadır.  
Fridrix Frebelin məktəbəqədər tərbiyə nəzəriyyəsi hələ öz dövründə o qədər 
də başa düşülməmişdi. Hətta, Almaniyada uşaq bağçalarının açılması qadağan 
edilmişdi. Frebelin yaradıcılığı ölümündən sonra geniş yayılmışdır və öyrənilmişdir. 
Frebelin yaradıcılığı və fəaliyyəti haqqında dostu Middendorf demişdi: “Frebel 
 160
yorulmadan, öz mənafeyini güdmədən işləmişdir. O, uşaqlıqda insanlığın təbiətini 
oxumuşdu. O, insanın kamilləşməsi üçün çalışmışdı”. F.Frebelin ideyaları 
İngiltərədə, Fransada, Amerikada, Rusiyada, Zaqafqaziyada Frebel cəmiyyətləri 
tərəfindən geniş yayılmışdır. Bu cəmiyyətlər uşaq bağçaları açılmasında, 
məktəbəqədər tərbiyə mütəxəssisləri hazırlamaqda xeyli iş görmüşdür. XIX əsrdə 
Frebel sistemi ilə işləyən bağçalar çox idi. 
Fridrix Frebel bütün ömrünü məktəbəqədər uşaqların tərbiyəsi işinə sərf 
etmiş, uşaq bağçaları yaratmışdır. O, uşaq bağçasında aparılan işin məzmununu və 
metodikasını işləmişdir.  
Məktəbəqədər yaşlı uşaqların inkişafı və tərbiyəsi haqqında klassik rus 
pedaqoqlarından Konstantin Dmitriyeviç Uşinski, Y.N.Vodovozova, K.L.Şleger, 
Y.İ.Tixeyeva, A.S.Makarenko, N.K.Krupskaya, A.V.Suxomlinski və b., eyni 
zamanda italyan pedaqoqları Mariya Montasori, fransız Palina Kerqomar, polyak 
pedaqoqu Y.A.Korçaqın ideyaları bu baxımdan maraq doğurur. 
4. K.D.Uşinskinin (1824-1870) pedaqoji sisteminin əsasını xəlqilik təşkil 
edir. O, xalq yaradıcılığına, xalqın yaratdığı nağıllara, atalar sözlərinə, tapmacalarına 
yüksək qiymət verir. 
Uşinski məktəb təlimi və tərbiyə haqqında görkəmli nəzəriyyəçidir. O, 
məktəbəqədər yaşlı uşaqların həyatında mühüm yer tutan əqli, əxlaqi, fiziki, əmək 
tərbiyəsi, uşaq oyunları, oyuncaqlar haqqında danışmış, onların əhəmiyyətini yüksək 
qiymətləndirmişdir. Buna görə də o deyirdi ki, uşaqlara müstəqillik vermək lazımdır 
ki, onlar müstəqil olaraq öz güclərinə müvafiq olaraq işlər görsünlər. Odur ki, o, həm 
tərbiyəçilərə, həm də valideynlərə müraciət edərək deyirdi: “Nə onlara heç bir mənası 
olmayan, nə də onların gücünə müvafiq olmayan iş verin. Bunların hər ikisi uşaqlara 
pis təsir edir”.  
Uşinski də Komenskinin, Russonun, Pestalotsinin ardıcılı kimi təbiəti əsas 
tərbiyə mənbəyi kimi götürür. “Təbiət insan tərbiyəsində ən güclü amildir” - deyir. O, 
uşaqların əqlini inkişaf etdirir, onların duyğularına qüvvətli təsir edir. Onun fikrincə 
təbiət hadisələrini müşahidə etmək, onları araşdırmaq, təbiətin sirlərini öyrənməyə 
çalışmaq uşaqlarda bir sıra gözəl keyfiyyətlərin yaranmasına səbəb olur. Uşaq 
vətənini, təbiətini, onun gözəl mənzərəsini, heyvanlar aləmini öyrənir, sevir. 
 161
Uşaqlarda ilk insani duyğular heyvanlara, bitkilərə münasibətdə formalaşır. Uşaq 
psixologiyasını gözəl bilən Uşinski məhz buna görə kiçik yaşda uşaqlara təbiəti 
sevdirməyi lazım bilirdi. O, uşaqlar üçün yazdığı hekayələrində də təbiət hadisələrini 
təsvir edir, həmin hekayələrin uşaq qəlbinə etdiyi təsiri uzun illərdən bəri dərsliklərdə 
həmin hekayələrin yaşamasında görür. Onun “Başını dik tutan kimdir”, “Qaraquş və 
pişik”, “Dörd arzu”, “Yayda meşədə” və s. hekayələri uşaq qəlbinə güclü təsir edir. 
Hər bir uşaq həmin hekayədən nəticə çıxarır. Uşinski bu hekayələrində mahir bir 
rəssam kimi gözəl təbiət lövhələri yaradır.  
O, uşaq oyununun elmi-psixoloji əsasını yaratmışdır. Oyun uşağın daxili 
aləminə mürəkkəb həyat hadisələrindən daha təsirli iz buraxır. Oyunda uşaqlar 
böyükləri görür, öz gücünü sınayır, müstəqil olur. Bir yerdə oynayan uşaqlarda ilk 
ictimai münasibətlərin qarşılıqlı əlaqəsi yaranır. Oyunda uşaq həyat hadisələrini 
olduğu kimi təqlid edir.  
Uşinski böyük bir uzaqgörənliklə deyirdi ki, məktəbəqədər yaşlı uşaqların 
həyatında xalq oyunları mühüm yer tutur. Bu oyunları toplayıb uşaqların istifadəsinə 
vermək zəruridir. O yazır: “”Xalq oyunlarına diqqət yetirmək, onu zəngin mənbə 
kimi axtarmaq, təşkil etmək, ondan güclü tərbiyə vasitəsi kimi istifadə etmək gələcək 
pedaqoqların mühüm vəzifələrindən biri olmalıdır.  
Uşaqların dünyagörüşünün, əxlaqi keyfiyyətlərinin yaranmasında, həyat 
vərdişi qazanmaqda, uşaq fantaziyasına zəngin material verən bir vasitə kimi 
oyuncaqların əhəmiyyətini göstərir.  
Uşaqlar öz oyuncaqlarına ürəkdən bağlı olurlar. Uşaq köhnə kuklasının 
gözəlliyini təsəvvüründə canlandırır, burnu, gözü, üzü çoxdan çevrilmiş kuklasını çox 
sevir, nəinki təzə kuklasını. Təzə kukla birdən-birə uşağın sevimlisinə çevrilə bilmir.  
Uşinski oyuncağın uşaq hissinə etdiyi güclü təsiri belə təsvir edir. “Əməliyyat 
olunmalı olan bir uşağı xəstəxanaya gətirirlər. Uşaq özü ilə bərabər kuklasını da 
gətirir. O, ağlayır, əməliyyat olunmağa qoymur, həkim onu dilə tutur. Başa salır ki, 
əməliyyat olunmasan, kuklan öləcək. Bundan qorxan uşaq dərhal razılıq verir və 
bütün ağrılara dözür”. 
Uşinski uşaq oyunu ilə uşaq əməyinin vəhdətini göstərir. Həyatın başlanğıcı 
olan  əməyə  uşaqları  kiçik  yaşdan  alışdırmağı  lazım bilir.  Əmək həm də uşaqların 
 162
əxlaq saflığı üçün lazımdır. 
Uşinski uşaqlarım əqli tərbiyəsində mühüm yer tutan nağılların, atalar 
sözlərinin əhəmiyyətini göstərmişdir. O yazır: “3 yaşında nağıla qulaq asan uşaq 
ondan böyük həzz alır. Iş bununla bitmir. Iş ondadır ki, bu nağıl vasitəsilə uşaq 
xalqına bağlanır. Nağıllar öz məzmunu, parlaqlığı ilə uşaq yaddaşında dərin iz salır. 
Ona görə də uşaq üçün yazan yazıçılar öz mövzularını xalq nağıllarından alsınlar. 
Buradan aydın olur ki, Uşinskinin məktəbəqədər tərbiyə nəzəriyyəsinin əsasını 
xəlqilik təşkil edir. O, ana dili məsələsinə xüsusi əhəmiyyət verir.  7 yaşa qədər olan 
uşaqların həyatında ana dili qüdrətli vasitədir. Odur ki, bu yaşda uşaq yalnız ana 
dilini öyrənməlidir. Ana dilində dərin fəlsəfi, ağıl, təbii poetik hisslər, həqiqi zövq, 
zəngin fikir gizlənmişdir”. 
Uşinski Avropanı səyahət edərkən Almaniyada və İsveçrədə yeni fəaliyyətə 
başlayan uşaq bağçalarının işi ilə də tanış olur. O yazır: “Uşaq bağçaları xalq üçün 
çox lazımi bir müəssisədir. Bu pedaqoji xəzinəyə ən qiymətli hədiyyədir. Frebelin 
oyunlarında, məşğələlərində lazımi şeylər çoxdur. Lakin burada çatışmazlıqlar var”. 
Buradakı uşaq bağçaları onun xoşuna gəlməmiş, bunu heyvan təliminə bənzətmiş, 
lakin bu ideyada səmərəli toxum olduğunu görmüşdü. O yazır: “Uşaq bağçası 
ideyasında saf toxum var. Lakin bu toxum samanla birlikdədir. Onu samandan 
ayırmaq lazımdır”. 
Xəlqiliyə söykənən ana dilinə xüsusi əhəmiyyət verir. O, ana dilini 
bəyənməyənlərə qarşı çıxaraq deyirdi ki, belə bir tərbiyə uşağı öz xalqının təsirindən 
məhrum edir və onun bütün ruhi inkişafına zərbə vurur. Dildə bütün xalq və onun 
bütün vətəni canlanmış olur. Dil nəinki xalqın həyatını özündə ifadə edir, o, eyni 
zamanda həyatın özüdür. Ana dili məhv olarkən xalq artıq yox olur. Dil ən böyük 
xalq tərbiyəçisidir.  
Ana dilinin ən qüdrətli vasitə olduğunu deyən Uşinski yazır ki, 5-6 yaşda uşaq 
öz ana dilində düzgün danışa bilir.  
     Y.N.Vodovozova (1844-1923) XIX əsrin 2-ci yarısında yaşayıb 
yaratmışdır. Uşinskinin tələbəsi və ardıcılı olmuşdur. O, pedaqoji elmdə həm uşaq 
yazıçısı, həm də məktəbəqədər yaşlı uşaqların tərbiyəsi haqqında gözəl əsərlər yazan 
bir pedaqoq olmuşdur.  
 163
Vodovozovanın pedaqoji baxışları “Bir yaşdan səkkiz yaşa qədər uşaqların 
əqli və əxlaqi tərbiyəsi” adlı əsərində verilmişdir. Vodovozova əsərinin bir fəslini 
irsiyyət məsələsinə həsr etmişdi.  
Insan xarakterinin formalaşmasında xarici mühit, irsiyyət və tərbiyə mühüm 
rol oynayır. Irsiyyət belədir ki, insan orqanizmi özündə olan bəzi şeyləri özündən 
sonra gələn nəslə verir. Məsələn, Baxın nəsilində 200 ildə 29 məşhur musiqiçi 
yetişmişdi. Bunlar hamısı orqanist idilər. Burada mütləq genin təsiri özünü göstərir. 
Bir sıra alimlər irsiyyətin tərbiyədəki rolunu inkar edirlər. Lakin bunların hər ikisini 
vəhdətdə götürmək lazımdır. Irsiyyət tipin xarakterini yeni nəslə verir. Çox zaman 
vermir. Kar-lal ailədə doğulan uşaq ola bilsin ki, lal olmasın. Çox az hallarda əqli 
cəhətdən istedadlı adamın uşağı istedadlı olsun. Övlad fiziki keyfiyyətləri 
valideynlərdən irsən alır. Psixi cəhətdən anormal olan uşaqlar üçün tərbiyənin böyük 
rolu vardır.  
Vodovozovanın əsərinin VIII fəsli vərdişlər adlanır. Tərbiyədə vərdişlərin 
əvəzi yoxdur. Bunun üçün uşağın əqlini də, beynini də, əllərini də təmrin etdirmək 
lazımdır. Vərdişlər tədricən insanın 2-ci təbiətinə çevrilir. Vərdişlərin tərbiyəsinə 
erkən yaşdan başlamaq lazımdır.  
Vərdişləri uşaqlarda təmrinlər yolu ilə inkişaf etdirmək olar. Təmrinlərdə əqli 
inkişaf üçün dilləri öyrənmək zəruridir. 
Vodovozova uşaqların hiss orqanlarını inkişaf etdirməkdə Frebel sisteminin 
misilsiz qiyməti olduğunu qeyd etmişdir. 
Adətlərin uşağın nitqinin inkişafında böyük əhəmiyyəti var. Əvvəlcə uşaq 
müxtəlif səslər çıxarır. Sonra heca, sonra söz əmələ gəlir. Bunun miqdarı hər gün 
artır. Uşaq anadan olan kimi çıxardığı səs sait səs olur. A,u,ə. 
Uşaqda əvvəlcə daxili inkişaf gedir. Uşaq fikirləşir. Sonra fikirləşdiyini sözdə 
ifadə edir, söz canlı əşya ilə bağlı meydana gəlir. Buna görə də dayələr, analar 
uşaqları canlı əşya ilə tanış etməlidir.  
Vodovozova uşaqların əqli, əxlaqi və fiziki tərbiyəsinin düzgün getməsi üçün 
hər şeydən əvvəl uşağın əsəbini qorumağı məsləhət görür. Oğurluq, sərxoşluq, özünü 
öldürmə hadisələri əsəblə bağlı məsələlərdir. Əsəbləri yerində olan adamlar 
iradələrini toplaya bilirlər və özlərini idarə edə bilirlər. Vodovozova sanki bu gündən 
 164
danışır. O göstərir ki, cəmiyyətdə uşaqların əsəbi olması üçün hər cür ağır şərait 
mövcuddur. Uşaq əsəbinin müxtəlif səbəbi var. Birincisi uşaq qısqancdır. Məsələn, 
belə faktlar var ki, 3 yaşlı uşaq qısqanclıqdan 20 aylıq qardaşını öldürmüşdü. Bu, 
ananın 20 aylıq uşağını çox əzizləməsindən irəli gələn qısqanclıqdan olmuşdur. Belə 
qısqanclığın yeganə çıxış yolu uşaqlara eyni münasibət bəsləmək, ədalətli olmaq, hər 
şeyi bərabər bölməkdir. 
Vodovozovaya görə məktəbəqədər dövrdə əqlin tərbiyəsi üçün onun həyat 
tərzini ağıllı təşkil etmək lazımdır. Uşaqların əqli tərbiyəsində 3 məsələyə diqqət 
yetirmək lazımdır: 1-ci oyun, 2-ci məşğələ, 3-cü daxili və xarici hiss üzvlərini 
tədricən inkişaf etdirmək. Burada yaxından uzağa, sadədən mürəkkəbə, konkretdən 
mücərrədə getmək lazımdır. Müşahidəçilikdə ardıcıllığı gözləmək lazımdır. Bu 
dövrdə yalan danışmaq da meydana gəlir. Uşaq kənd əməyini, meşəni, ətrafı 
müşahidə etməklə bilik əldə edir. İti, pişiyi, toyuğu tanıtdırmaq, təbiəti ilin müxtəlif 
fəsillərində müşahidə etdirmək lazımdır.  
Əsərdə Vodovozova müşahidə üçün nümunələr vermişdir. Yayda uşaqlar nəyi 
müşahidə edir:  
1. Uşağa banka verin, ora bir hörümçək atıb, ağzını bağlayın. Havasız yerdə  
həşəratın hərəkətini müşahidə etsinlər.  
2. Uşağa  müxtəlif  əşya:  mis  pul, mismar, şüşə, daş verin. Qoy uşaq bunları 
 başqa bir əşya ilə kəssin və hansının daha bərk olduğunu tapsın. 
3. Göldən  bir  neçə çömçəquyruq tutun, onları bir qabda saxlayın, uşaq onun  
necə inkişaf etdiyini görsün.  
4. Bankaya bir cırcırama  atın,  bir  də  ağcaqanad.  Cırcıramanın  ağcaqanadı  
necə tutduğunu müşahidə etsin.  
5. Kəpənəyi   qoy   uşaqlar    müşahidə    etsin.  Onun  rənginin  dəyişdiyini 
görsünlər.  
Aristotel uşaq oyunun böyük əhəmiyyəti olduğunu göstərir.  
Y.A.Komenski tələb edirdi ki, uşaq dərk etməyə başladığı vaxtdan ona oyun 
vermək lazımdır.  
Con Lokk təmtəraqlı oyuncağın əleyhinə çıxır. O deyir ki, yalnız faydalı 
oyuncaq uşaqların fantaziyasını inkişaf etdirir, onları yaradıcılığa yönəldir.  
 165
Pestalotsi 6 yaşlı uşaqların sinifdə olmalarını təklif edir. Onlar birlikdə xorla 
oxuyur, səbət toxuyur və s. işlər görürlər.  
Vodovozova daha sonra yazır ki, uşaq oyunlarına münasibət XVIII əsrdə həm 
Qərbdə, həm də Rusiyada öz yerini tapdı. Frebel cəmiyyətə oyunun əhəmiyyətini, 
faydasını başa saldı. Buna görə də o, uşaq bağçasının yaradıcısı adlanır.  
Y.İ.Tixeyeva (1865-1941) düzgün olaraq qeyd edirdi ki, ana dili uşaqların 
ailə tərbiyəsində, uşaq bağçasında, məktəbdə hələ layiqli yer tutmur, ana dilinin 
inkişafı mədəniyyətinə hələ də az diqqət verilir. Bununla bərabər “dil tərbiyənin əsas 
mövzusudur”; uşaqların dilinin inkişafı, ana dilinə məhəbbət, sağlam ədəbi zövqün 
tərbiyə edilməsi – “ən başlıca və birinci dərəcəli mühüm işdir”. Ailənin, uşaq 
bağçasının və məktəbin bu işdə əlbir olması tamamilə zəruridir. Uşaqlar ailə 
tərbiyəsində erkən yaşlardan etibarən düzgün nitq vərdişləri almalıdır. Uşaqların 
düzgün nitq inkişafında yaşlıların, xüsusilə anaların nümunəsi çox böyük rol oynayır. 
Valideynlər və ailə üzvləri uşaqların eşitmə orqanlarına qulluq etməli, eşitmə 
qabiliyyətinin inkişaf etdirilməsinə qayğı göstərməli, uşaqla düzgün danışmalıdırlar: 
“Heç bir dilucu ilə danışmaq, uşağın dili ilə danışmaq lazım deyil. Uşaqla adi, 
düzgün, lakin sadə dildə danışmaq lazımdır, başlıca olaraq, aramla, aydın və ucadan 
danışılmalıdır”.    
Ailədə qazanılmış nitq vərdişlərinə istinad edərək bunu cürbəcür üsul və 
fəndlərlə genişləndirən və dərinləşdirən uşaq bağçası nitqin inkişaf etdirilməsində 
ailənin etibarlı köməkçisi olmalıdır. 
Tərbiyəçilər uşaqların nitqini inkişaf etdirmək üçün ana dilində şeriyyətin, 
incəsənətin müvafiq olaraq ən yaxşı nümunələrindən istifadə etməlidir. “Canlı söz, 
ifadəli nağıl, hekayə, hər an gözəl ifadə ilə, oxunan şer, xalq mahnılarımızın ahəngi 
uşaq bağçasında və həmçinin ailədə hökm sürməli, uşaq qəlbini gələcək daha dərin 
bədii qavrayışa hazırlamalıdır”. 
Tixeyeva uşaq bağçası tərbiyəçiləri üçün uşaqların nitqini inkişaf etdirmək 
məqsədilə oyunlardan, yapmadan, rəsm və başqa məşğələlərdən, xüsusən uşaqlarla 
müsahibə   keçirilməsindən   necə   istifadə   edilməsi   haqqında   qiymətli   metodik 
göstərişlər vermişdir.  
Uşaq bağçası şəraiti sevinclə bağlı olmalıdır. “Sevinc elə bir şəraitdir ki, bu 
 166
zaman uşağın fiziki və əxlaqi qüvvələri təravətli surətdə çiçəklənir, o, elə bir hissdir 
ki, qüvvəni, ruhən gümrahlığı, müvəffəqiyyətə can atmağı birə on artırır, məhəbbət 
və iltifata təhrik edir”. Oyunlar eyni zamanda ruhi və mənəvi qüvvələrin inkişaf 
etdirilməsi vasitəsidir.  
Uşaqlar təbii olaraq hərəkətlidir, fəaldır, onlar maraqları ilə qırılmaz surətdə 
bağlı olan cürbəcür fəaliyyətdə, işlərdə özlərini göstərməyi sevirlər. Işlərin və 
məşğələlərin keçirilməsi zamanı uşaqlar qiymətli adət və vərdişlər qazanır, əldə 
etdikləri biliklər onların praktik həyatı ilə bağlanır.  
“Azad tərbiyə nəzəriyyəsi” tərəfdarlarının əksinə olaraq Tixeyeva 
məktəbəqədər yaşlı uşaqların inkişafında aparıcı rolu mütəşəkkil məşğələlərə 
verməklə uşaq bağçasında məşğələlərin proqram və planlarının yaradılması zərurəti 
və imkanı haqqındakı məsələləri müsbət cəhətdən həll etmişdir.   
Tixeyeva məktəbəqədər yaşlı uşaqlarda nitq və təfəkkürün düzgün inkişaf 
etdirilməsi üçün təlimin rolunun xüsusilə yüksək qiymətləndirirdi. Tixeyeva 
məktəbəqədər yaşlı uşaqların tərbiyə işində təbiətin mühüm əhəmiyyətə malik 
olduğunu qeyd edirdi: “Uşaqları təbiətin qoynunda və təbiət vasitəsilə tərbiyə etmək, 
öyrətmək, böyütmək lazımdır”. 
Y.İ.Tixeyeva uşaq bağçalarında yaxşı intizamın həyata keçirilməsini necə 
təşkil etmək haqqında qiymətli göstərişlər vermişdir. Uşaq bağçada kollektivin bir 
üzvüdür və o, kollektivin mənafeyinə və iradəsinə hörmət etməyi bilməli, öz 
impulslarını və arzularını boğmağı bacarmalıdır. Uşaqlarla bu istiqamətdə gərgin, 
uzunmüddətli və sistematik tərbiyə işləri aparılmalıdır. Uşaqların intizam 
tərbiyəsində əsas vasitələrindən biri gücləri çatan əməkdir. Məcburi məşğələlər üzrə 
işlərin müddəti uşağın yaşından asılı olaraq 5 dəqiqədən 20 dəqiqəyə qədər ola bilər. 
Uşaqlar uşaq bağçasında rəsm, aplikasiya (yapma) işləri görməli, nəğmə oxumalı, 
musiqini və uşaq bədii kitabçalarının qiraətini dinləməlidirlər və s. Hər şeydə 
qaydanı, təmizliyi gözləmək, uşaqları həmin qaydalara əməl etməyə alışdırmaq elə 
priyomlar sırasına daxildir ki, bunlarsız uşaqların sistematik tərbiyəsini düşünmək 
olmaz. 
Y.İ.Tixeyevanın ən böyük xidməti ondan ibarətdir ki, o, məktəbəqədər 
tərbiyənin didaktik əsaslarını, uşaq bağçası ilə məktəbin tərbiyə işlərinin əlaqəliliyi 
 167
məsələlərini elmi cəhətdən işləyərək davam etdirmişdir.  
Palina Kerqomar (1838-1925) Fransada xalq təhsilinin mütərəqqi xadimi, 
məktəbəqədər tərbiyə nəzəriyyəçisidir. O, 1879-1917-ci illər arasında ana qucağı 
məktəbləri üzrə müfəttiş işləmişdir. O, yalnız inspektor işləməklə kifayətlənməmiş, 
məktəbəqədər tərbiyə müəssisələrində işləmək üçün tərbiyəçilər hazırlanmasına 
xüsusi əhəmiyyət vermiş, bu məqsədlə kurslar təşkil etmişdir. Həmin kurslar indi də 
onun adını daşıyır. Onun ən böyük əsəri “Fransada məktəbəqədər tərbiyə və uşaq 
bağçaları” adlı ikicildlik əsərdir. Palina Kerqomar pedaqoji fəaliyyətə inspektor 
işlədiyi dövrdən başlamışdır. Həmin dövr Fransada xalq maarifinin inkişafı məktəb 
islahatları dövrünə təsadüf edir. Həmin islahatlarda yalnız məktəblərin deyil, 
məktəbəqədər tərbiyə müəssisələrinin də təşkilinə xüsusi fikir verilirdi. 1881-ci il 
islahatına əsasən dünyada ilk dəfə uşaq evləri maarif sisteminə daxil edildi. Uşaq 
bağçaları və uşaq evləri dahi çex pedaqoqu Yan Amos Komenskinin şərəfinə “Ana 
qucağı məktəbi” adlandırıldı. 80-ci illərin islahatına əsasən gündüz işləyən uşaq 
müəssisələri açıldı, hər bir ailə istəsə uşağı oraya qoya bilərdi. 
P.Kerqomar uşaqların əqli tərbiyəsinə yüksək qiymət verir və həmin məsələni 
materialist baxımından izah edirdi. Kerqomara görə uşaqların dünyagörüşünü inkişaf 
etdirmək üçün uşaqlar onları əhatə edən əşyaların adını, rəngini, faydasını 
bilməlidirlər.  
Kerqomar fikrin, ideyanın mənbəyini bizi əhatə edən həyatda görür, ətraf 
aləmi dərk etməkdə hisslərə böyük əhəmiyyət verirdi. Çünki hiss üzvlərinin inkişafı 
varlığın bütün inkişafına kömək edir. Beləliklə, xarici aləmlə duyğular vasitəsilə 
ünsiyyətdə, təmasda olmaq nəticəsində nitq təşəkkül edir. P.Kerqomar deyirdi ki, 
“Ana qucağı məktəbi”ndə uşaqları ən çox nə maralandırır, onlar nə ilə, necə 
yaşayırlar? Onun fikrincə, uşaqlar bu dövrdə heyvanlar, bitkilər dünyası ilə 
maraqlanır, yaşayırlar. Məsələn, uşaqlar ən çox balalarına süd verən pişiklə, 
cücələrinə qayğı göstərən toyuqla maraqlanır. Onlar heyvanların neçə ayağı, dırnağı 
olduğunu heç yada salmır. Kerqomara görə uşağın inkişafı təbii prosesdir. Uşağın 
şəxsiyyəti yaşlı adamların rəhbərliyi altında formalaşır. Kerqomar yaradıcılığında 
XVIII əsrdə fransız materialistlərinin, XIV əsr utopist sosialistlərinin ideyalarının 
təsiri duyulur. O, uşaq bağçalarına ailə kimi baxır. O bildirirdi ki, eyni zamanda 
 168
burada daxili intizam möhkəm olmalıdır, lakin uşağı mənəvi cəhətdən sıxmamalıdır. 
Əqli inkişaf üçün o, uşaq evlərində oxu, yazı və sayı əsas götürürdü. Onun fikrincə 
uşağa oxumağı və yazmağı öyrətməzdən əvvəl ətraf mühiti müşahidə etməyə 
öyrətmək lazımdır.  
Kerqomar uşaqların əxlaq tərbiyəsinə kiçik yaşdan başlamağı məsləhət 
görürdü. O, əxlaq tərbiyəsində uşaqlara sərbəstlik verilməsini tələb edirdi. Əxlaq 
tərbiyəsində nüfuzun böyük əhəmiyyəti vardır. Lakin nüfuzun quruluq, 
təkəbbürlülük, uşaq həyatından uzaq olmaq kimi başa düşmək olmaz. Tərbiyəçi hələ 
çox şeyi başa düşməyən uşağın üstünə qışqıraraq “olmaz” deməməlidir. Tərbiyəçi 
mülayimliklə “belə etmək yaxşı deyil, belə etmək lazımdır” - deməlidir. Kerqomar 
deyirdi ki, uşaqların əxlaq tərbiyəsində inam, yoldaşa mehriban, qayğıkeş olmaq əsas 
şərtdir. Əgər bir uşaq öz pirojnasını yoldaşına bütöv verirsə, bu eqoizmin inkişafı 
deməkdir. Əgər onu tən yarısını yoldaşına verirsə, bu mehribanlıq, cəmiyyət 
əlamətidir. Başqalarına qayğı göstərmək gözəl keyfiyyətdir. Bu məqsədlə Kerqomar 
mənalı bir misalı təhlil edir. Ata uşaqlarını sirkə aparmağı söz verir. Onlar hazırlaşıb 
evdən çıxanda qonşu deyir ki, o biri qonşuda böyük bədbəxtlik üz verib. Bu xəbər 
onlara pis təsir edir və sirkə getməyi təxirə salırlar. Ertəsi gün ata uşaqları ilə balıq 
tutmağa gedir. Onlar bir neçə balıq tutub evə gətirirlər. Ana uşaqlara deyir: “Gəlin 
balıqları bişirməyək, onları satıb pulunu həmin ailəyə verək”. Uşaqlar heç bir söz 
demirlər. Valideynlərin hərəkətindən sevinirlər. Axı elə onlar da bunu istəyirdilər. 
Onun fikrincə uşaqların ləyaqətli bir vətəndaş kimi tərbiyə olunmasında əməyin 
böyük rolu vardır. Uşaqlara kiçik yaşdan əməyə məhəbbət tərbiyə etmək lazımdır. 
Əməyə məhəbbət tərbiyəsinə ehtiyac həyatın tələbidir. Əmək ilk növbədə uşağın 
hərəkətində özünü göstərir. Uşağın fiziki inkişafında, sağlamlığının təmin 
edilməsində oyun mühüm əhəmiyyət kəsb edir. Oyun uşaqları kollektivdə birləşdirir. 
Oyun zamanı uşaqda təşəbbüskarlıq, çeviklik, diqqətli olmaq tələb olunur. Oyunda 
hər bir tərbiyəçi uşaqların əqli, mənəvi tərbiyəsinə kömək eədn ünsürləri tapa bilər.  
Ailədə və “Ana qucağı məktəbi”ndə ən zəruri dərs əşya dərsləridir. Uşaqlar 
hələ beşikdə ikən əşya dərsləri keçirlər. Məhz bunun nəticəsində uşaq bu və ya digər 
əşyaya toxunmağa, baxmağa, iyləməyə cəhd edir. 
 Kerqomara görə uşaqlara həqiqi məhəbbət sözün tam mənasında yalnız “hiss” 
 169
olmayıb, elmdir. Uşağı “sevmək” üçün onu sevməyi “bacarmaq” lazımdır. Uşağa 
məhəbbət tələblərini, ehtiyaclarını, qabiliyyətlərini inkişaf etdirə bilən şərait 
yaratmağı tələb edir. Uşağı sevmək – onu qorumaq, ona hörmət etmək deməkdir. 
Çünki o, zəifdir, günahsızdır. Uşağı sevmək, xeyirxah olmaq, ona layiq olmaq 
deməkdir. 
5. A.S.Makarenko (1888-1939) tərbiyə işi haqqında belə deyir: “Tərbiyə çox 
asan işdir, tərbiyə xoşbəxt işdir. Öz üstünlüyü etibarilə müstəsna dərəcədə qiymətli, 
dərin duyulan, real mənəvi təminatı cəhətindən heç bir iş tərbiyə işi ilə müqayisə 
edilə bilməz. Tərbiyənin məqsədi olmalıdır.” 
O, tərbiyənin prinsiplərinə aşağıdakıları daxil edir: 
1. Hörmət və tələbkarlıq;  2.  Səmimiyyət  və  açıqürəklilik;  3.  Prinsipiallıq; 
4. Qayğı və diqqət, uşağı bilmək; 5. Təmrin; 6. İnsanı möhkəmlətmək; 7. Əmək;         
8. Kollektiv; 9. Ailə, ilk uşaqlıq, sevginin miqdarı və sərtliyin həddi; 10. Uşaq sevinci 
və oyun; 11. Cəza və mükafat. 
Makarenko kollektiv tərbiyəyə üstünlük verir. Onun fikrincə, fərdi tərbiyənin 
məqsədi şəxsi qabiliyyətləri təkcə bilik sahəsində üzə çıxarmaq deyil, həm də onu 
inkişaf etdirməkdir. 
Makarenkonun yaradıcılığında məktəbəqədər yaşlı uşaqların tərbiyəsinə 
mühüm yer verilir. Uşağın ailədə tərbiyəsinin düzgünlüyü ailə münasibətlərindən 
başlayır.  
Makarenko çox haqlı olaraq deyirdi ki, düzgün tərbiyə bizim xoşbəxt 
qocalığımızdır, pis tərbiyə bizim gələcək dərdimizdir, bizim gələcək göz 
yaşlarımızdır. Valideynlər bunun məsuliyyətini, əhəmiyyətini dərk etməlidirlər. 
Valideynlər unutmamalıdırlar ki, korlanmış uşağı yenidən tərbiyə etmək çətindir.  
Ailənin ən ümdə vəzifələrindən biri odur ki, ailə maddi çətinlik çəksə belə 
onun bir neçə uşağı olmalıdır. Çünki tək uşağı tərbiyə etmək bir neçə uşağı tərbiyə 
etməkdən çox çətindir. Natamam ailə həyatı da uşağın tərbiyəsinə mənfi təsir edir. 
Əgər ərlə arvad arasında narazılıq olsa belə valideyn onu uşaqdan gizlində etməlidir.  
Uşaqların tərbiyəsində ailə mühüm şərtdir. Valideynlər bilməlidir ki, 
tərbiyənin məqsədi əsas şərtdir. Bəzi valideynlər uşaqların tərbiyəsinə fikir vermir. 
Belə  hesab  edirlər ki,  hər  şey  vaxtında  olacaqdır.  Tərbiyə işində qətiyyətlə və fəal 
 170
qüvvə ilə məqsədə doğru getmək tələb olunur.  
Nəyə nail olmaq istədiyini bilmədən heç bir işi yaxşı görə bilməzsən. O, haqlı 
olaraq deyirdi ki, uşaqlarınıza tərbiyə verməyə başlamazdan əvvəl öz davranışınızı 
yoxlayın.  
Makarenko yazır ki, bəzi valideynlər uşağı qorxutmaqla, bəzisi sözünü ana 
vasitəsilə çatdırmaqla, bəzisi öz vəzifəsi ilə lovğalanmaqla və s. yollarla uşaqlar 
üzərində nüfuzlarını göstərmək istəyirlər. Bunların heç biri düz deyil. Valideyn 
nüfuzunun əsası onların həyatı, işi, vətəndaşlıq siması, davranışdır.  
Makarenko intizam tərbiyəsinə də yüksək qiymət vermişdir. O, intizamı 
tərbiyə işinin nəticəsi hesab edir. Rejim isə tərbiyənin vasitəsidir.  
Makarenko qeyd edir ki, oyun uşağın həyatında böyük əhəmiyyətə malikdir, 
yaşlı adamın həyatında iş, qulluq nə kimi əhəmiyyətə malikdirsə, uşağın həyatında da 
oyun bir o qədər vacibdir. Uşaq oyunda necədirsə, böyüyəndə işdə də elə olur. Kiçik 
uşaqlar hər şeyə oyun kimi baxır. Uşağı zorla oyundan ayırmaq olmaz, onda uşaqda 
əməyə nifrət yaranar. Oyunu elə təşkil etmək lazımdır ki, o oyun olaraq qalsın, lakin 
həmin oyunda gələcək işinin və vətəndaşın keyfiyyətləri tərbiyə olunsun. Əslində 
oyunla iş arasında o qədər də böyük fərq yoxdur. Uşaq oyunda necədirsə, işdə də elə 
olacaq. Yaxşı oyun yaxşı işə, pis oyun isə pis işə bənzəyir. Oyun uşağı sevindirir. Bu 
yaradıcılıq sevincidir. 
Uşaq oyununun bir neçə mərhələdən keçdiyini belə izah edir: Birinci 
mərhələni otaq oyunu dövrü adlandırır, oyuncaq dövrü. Bu mərhələ 5-6 yaşa kimi 
davam edir. Uşaq birinci mərhələdə tək oynamağı sevir.  
Ikinci mərhələdə 11-12 yaşı əhatə edir. Məktəb, oyunun üçüncü mərhələsinə 
keçid mərhələsidir. Üçüncü mərhələdə oyun kollektiv xarakter alır. Birinci mərhələdə 
oyunun maddi mərkəzi oyuncaqdır.  
Makarenko əmək tərbiyəsinə də xüsusi əhəmiyyət verir və məsləhət görür ki, 
erkən yaşdan uşaqları yaradıcı əməyə alışdırmaq lazımdır. Yaradıcı əməkdən insan o 
zaman zövq alır ki, onu sevir, əməyin faydalı və zəruri olduğunu başa düşür. Bəziləri 
belə hesab edir ki, əmək fiziki sağlamlıq üçün faydalıdır. Əslində əmək insanın 
mənəvi inkişafı üçün də əhəmiyyətlidir. Uşaqlar lap erkən yaşdan ailə əməyində 
iştirak etməlidir. Bu oyunla başlamalıdır. 
 171
Makarenko mədəni vərdişlərin tərbiyə edilməsindən danışarkən qeyd edir ki, 
mədəni vərdişə də lap erkən yaşdan başlamaq lazımdır. O, yaxşı görməyi, eşitməyi, 
birtəhər danışmağı bacaran andan başlamaq lazımdır. Yaxşı söylənilən nağılın özü 
artıq mədəni vərdişlər tərbiyəsinin başlanğıcıdır. Heyvanlar haqqında olan nağıllar 
uşaqlar üçün ən maraqlı nağıldır. Sonra, şəkilli kitablar çox faydalıdır. Makarenko 
tərbiyədə nümunəyə böyük yer verir. Birinci növbədə uşağı tərbiyə edən valideyn, 
tərbiyəçi öz hərəkəti, davranışı ilə uşaqlara nümunə olmalıdır.  
33 il kənd məktəbində fasiləsiz işləyən A.Suxomlinski (1918-1970) yazır: 
“Mən öz həyatımı uşaqlara həsr etmişəm və xeyli fikirləşəndən sonra əsərimi 
“Ürəyimi uşaqlar verirəm” adlandırmışam”. Bu əsərdə Suxomlinski məktəblə yanaşı 
məktəbəqədər tərbiyə ilə də bağlı çoxlu fikirlər söyləmişdir. Xüsusən məktəbə 
hazırlıq qrupunda işləyən tərbiyəçilər üçün gözəl bir proqram vermişdir. Onun 
əsərlərində uşaqların tərbiyə aldığı ailələrin, ailə üzvlərinin həyata, insanlara, 
cəmiyyətə münasibətlərinin körpə uşaq qəlbi ilə etdiyi təsirdən bəhs edir. Əgər 
tərbiyəçi, müəllim uşağın ailə şəraitini düzgün qiymətləndirməsə, o, öz işini düzgün 
qura bilməz. Tərbiyəçi öz işini düzgün istiqamətləndirmək üçün onların 
valideynlərini tanımalıdır. Uşaqların qəlbinə yol tapmaq üçün nöqsanlı ailələrin 
hərəkətini uşağın başına qaxınc edib, onlarda nifrət hissi oyatmayın, onlarla mehriban 
dolanın – deyirdi. Suxomlinski məktəbə hazırlıq dövründə uşaqları təbiətin qoynuna 
aparmağı, təbiəti, onun gözəlliklərini müşahidə etməyi, görməyi məsləhət görür. 
Məktəbəqədər və kiçik məktəb yaşı dövründə insanın xarakteri, təfəkkürü ilə nitqi 
formalaşır. Uşaqlıq illərində uzunmüddətli dərketmə həm ağılla, həm də ürəklə 
dərketmə prosesi başlanır. Ona görə də bu yaşda uşaqlarda gözəl, mənəvi keyfiyyətlər 
tərbiyə olunmalıdır. Suxomlinski erkən yaşdan uşaqları təbiətin qoynuna aparmağı, 
onun tükənməz gözəlliyi ilə uşaqları tanış etməyi tövsiyə edir. Təbiət uşaqlar üçün 
hər şeydir. Birinci növbədə təbiət uşaqların sağlamlıq mənbəyidir. O, uşaqların açıq 
havada olmasını, tez-tez ekskursiyalar təşkil etməyi məsləhət görür. Təbiət həm də 
bilik mənbəyidir. Uşaqlar təbiətin qoynunda olarkən tərbiyəçi uşaqların diqqətini 
təbiətdə baş verən hadisələrə yönəltməlidir. Onların fantaziyalarını inkişaf 
etdirməlidir. Uşaqların əqli inkişafına təbiət gözəl vasitədir. O yazır: “Təbiətə edilən 
hər bir səyahət təfəkkür dərsidir, əqli inkişaf etdirmək dərsidir”. Suxomlinski 
 172
qətiyyətlə qeyd edir ki, bilik verməzdən əvvəl hər bir uşağa fikirləşməyi, qavramağı, 
müşahidə etməyi öyrtəmək lazımdır.  
Təbiət hadisələri ilə uşaqların nağıl düzəltməsi onların dünyagörüşünü artırır. 
Belə nağıllarda uşaqlar sanki inşa yazır, nitqi inkişaf edir, lüğət ehtiyatı zənginləşir. 
Təbiət həm də uşaqların estetik tərbiəysində mühüm rol oynayır. Tərbiyəçi yaxşı olar 
ki, uşaqların hisslərinə, təxəyyüllərinə təsir etmək üçün sonsuz aləmə tədricən 
pəncərə açsın. Uşaqların təfəkkürünün inkişafı üçün nağıllar, xəyallar, oyun uşaq 
qəlbinə yol açan bir açardır. Nağıl, obrazlı desək, uşaq fikrinin və nitqinin odunu 
alovlandıran təmiz bir küləkdir. Uşaqlar nəinki nağılı dinləməyi sevirlər, hətta özləri 
də nağıl yaradır. Uşaqlar nə üçün nağılı sevirlər? Ona görə ki, nağıldakı obrazlarda 
parlaq emosional boyalar vardır. Nağılın sözü uşağın şüurunda yaşayır. Uşaq 
fantastik lövhə yaradan sözlər eşidəndə sanki onun ürəyi dayanır. Nağıllar uşaq 
qəlbinə xeyirxahlıq toxumunu səpən ən böyük vasitədir. Onlar nağıllarda da 
köməksizə əl tutan insanlara, gücsüzlərə kömək edən heyvanlara, quşlara qarşı dərin 
məhəbbət duyur. Vətənin gözəlliyi torpağını, suyunu sevdirir. Xeyirxah hisslər, 
emosional mədəniyyət insaniyyətin əsasıdır. Əgər uşaqlıqda xeyirxahlıq hissi tərbiyə 
olunmayıbsa, onu sonradan heç vaxt tərbiyə etmək olmaz. “Adam uşaqlıqda 
emosional məktəb – xeyirxah hisslər tərbiyəsi məktəbi keçir”. 
Əmək tərbiyəsindən danışarkən qeyd edir ki, tərbiyənin ən mühüm 
vəzifələrindən biri odur ki, uşağı əmək, yaradıcılıq, quruculuq aləmi ilə də əhatə 
etsin.  
Insanın insana münasibəti, onun ictimai həyatı hər şeydən əvvəl adamların 
səadəti naminə olan əməkdə üzə çıxır.  
Müsiqi qüdrətli fikir mənbəyidir. Musiqi tərbiyəsi olmadan uşağın tam əqli 
inkişafı mümkün deyil – deyirdi.  
Musiqi – təxəyyül – fantaziya – nağıl yaradıcılığı – bu elə cığırdır ki, həmin 
cığırla gedən uşaq öz mənəvi qüvvələrini inkişaf etdirir. Musiqi uşaq ürəyini tərbiyə 
edir, hisslərini insaniləşdirir. Sözlə olduğu kimi musiqidə də insaniyyət ifadə olunur.    
Ədəbiyyat 
1. Komenski Y.A. Seçilmiş pedaqoji əsərləri, Bakı-1961. 
2. Makarenko A.S. Seçilmiş pedaqoji əsərləri, Bakı-1950. 
 173
3. Məktəbəqədər pedaqogika tarixi (M.Şabayevanın redaktəsi ilə), Bakı-1967. 
4. Pestalotsi İ.H. Seçilmiş pedaqoji əsərləri, Bakı-1970. 
5. Rüstəmova N.M. Məktəbəqədər pedaqogika tarixi, Bakı-2004. 
6. Rüstəmov F.A. Pedaqogika tarixi, Bakı-2006. 
7. Seyidov Ə.Y. Pedaqogika tarixi, Bakı-1968. 
8. Suxomlinski V.A. Vətəndaşın doğulması, Bakı-1975. 
9. Uşinski K.D. Seçilmiş pedaqoji əsərləri, Bakı-1953. 
                                 
                                  
 
 
 
 
 
 
 
 
 
 
 
 
 
 
 
 
 
 174
                                   N ə t i c ə  
 “Məktəbəqədər yaşlı uşaqların inkişafı və tərbiyəsi haqqında müxtəlif pedaqoji 
nəzəriyyələr” mövzusunda yazdığımız işinin məzmunundan irəli gələn nəticəni 
aşağıdakı kimi müəyyənləşdirdik: 
1. Məktəbəqədər yaşlı uşaqların inkişafı və tərbiyəsi haqqında müxtəlif 
pedaqoji nəzəriyyələrin tədqiqi problemlə bağlı müasir fikirlərin inkişafına stimul 
yaradır. 
2.  Mövzu ilə bağlı elmi-metodik səpkidə vəsaitlərin və məqalələrin kütləvi 
surətdə yazılması faydalıdır. 
3. Şərq və Qərb mütəffəkkirlərinin uşaqların inkişafı və tərbiyəsi haqqında 
nəzəriyyələri bu sahədə elmin, yeni biliklərin imkişafına kömək edir. 
4. Uşaqların elmi-nəzəri inkişafında Məhəmməd  Peyğəmbərin (ə.s.) irsindən 
istifadə vacib şərtdir. 
5. Mövzu ilə bağlı nəzəriyyələrin dərindən öyrənilməsi və tədqiqi müasir 
dövrdə məktəbəqədər müəssisələrdə və ailədə uşaqların tərbiyəsi-təlimi işinin 
inkişafına kömək edir. 
6. Məktəbəqədər yaş dövründə tərbiyənin bütün komponentlərinin tətbiqi 
prosesində şəxsiyyətin formalaşmasına təsir edən amillərin (irsiyyət, tərbiyə, mühit) 
nəzərə alınması işin effektliyini artırır. 
7. Məktəbəqədər yaşlı uşaqların həyatında oyunun əhəmiyyəti tarix boyu 
müsbət qiymətləndirilmişdir. 
8. Bağçada və ailədə uşaqların əxlaqi keyfiyyətlərinin daha da inkişaf etməsi 
üçün məktəb, ailə və məktəbəqədər tərbiyə müəssisələrin sıx əlaqəsi faydalıdır. 
   
 
 
 
 
 
 175
 Istifadə  olunmuş və tövsiyə edilən ədəbiyyat            
1. Əliyev H.Ə. Təhsil millətin gələcəyidir, Bakı-2002. 
2. Əliyev H.Ə. Müstəqilliyimiz əbədidir, Bakı-2001. 
3. Əliyev H.Ə. “Azərbaycan müəllimi” qəzeti, 7 may 1998. 
4. Axundov M.F. Əsərləri, II cild, Bakı-1967. 
5. Ağayev Ə.A. Fərhad Ağazadənin pedaqoji görüşləri, Bakı-1987. 
6. Ağayev Ə.A., Talıbov Y.R., Eminov A, İsayev İ. Pedaqogika, Bakı-2006. 
7. Abbasov A.N., Əlizadə H.Ə. Pedaqogika, Bakı-2000. 
8. Ağayev M.H. Humanitar fənlərin tədrisiprosesində məktəblilərin 
vətənpərvərlik tərbiyəsi, Bakı-2004. 
9. Ağayev M.H. Kiçik yaşlı məktəblilərin tərbiyəsi, Bakı-2006. 
10. Cami Ə. Yusif və Züleyxa, Bakı-1965. 
11. Cəfərova L.T. Məktəbə hazırlıq qrupunda uşaqların ictimai həyat hadisələri 
ilə tanışlığı üzrə işin sistemi, Bakı-1998. 
12. Əhmədov H.M. Üzeyir Hacıbəyov müəllim və onun hazırlığı haqqında, 
“Azərb.məktəbi” jurnalı, 1985, №10, səh.35-60. 
13. Əhmədov H.M. Azərbaycan məktəb və pedaqoji fikir tarixi, Bakı-2001. 
14. Əsgərova R.A. Məktəbəqədər   yaşlı   uşaqlarda  rabitəli   nitqin   inkişaf   
 etdirilməsi, Bakı-2006. 
15. Ələddin B. Məhəmməd Peyğəmbər (s)in hekayəti, Bakı-1991. 
16. Füzuli M. Seçilmiş əsərləri, Bakı-1958. 
17. Füzuli M. Kəlamlar, Bakı-1990. 
18. Hacıbəyov Ü.M. Seçilmiş əsərləri, Bakı-1985. 
19. Həşimov Ə.Ş. Azərbaycan xalq pedaqogikasının bəzi məsələləri, Bakı-1970. 
20. Həşimov Ə.Ş., Sadıqov F.B. Azərbaycan xalq pedaqogikası, Bakı-1993. 
21. Həsənov A.M., Ağayev Ə.A. Pedaqogika, Bakı-2007. 
22. Həsənov A.M. Məktəbəqədər pedaqogika, Bakı-2000. 
23. Hüseynzadə R.L. Erkən orta əsrlər dövründə Azərbaycanda məktəb və 
pedaqoji fikir, Bakı-2005. 
24. Hüseynzadə R.L. Qədim və erkən orta əsrlərdə Azərbaycanda tərbiyə, təhsil 
və pedaqoji fikir, Bakı-2007. 
 176
25. İsmayılova M., İsmayılova C. Uşaq bağçalarının böyük qrupunda keçirilən 
didaktik oyunlar, Bakı-1995. 
26. Kitabi-Dədə Qorqud (H.Araslının tərtibatı ilə), Bakı-1962. 
27. Komenski Y.A. Seçilmiş pedaqoji əsərləri, Bakı-1961. 
28. Kərimov Y.Ş. “Qönçə”, Bakı-2008. 
29. Kərimov Y.Ş. Uşaq məktəbə gedir, Bakı-2002. 
30. Kazımov N.M., Həşimov Ə.Ş., Pedaqogika, Bakı-1996. 
31. Kazımov N.M. Məktəb pedaqogikası, Bakı-2002. 
32. Qurani-Kərim. Ərəb dilindən tərcümə edənlər: Z.M.Bünyadov,  
                       V.M.Məmmədəliyev, Bakı-2009. 
33. Qədimbəyova Ə.B. Azərbaycanda məktəbəqədər tərbiyənin inkişafı  
                              tarixindən (1920-1941), namizədlik dissertasiyasının  
                              avtoreferatı, Bakı-1965.                          
34. Qədimbəyova Ə.B. Uşaq bağçasında əxlaq tərbiyəsi, Bakı-1969. 
35. Qədimbəyova Ə.B. Uşaq bağçalarının böyük qrupunda uşaqların nitqinin 
inkişaf etdirilməsində folklor nümunələrindən istifadə 
üzrə işin təşkili (namizədlik dissertasiyası), Bakı-1995. 
36. Qasımova L.N., Mahmudova R.M. Pedaqogika, Bakı-2003. 
37. Mollayev İ.A. M.T.(Sidqi)Cəfərovun pedaqoji görüşləri (namizədlik 
dissertasiyası), Bakı-1970. 
38. Məhəmməd Peyğəmbər. Kəlamlar, Bakı-1990. 
39. Mir Cəlal, F.C.Hüseynov. XX əsr Azərbaycan ədəbiyyatı, Bakı-1974. 
40. Makarenko A.S. Seçilmiş pedaqoji əsərləri, Bakı-1950. 
41. Mehribanzadə Z.M. Uşağın məktəbə psixoloji hazırlığı, Bakı-1988. 
42. Məktəbəqədər pedaqogika tarixi (M.Şabayevanın redaktəsi ilə), Bakı-1967. 
 
43. Mursaqulova R., Əliyeva Ş. Bağça yaşlı uşaqların təbiətlə tanış edilməsi 
metodikası, Bakı-1993. 
44. Mustafayeva R.Ş. Təlim prosesində milli xüsusiyyətlərin nəzərə alınması, 
Bakı-1994. 
45. Mustafayeva R.Ş. Pedaqogika, Bakı-2002. 
 177
46. Nizaminin hikmət və nəsihətləri, Bakı-1981. 
47. Naxçıvanlı A.H. Heydər Əliyevin siyasi və mənəvi dəyərlərinin sinergetik 
konsepsiyası, Bakı-2005. 
48. Orucova S.A. Üzeyir Hacıbəyovun pedaqoji görüşləri (namizədlik 
dissertasiyası), Bakı-1987. 
49. Pestalotsi İ.H. Seçilmiş pedaqoji əsərləri, Bakı-1970. 
50. Pedaqogika (M.Muradxanovun redaktəsi ilə). Bakı-1974. 
51. Paşayev Ə.X., Rüstəmov F.A. Pedaqogika, Bakı-2002. 
52. Rüstəmova N.M. Məktəbəqədər pedaqogika tarixi, Bakı-2004. 
53. Rüstəmov F.A. Pedaqogika tarixi, Bakı-2006. 
54. Seyidov Ə.Y. Azərbaycanda pedaqoji fikrin inkişafı tarixindən, Bakı-1987. 
55. Seyidov Ə.Y. Azərbaycanda pedaqoji fikrin inkişafı tarixindən, Bakı-1987. 
56. Seyidov Ə.Y. Pedaqogika tarixi, Bakı-1968. 
57. Sidqi M.T. Seçilmiş pedaqoji əsərləri, Bakı-1967. 
58. Səlimxanova X.İ. Məktəbəqədər yaşlı uşaqlarda əxlaqi keyfiyyətlərin   
formalaşmasına şifahi xalq yaradıcılığı nümunələrinin 
təsiri (namizədlik dissertasiyası), Bakı-1989. 
59. Sadıqova T.B. Xarici ölkələrin pedaqoq və psixoloqları uşaq oyunları 
problemi haqqında, APU-nin xəbərləri, Bakı-2002, №2 
60. Sadıqov F.B. Pedaqogika, Bakı-2006. 
61. Sadıqova T.B. Uşaqların məktəb təliminə hazırlanmaları prosesi, Bakı-2006. 
62. Suxomlinski V.A. Vətəndaşın doğulması, Bakı-1975. 
63. Suxomlinski V.A. Ürəyimi uşaqlara verirəm, Bakı-1979. 
64. Smirnov S.A. Pedaqogika, pedaqoji nəzəriyyələr, sistemlər, texnologiyalar, 
M.2001, səh.172. 
65. Şirzadova M.H. Azərbaycanda məktəbəqədər təhsil müəssisələrinin inkişaf 
tarixindən, Bakı-2007. 
66. Tusi X.N. Əxlaqi-Nasiri, Bakı-1980. 
67. Talıbov Y.R. Şagirdlərin humanist tərbiyəsi, Bakı-1965. 
68. Talıbov Y.R., Sadıqov F.B., Quliyev S.M. Azərbaycanda məktəb və 
pedaqoji fikir tarixi, Bakı-2000.  
 178
69. Təhsil haqqında qanun, Bakı-2009. 
70. Uşinski K.D. Seçilmiş pedaqoji əsərləri, Bakı-1953. 
71. Uşaq bağçasında tərbiyə və təlim proqramına dair müntəxabat, Bakı-2000. 
72. Vəkilov S.V. V cild, Bakı-1972. 
73.  Veysəlova Ç.V. Məktəbəqədər yaşlı uşaqlarda humanizm tərbiyəsinin  
yolları və vasitələri (nam. Dissertasiyası), Bakı-1996. 
74. Vəliyeva Z.İ. Məktəbəqədər yaşlı uşaqların əxlaq tərbiyəsi, Bakı-1993. 
75. Vəliyev O.P. Güc birlikdədir, Bakı-1983. 
76. Verdiyeva S.A. “Azərbaycanın ilk maarif naziri”, “Azərb. müəllimi” qəzeti, 
                                          18 oktyabr 2007-ci il.   
 
 
