  
 
Biri vardı, biri yoxdu, bir keşiş vardı, 
O həm yekəbaşdı, həm tamahkardı. 
Özünə bir qədər mal almaq üçün, 
Keşiş bazarlığa çıxanda bir gün, 
Rast gəldi boş gəzən Baldaya yolda. 
“Nə var, keşiş baba,—soruşdu Balda,— 
Nə olub, yuxudan erkən durmusan? 
Nə əcəb bazara tez buyurmusan?”
“Nökər axtarıram, — söylədi keşiş,— 
Ki, əlindən gələ onun hər bir iş. 
Həm aşpaz ola o, həm yaxşı mehtər, 
Bir də xarratlığı bilə bir qədər. 
De, harda rast gəlləm belə nökərə  
Ki, az haqq istəyə, çoxlu iş görə?” 
Balda cavab verib dedi: “Ay keşiş, 
Mənim ki əlimdən gəlir hər bir iş;  
Götürsən can-başla göstərib qulluq,  
Edərəm hər zaman sənə oğulluq. 
Ancaq bir şərt ilə, bunu unutma, 
İl başı alnına vurum üç çırtma. 
Yemək də verərsən yarmadan-zaddan“. 
Keşiş öz alnını qaşıyıb bu an, 
“Çırtma var...çırtma var” deyə fikir etdi,  
Sonra: “Yaxşı,— deyib razılıq etdi,—  
“Razıyam can dillə əgər işləsən, 
Ziyana düşmərik nə sən, nə də mən”. 
Balda keşişgilə köçəndən bəri  
Görür səliqəylə bütün işləri. 
Saman üstündəcə o gecələyir, 
Hər gün dörd, adamın xörəyin yeyir, 
O, yeddi adamın işini görür.  
Qapını-bacanı silir, süpürür, 
Atları qoşaraq yeri şumlayır. 
Bazardan şey alır, ocaq qalayır, 
Yumurtanı suda od ustə qoyur, 
Qaynadıb bişirir özü də soyur. 
Gah asır süd aşı, dayə olaraq, 
Gah da uşaqlardan olur göz-qulaq. 
Keşişin arvadı razıdır ondan, 
Qızı qəmgin olur Baldasız hər an. 
Oğlu “ata” deyir ona həmişə, 
Balda xoş gəlməyir bircə keşişə, 
  
 
İşini heç tərif etmir nökərin, 
Yalnız muzd haqqında düşünür dərin.  
Haqq-hesab çəkməyə qalır az zaman, 
Keşiş yemir-içmir, düşünür yaman. 
Yadına düşdükcə onun “çırtmalar”, 
Qorxudan ürəyi tutmayır qərar. 
Fikirdən, qüssədən yuxusu qaçır, 
Axırda dərdini arvada açır, 
Deyir: “İş xarabdır bir fənd tap, arvad!  
Arvadlar olurlar hiylədə ustad...” 
Arvadı söyləyir: “Düşmə təşvişə, 
Gəl göndər Baldanı çətin bir işə, 
Gördün ki, bacarmır, tez qov o zaman, 
Həm muzddan can qurtar, həm də “çırtmadan”.  
Eşidib tədbiri şadlandı keşiş, 
Nökərə tapşırdı o, belə bir iş, 
Dedi: “Yaxına gəl, dayanma dalda, 
Mənim sədaqətli nökərim Balda, 
Qulaq as, borcludur mənə şeytanlar, 
Gərək neçə illik bac verə onlar, 
Bundan yaxşı gəlir olmaz, müxtəsər, 
Üç ildir vergini ödəməyiblər. 
Yarmanı tez yeyib axtar onları, 
Yığ, gətir, o sonsuz  dövləti, varı”. 
Dinləyib keşişi sakit bir halda, 
Dəniz sahilinə yollandı Balda.
 
Orda bir kəndiri suya salaraq, 
Başladı eşməyə bir ucdan.  
Bu vaxt Sahilə bir şeytan çıxdı dənizdən: 
“De, nə istəyirsən, a Balda, bizdən?“ —  
“İstəyirəm suyu mən bulandıram, 
Məlun nəslinizi tutam, yandıram”. 
Şeytan məyus olub ucaltmadı səs, 
Dedi: “Bu qəzəbə səbəb nədir bəs?“ —  
“Necə, səbəb nədir? Özün düşün bir,  
Vergi vermirsiniz, gör neçə ildir...  
Vergi verilməsə vaxtında  əgər, 
Atanız yanacaq, bilin müxtəsər”.
“Baldacan, gəl suyu bulandırma sən,  
Alarsan, nigaran olma vergidən, 
Nəvəmi göndərrəm, indicə gələr”. 
Balda düşündü ki: “Pis oldu işlər!”  
Çıxdı bala şeytan sudan, uladı,  
Pişik balası tək quyruq buladı:  
“Salam, Balda əmi, xoş kerduk səni,  
Nə vergidir, danış, başa sal məni?  
Biz ki, ömrümüzdə vergi bilmərik,  
Dərdimiz çox azdır, bu da üstəlik?!  
Qoy sən deyən olsun, amma şərtim var,  
Bu şərti qoyubdur bütün şeytanlar,  
Söz-sov olmamaqçın gəl qaçışaq biz  
Bu sahil boyunca elə ikimiz, 
O vaxta qədər də bizim şeytanlar  
Vergini kisəyə yığar hər nə var,  
Şərt budur: “Mənzilə kim tez yetişsə,  
Bax, onun olacaq o dolu kisə”. 
O hiyləgər Balda güldü şeytana, 
Dedi: “Hardan gəldi bu fikir sana?  
Mənimlə sən ayaq aça bilərsən? 
Sən bu Balda ilə qaça bilərsən? 
Kimi göndəriblər mənimlə bəhsə...  
Kiçik qardaşımı gözlə eləysə”. 
Balda tez meşəyə özün yetirdi. 
Bir cüt dovşan tutub tezcə gətirdi.  
Gizlətdi torbada iki dovşanı, 
Həmin sahildəcə tapıb şeytanı, 
Dedi: “Çox uşaqsan, a bala şeytan,  
Mənimlə qaçmağa hanı səndə can? 
  
  
 
 
Niyə boş-boşuna vaxtı itirək, 
Kiçik qardaşımla qaçış bir görək.  
Durma, bir, iki, üç, durma, qaç, dolan!,  
Başladı qaçmağa şeytanla dovşan.  
Şeytan sahil boyu tez qanad açdı,  
Dovşansa bir başa meşəyə qaçdı,  
Şeytan tez sahili dolandı haman, 
Çox qaçdı, qan-tərə batdı o tamam,  
Ağzından bayıra sallandı dili, 
Qaçıb dövrə vurdu bütün sahili, 
Axır təngnəfəs qayıtdı geri. 
Sandı ki, düzəlib bütün işləri—  
Baldanı udubdur. Gördü, ay aman, 
Ondan tez qayıdıb mənzilə dovşan.  
 
 
Balda qardaşını, bax, əzizləyir:  
Sevimli qardaşım, yoruldun,—deyir,— 
Bir az dincini al, ol bir az rahat”. 
Şeytan bu işlərə tamam qaldı mat.  
Balaca dovşana baxıb qıyqacı,  
Söylədi Baldaya o acı-acı: 
“Bir azca sahildə gözləyin məni, 
Bu saat gətirim dolu kisəni 
Qaçır babasının yanına şeytan,  
Deyir: “İşlər olub, ay baba, yaman.  
Kiçik Balda məni yarışda ötdü”. 
Qoca şeytan yenə bərk fikrə getdi.  
Baldasa, sahildə saldı hay-haray,  
Bulandı dənizin suları lay-lay; 
Yenə də görünüb o bala şeytan, 
Dedi ki: “Ay Balda, səbr elə, dayan,  
Sən lap arxayın ol bizim vergidən.  
Tutduğum ağacı görürsənmi sən?!
Bu işin qalıbdır bircə əlacı: 
İndi gəl növbəylə ataq ağacı. 
Hər kəsin atdığı uzağa getsə, 
Qoy onunku olsun bu dolu kisə.  
Atsana! Nə oldu, qorxdunmu mərcdən?”  
“Qorxmuram, bulutu gözləyirəm mən,  
Qoy atım ağacla bulutu vurum, 
Sonra şeytanlara bir-bir od vurum”.  
Qorxdu bala şeytan yenə də qaçdı,  
Qoca babasına söhbəti açdı. 
Baldasa duraraq sahildə hələ, 
Dənizə salırdı yenə vəlvələ. 
Çıxaraq dənizdən balaca şeytan,  
Söylədi: “Səbr elə, bir az, Baldacan,  
Borcu verəcəyik nə qədər etsə”, 
Balda söylədi ki: “Eşit, indisə  
Mənə növbə çatır şərt kəsmək üçün  
Yoxlayaq bir sənin necədir gücün?  
Görürsən uzaqda otlayır bir at, 
Gedib həmin atı öz arxana çat, 
Yarım verst o yana apar yerindən. 
Əgər gücün çatsa, o kisə, o sən,  
Çatmasa, kisəyə sahib olum mən”. 
Yazıq şeytan  
Gedib bu an  
Ha hıqqandı,  
Ha zıqqandı, 
Atın ayağını üzdüsə yerdən, 
Bir addım getməmiş yıxıldı birdən.
 
Balda dedi ona: “A gic şeytan, sən  
Mənim şərtlərimə dözə bilərsən?  
Sən ki, əllərinlə iş bacarmadın,  
Atı bircə addım heç aparmadın, 
Mənsə ayağımla aparım onu, 
Bil onda Baldanın kim olduğunu”.  
Balda minib çapdı yel kimi atı, 
Batdı toz-dumana göylərin qatı.  
Şeytan qorxusundan cumdu dənizə, 
Dedi: “Yeni bəla üz verib bizə... 
“ Şeytanlar tapmayıb özgə bir əlac,  
Yığdılar Baldaya bir kisə xərac. 
O, dolu kisəni alıb dalına, 
Kefi kök, düzəldi tez öz yoluna.  
Keşiş görən kimi Baldanı çaşdı,  
Bilmədi neyləsin, axırda qaçdı  
Gizləndi arvadın dalında qoçaq. 
Bu zaman keçmişdi iş-işdən ancaq.  
Balda tapdı onu, dedi: “Bu kisən, 
Gəl mənim haqqımı indi ödə sən”.  
Balda başlayarkən çırtma vurmağa,  
Keşiş öz alnını verdi qabağa, 
Birinci çırtmadan o, dik atıldı,  
İkinci çırtmadan dili tutuldu; 
Üçüncü çırtmasa bitirdi işin —  
Başından oynadı ağlı keşişin. 
Balda cəza verdi—danladı onu: 
“Muzdsuz işlətməyin, bax, budur sonu”. 
 
 
 
 
 
 
 
 
 
 
MƏKTƏB YAŞINA ÇATMAMIŞ  
UŞAQLAR ÜÇÜN  
Tərcümə edəni       Z. Ca b b a r z a d ə  
Redaktoru           O. S a r ı v ə l l i   
Texredaktoru G.H . M i r  C ə f ə r o v  
Korrektoru       Ş . A b d u l l a y e v  
Çapa imzalanmış 9/VIII-52. Kağız formatı  
60x92 
1/6—1=2  çap  listi (uçot-nəşriyyat  
Listi 1,5). FQ 18084. Sifariş № 86.  
  Tirajı 12 000. 
