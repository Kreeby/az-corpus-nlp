Oruc İbadlı 
 
 
 
Müalicə bitkiləri 
 
 
DƏRMAN BƏDRƏNCİ 
 
 
 
 
Bakı-2009 
 
 2 
 
 
 
 
 
Redaktorlar: V.S.Fərzəliyev, N.B.Hüseynova 
 
Oruc İbadlı 
Dərman bədrənci. Bakı,  2009 
 
Dərman, qida və ətirli-ədviyyəli bitki kimi misilsiz imkanlara 
malik, əvəzolunmaz əhəmiyyət kəsb edən dərman bədrənci hələ 
qədim zamanlardan insanlar tərəfindən istifadə olunmuşdur.  
Kitabçada bədrəncin bioloji xüsusiyyətləri, əkilməsi, becəril-
məsi, müxtəlif xəstəliklərin müalicəsində istifadəsi qaydaları və s. 
öz əksini tapmışdır.  
AMEA-nın müxbir üzvü, b.e.d.  O.V İbadlı kitabçanın 
tərtibində anası Seyid Fatimənin söz boxçasından və Qafqazda 
apardığı 42-illik tədqiqatlarının materiallarından istifadə etmişdir. 
Kitabça geniş oxucu kütləsi  üçün nəzərdə tutulmuşdur.  
Onun ərsəyə gəlməsində böyük xidmətləri olan S.N. 
Kazımovaya, A.O. Nəsibovaya və G.T. Əliyevaya təşəkkürü-
müzü bildiririk.   
 
 
 
 
 
© Oruc İbadlı 
 
 
 
 3 
Dərman bədrəncinin müalicəvi xüsusiyyətləri 
 
Yüzlərlə xəstələrə şəfa vermiş sevimli                      
   anam Seyid Fatimənin əziz xatirəsinə   
ithaf edirəm 
 
Bədrənc (ballı nanə, limonotu, arıotu, balotu, batrinc və 
s.) - Melissa L.- Lamiacea Lindl. – Dalamazkimilər 
fəsiləsinə aid olub,  Aralıq dənizi ölkələrində, Qafqazda və 
Azərbaycanda bir növü - M.officinalis L.- dərman bədrənci 
yayılmışdır. Melissa sözü latın dilindən tərcümədə «bal» 
deməkdir.  Bitki bal arılarını həddindən çox cəlb etdiyinə  
görə  belə adlandırılmışdır.  
Bədrənc əsasən Mərkəzi Avropa ölkələrində, Aralıq 
dənizi sahillərində, Qafqazda (Krımda), Azərbaycanda, ən 
çox Quba-Xaçmaz, Kür-Araz, Ağdam-Füzuli, Lənkəran-
Lerik ərazilərində və Naxçıvan MR-nın rayonlarında geniş 
yayılmışdır. Bitkiyə ən çox aşağı və orta dağ qurşaqlarında, 
meşələrin  talalarında, kolluqlarda və bəzən  bağ-bağçalarda 
rast gəlinir. 
Bədrənc gilli-daşlı, qumsal torpaqlarda, ən çox 
kolluqların ətrafında bitir. Bədrənc çox qədim vaxtlardan 
xalq təbabətində istifadə olunur. Qədim əsatirlərdə, Teofrast, 
Dioskorid, Koeymella və İbn Sinanın əlyazmalarında bitki 
haqqında geniş məlumatlar verilir.  
Azərbaycanın bir çox rayonlarında bitkinin 
yarpaqlarından mədə-bağırsaq xəstəliklərində, köpməyə, 
sancılara qarşı geniş istifadə olunur. Təəssüf ki, belə 
qiymətli dərman və ədviyyat  bitkisi  öz geniş istifadə 
imkanlarını tapmamışdır.  
Məhz bu nöqteyi - nəzərdən tərəfimizdən hələ 1973-cü 
ildə Füzuli rayonun Dövlətkarlı kəndinin Daşyeli dağının 
 
 4 
ətəklərindən bitkinin toxumları yığılıb gətirilərək AMEA-
nın Mərkəzi Nəbatat Bağının təcrübə sahəsində əkilib 
becərilməyə başlanmışdır. Hazırda bədrənc bitkisi 
toxumları, vegetativ orqanları, kökümsovları vasitəsilə asan 
artıb çoxalır. Yerli iqlim şəraitində bitir, toxumları ilə öz-
özünə daha geniş artıb çoxalma qabiliyyətinə malikdir.  
 
 
Bədrəncin botaniki təsviri 
 
Bu növ Dalamazkimilər (Lamiaceae) fəsiləsinin Melissa 
cinsinə aid olub, çoxillik ot bitkisidir. Yerüstü hissəsi 
(yarpaq və budaqları) limon ətri verir. Gövdəsi düzbudaqlı 
olub nisbətən tükcüklüdür, hündürlüyü 50-100 sm-dir. 
Yarpaqları qarşı-qarşıya düzülmüş, saplaqlı  yumurtavarı 
formadadır. Yarpağın alt tərəfi bozumtul-yaşıl rəngdədir. 
Yarpaqları nisbətən iridir, kənarlarında qırmızımtıl nöqtələr 
hiss olunur. Yarpaq ayasının uzunluğu 8-12 sm, eni 3-4 sm-
dir. Çiçəkləri xırda, açıq-bənövşəyi və ya çəhrayıdır. 
Çiçəkləməsi mayın axırlarından başlayır və iyulun axırlarına 
kimi davam edir. Yetişmiş meyvələri açıq-qonur rənglidir, 
diametri 1,5 mm-dir. Toxumları cücərmə qabiliyyətini 2-3 il 
saxlaya bilir. Bitkinin vegetasiya müddəti 105-125 gündür 
(şəkil 1). 
 
 
 
 5 
 
 
Şəkil 1. Bədrənc bitkisi kolleksiya sahəsində 
 
 
Kimyəvi tərkibi 
 
Kimyəvi tərkibinə görə başqa dərman bitkilərinə nisbətən 
yüksək müalicəvi xüsusiyyətlərə malikdir.  
Bitkinin yerüstü zoğ hissəsində 0,33%, yarpaq-larında 
0,1-0,3%, çiçəklərində 0,04-0,08% efir yağı vardır. Efir 
yağının tərkibinin çox hissəsini (60%) sitral aldehidi təşkil 
edir. Bundan əlavə tərkibində sitronellol, mirsen, geraniol, 
linalol və başqa ferhenlər, yarpaqlarında aşı maddələri (5%), 
qətran, selikli maddələr, qəhvə, ursol, oleanol turşuları və 
150 mq %-C vitamini vardır. Meyvələrinin tərkibində 20 % 
piyli-yağ vardır.  
 
 
 
 6 
 
İstifadə qaydaları 
 
Bədrəncdən müxtəlif xalqlar ayrı-ayrı xəstələiklərin 
müalicəsində istifadə edirlər. Bitkinin elmi təbabətdə 
unudulmasına baxmayaraq, AMEA Mərkəzi Nəbatat  
Bağında 40 ildən artıq  çalışdığım vaxtdan bu qiymətli 
bitkinin ayrı-ayrı rayonlarda müxtəlif məqsədlər üçün  
istifadə olunduğunun  şahidi olmuşam. Becərilməsi çox da  
zəhmət tələb etməyən  bu qiymətli bitkini unutmaq 
həqiqətən də bağışlanılmazdır. 
Azərbaycanın  xalq təbabətində bitkinin yerüstü 
hissəsinin çay kimi dəmləməsi ürək ağrılarında, qan 
təzyiqinin aşağı salınmasında, köpmədə, həzm prosesinin 
nizama salınmasında istifadə olunur. Azərbaycanın  bir çox 
rayonlarında hələ 40-50 il bundan qabaq bədrənc çayı 
böyrək xəstəliklərində sidikqovucu və iltihabı götürən 
məhlul kimi daxilə qəbul edilir və yaxud içilirdi.  
Azərbaycanın Quba-Xaçmaz bölgəsində yerli əhali 
bitkinin çiçəklərini toplayıb qurudur, yel və podaqra (oynaq 
ağrıları) xəstəliklərinin müalicəsində çay kimi dəmləyərək 
istifadə edirlər.  
Respublikanın Ağdam, Füzuli, Cəbrayıl və s. rayonlarda 
bədrəncdən hazırlanmış davacatdan oturaq sinir ağrılarının 
sakitləşdirilməsində, gəyirmənin, hıcqırmanın, ürək 
ağrılarının, sancıların, xüsusən də, taxikardiyanın 
müalicəsində istifadə edirlər.  
Qafqaz regionlarında, xüsusən, Azərbaycan və 
Gürcüstanda bitki geniş istifadə olunur. Gürcü dilində 
bitkiyə  «Barambo»  deyilir. Gürcüstanda bitkinin 
dəmləməsi və cövhərindən sidikqovucu, tərlədici vasitə kimi 
istifadə edilir.  
 
 7 
Arı şanlarından  məhsul yığılarkən arı sancmasın deyə 
bədənə, ələ və üzə bədrənc suyu çəkirlər. Arının beçəvermə 
vaxtı qaçıb dağılmasının qarşısını almaq üçün bitkinin 
suyundan istifadə edirlər. Nəticədə təzə beçə topa şəkildə 
təzə yeşiyə yığılır.  
Orta Asiya təbibləri isə bitkinin yarpaqlarının və 
çiçəyinin həlimindən qanazlığı, mədə ağrıları, əsəb 
sisteminin möhkəmləndirilməsi, ürək fəaliyyətinin 
nizamlanması, sidikqovucu, ürəkkeçmədə, başgicəllən-
məsində, qadınların ana halının (aybaşının) ağrılı keçməsi və 
gecikməsində, oynaqlarda maddələr mübadiləsinin 
pozulması zamanı əmələ gələn şişlərin (podaqra) 
müalicəsində istifadə edirlər.  
Bolqar təbibləri isə bədrəncdən ağrıkəsici, əsəb 
sisteminin sakitləşdirilməsi, iştahgətirici, yuxusuzluğa qarşı, 
dəri səpgiləri, ağrılı aybaşı, eyni zamanda diş ətinin ağrısı və 
qanamasında istifadə edirlər. Bunun üçün 8-10 qr. xırda 
doğranıb, qurudulmuş yarpaqları 500 ml qaynadılmış suya 
töküb 30 dəqiqə ağzı bağlı saxlayır, sonra süzüb yeməkdən 
qabaq, acqarına, gündə 3 dəfə 1 xörək qaşığı qəbul edirlər.  
Fransız təbibləri isə bitkidən sakitləşdirici, tutmalara 
(spazmalara), qulaqda əmələ gələn küyə qarşı, ürək 
əzələlərinin möhkəmləndirilməsində, yarasağaldıcı, mədə 
ağrılarında, əsəb gərginliyi, başın gicəllənməsi, və s. 
xəstəliklərin müaliçəsində istifadə edirlər. 
Bunun üçün 20-50 qr.  qurudulmuş   yarpaqları 1 litr  
qaynadılmış  suya tökür, 30 dəqiqə dəmlədikdən sonra 
gündə 3 dəfə, acqarına 200 ml qəbul edirlər.  
Avstriya əczaçıları  bitkinin ev əczaxanası kimi təzə-tər 
cövhərindən mədə-bağırsaq ağrılarında, bağırsaq 
köpmələrinin qarşısının alınmasında istifadə edirlər.             
 
 8 
Polşa təbibləri  bədrənci oturaq sinir ağrıları zamanı 
pişikotu (valerian) kökü əvəzinə  istifadə edirlər.  
Bədrəncin ətirli yarpaqları spirtli və spirtsiz  içkilərin  
hazırlanmasında («Sartrez», «Beneduktun», «Yero-qoviç») 
geniş istifadə olunur.  
Qədim şərq təbabətində bağırsaq çöplərinə və sancılarına 
qarşı 20 qr. qurudulmuş bədrənc yarpaqlarının qaynar suda 
dəmləməsindən istifadə olunurdu. Yaxud 2 çay qaşığı 
bədrəncin qurumuş yarpağından 50 qr. götürüb üzərinə 
40%-li spirt əlavə edərək 7 gün qaranlıqda saxladıqdan 
sonra süzmək və həmin cövhərdən 1 çay qaşığı götürüb 40 
ml qaynanmış suda həll etməklə gündə 3 dəfə yemək vaxtı 
qəbul etmək çox faydalıdır.  
 
Ruh düşkünlüyünə və sarsıntıya qarşı istifadəsi 
 
Bir çay qaşığı qurudulmuş bədrənc yarpağı, 1 çay qaşığı 
qurudulmuş dağ keşnişi otu, 1 çay qaşığı doğranmış limon 
qabığı, 2 ədəd mixək toxumunu yaxşı-yaxşı əzərək 
qarışdırıb, üzərinə 1 litr qaynanmış ilıq su əlavə edilir. 
Qarışığı qaranlıq yerdə 14 gün saxlamaqla, 3 gündən bir 
çalxalamaq və 3 qat tənzifdən süzmək lazımdır. Hazırlanmış 
məhlul səhər, axşam bir çay qaşığı çayla birlikdə içilməlidir. 
Müalicə 21 gün davam etdirilməlidir.  
 
 
Kəskin qastrit (mədə iltihabı) ağrılarına qarşı 
istifadəsi 
 
Bədrənc və nanənin hərəsinin qurudulmuş 
yarpaqlarından 1 çay qaşığı, 4 çay qaşığı  birəotunun 
qurudulmuş çiçəyini, 2 çay qaşığı kətan toxumunu 0,5 litr 
 
 9 
qaynanmış suya tökür və vam odda 5 dəqiqə qaynadırlar. 
Sonra ağzını qapaqla örtüb 30 dəqiqə saxlayır və  süzürlər. 
Hazırlanmış qarışıqların məhlulu gündə 6 dəfə, yeməkdən 
15 dəqiqə əvvəl 80 ml qəbul edilməlidir.  
 
Mədə turşuluğunun aşağı olmasına qarşı istifadəsi 
 
Qurudulmuş bədrənc yarpağının, dərman çobanyastığı 
çiçəyinin, dağkeşnişi otunun, ətirli şüyüdün yarpağının və 
acı yovşanın yarpağının hərəsindən 1 çay qaşığı götürüb 
qarışdırır və  2 stəkan qaynar suya töküb 20 dəqiqə 
dəmləyirlər. Sonra süzüb gündə 3 dəfə yeməkdən əvvəl, 2 
xörək qaşığı  qəbul edirlər. Əgər gecələr ağrıdan yata 
bilmirsinizsə onda axşam yatmazdan əvvəl, səhərlər isə 
acqarına qəbul etmək məsləhətdir.  
 
Ürək ağrılarında, qan təzyiqinin aşağı salınmasında 
istifadəsi 
 
Bədrəncin qurudulmuş yarpaqlarından 8 çay qaşığı 
götürüb, 2 stəkan qaynar suda ağzı bağlı çini qabda 
dəmləyirlər.  
Məhlulu süzür və yeməkdən əvvəl gündə 3 dəfə 2 xörək 
qaşığı qəbul edirlər.  
 
Diş və diş əti xəstəliklərində istifadəsi 
 
Bitkinin qurudulmuş yarpaqlarından 4 xörək qaşığı 
götürüb, 500 ml suda 1-3 dəqiqə qaynadır və süzürlər. 
Süzüntünün qalığını  xırdalayıb təmiz tənzifə bükərək 
ağrıyan yerə qoyurlar. Süzülmüş məlhəmlə (maye) ağzı 2-3 
dəfə qarqara edirlər.  
 
 10 
 
Çiban tipli yaraların müalicəsində istifadəsi 
 
Bədrəncin qurudulmuş yarpaqlarından 1 xörək qaşığı 
götürüb 200 ml qaynar suda 1 saat dəmləyir və sonra 
süzürlər. Məhluldan gündə 3 dəfə 50 ml, acqarına 15 gün 
qəbul edirlər.  
 
Oynaq ağrıları, iflic zamanı istifadəsi 
 
Bitkinin cövhərindən 2 xörək qaşığı götürüb üzərinə 3 
xörək qaşığı 40% -li spirt və ya araq əlavə edib,  7 gün, hər 
gün 10 dəqiqə çalxalamaqla qaranlıq yerdə saxlayırlar. Hər 
gün 3 dəfə 1 xörək qaşığı, yeməkdən əvvəl qəbul edirlər. 
 
Bədrəncin kulinariyada istifadəsi 
 
Kətə və qutab. İki dəstə təzə-tər bədrənci xırda –xırda 
doğrayıb, üzərinə hərəsindən 1 dəstə olmaqla soğan, 
dağkeşnişi, boyana (razyana) doğrayıb qarışdırırlar.  
Doğranmış göyərtilərə turş nar dənələri və yaxud azacıq 
isladılmış zoğal qurusu (müxəşşər, axta) əlavə edilir. 
Hazırlanmış göyərti və turşu qarışığından kətə və ya qutab 
bişirilir. Çox dadlı və ləzətli olur, eyni zamanda mədə-
bağırsaq, əsəb, qan təzyiqi və diş ətinin iltihabına qarşı 
xeyirdir.  
Buğlama və ya balva. Hərəsindən bir dəstə olmaqla 
bədrənc, soğan, dağ keşnişi, razyana, əvəlik götürüb yuyur, 
yaxşı-yaxşı doğrayırlar. Doğranmış göyərtiləri emallı qaba 
tökərkən çalışmaq lazımdır ki, tavanın dibinə bir qat göyərti, 
üzərinə bir qat turşu və bir qat da düyü tökülsün. Bu bir neçə 
qat ola bilər. Sonra üzərinə bir stəkan su əlavə edib ağzın 
 
 11 
qapaqla örtürlər. Yemək qaynayan vaxt üzərinə hər kəs  öz 
zövqünə uyğun 50-150 qram yağ əlavə edə bilər. Buğlama 
vam odun üzərində 25-40 dəqiqə bişirilir. Tam bişmə düyü 
ilə yoxlanılır.  Düyü bişibsə, yemək hazır hesab olunur. Çox 
faydalı və ləziz yemək olub, mədə-bağırsaq, yaddaş zəifliyi, 
sidikqovucu və bir çox xəstəliklərə qarşı xeyirlidir. 
Dovğa. Ailə üzvlərinin sayını nəzərə alaraq müəyyən 
qədər bədrənc, quşəppəyi, quzuqulağı, dağkeşnişi, cincilimi 
götürüb doğrayır və zövqə uyğun duzlayırlar. Sonra qatığı 
bərabər nisbətdə su ilə qarışdırıb ondan bircinsli maye 
hazırlayırlar. Doğranmış göyərtilərin həcmində qazan 
götürüb qarışıq qatığı ora tökür və odun üzərinə qoyurlar. 
Sonra göyərtiləri töküb qaynayana kimi çömçə və ya taxta 
qaşıqla qarışdırırlar ki, dovğa çürüməsin.  
Zövqə uyğun olaraq noxud, un, düyü də əlavə olunur. Bu 
cür hazırlanmış dovğa yatmazdan 1 saat əvvəl ilıq halda bir 
stəkan içildikdə köpməyə, qıcqırmaya qarşı kömək etməklə, 
rahat yuxu gətirir və insanın əsəblərini sakitləşdirir. 
 
 
Bədrəncin toplanması, qurudulması və saxlanması 
qaydaları 
Bitkinin istifadə üçün əsas yararlı orqanı yarpaqları və uc 
zoğlarıdır. Onları çiçəkləməyə az qalmış iqlim şəraitindən 
asılı olaraq may ayının 15-dən iyun ayının 15-dək tədarük 
etmək lazımdır. Yarpaqları çox zərif olduğundan toplanan 
kimi solmağa  başlayır. Ona görə çalışıb onları tez qurutmaq 
lazımdır.  
Toplanmış yarpaqlar təmiz ağ kağız üzərinə sərilir. 
Çalışmaq lazımdır ki, gün şüaları birbaşa təsir etməsin. 
Günaşırı yarpaqları çevirir, quru hissəni alta, alt hissəsini isə 
üstə qoymaq şərti ilə  yarpaqlar tam quruyana qədər 
 
 12 
çevirməni davam etdirirlər. Əgər  əl vuran kimi ovulursa, 
toplamaq  lazımdır.  
Qurumuş yarpaqları 1 litrlik işıq keçirməyən bankalara 
doldurub ağzını qapaqla bağlayıb istifadə etmək üçün 
saxlayırlar. Yaxşı qurudulmuş yarpağı 2-3 il saxlamaq 
mümkündür. Əgər yarpaqlar yaxşı qurumasa tədarük 
olunmuş məhsula qurd düşər və yaxud kiflənib öz 
keyfiyyətini itirər.  
 
 
Bədrəncin becərilməsi 
 
Qulluğa bir o qədər tələbkar olmayan bu bitkinin əkilib 
becərilməsi çox da zəhmət tələb etmir. Bitkinin  əkilməsi 
üçün torpaq nisbətən yüngül, qumsal olmalıdır. Sahə açıq və 
gündüşən yerdə seçilməli, küləkdən qorunması üçün tədbir 
görülməlidir.  
Bitkini əkmək üçün torpağın düzgün hazırlanması əsas 
şərtlərdən biridir. Seçilmiş sahə daş-kəsək, şüşə 
qırıntılarından, əlavə tullantılardan təmizlənməli, sahə 25-30 
sm dərinliyində bellənməlidir. Yaxşı hazırlanmış torpaqda 
bitkini  8 il bir yerdə becərmək  mümkündür. 
Daha yaxşı məhsul götürmək üçün əkin qabağı hektara 
orta hesabla 40-50 ton peyin, 40-50 kq azot, 50-60 kq fosfor, 
25-30 kq kalium gübrəsi verilir. Gübrələr payızda 
verilməlidir. Gübrələrin 50% -ni isə vegetasiya müddətində 
yemləmə şəklində vermək məsləhətdir.  
Bədrənc toxumları, yaşıl qələmləri ilə və 
kökümsovlarının bölünməsi yolu ilə çoxaldılır.  
 
 
Toxumla çoxaldılması  
 
 13 
 
İsti şitillikdə.  Toxumları əkməzdən əvvəl ləklər 
düzəldilməli, ləklərə 1 m
2
 -ə 15 qr azot, 30 qr fosfat və 15 qr 
kalium kübrəsi verilməlidir. Yaxşı olar ki, 10-20 kq yanmış 
mal peyini verilsin. Sonra ləklər  20-30 sm dərinliyində 
bellənir və dırmıqlanır. Toxumların əkilməsi payız və yazda 
aparılır. Payız səpinini isti şitillikdə, şüşəbəndlərdə hərarət 
18-20° olduqda, xüsusi düzəldilmiş yeşiklərdə 1:1 
nisbətində peyin, qum, torf və torpaq qarışığında aparmaq 
məsləhətdir. Səpin dərinliyi 0,5-1,5 sm olmalıdır. Səpin 
normasına görə 0,8-1,0 qr toxum 1m
2
  sahəyə səpilməlidir. 
Səpilmiş toxumlar 6-8 gündən sonra cücərməyə başlayır. 
Toxumlardan cücərmiş cücərtilərin sl  yarpaqları əmələ 
gəldikdə onu seyrəltmək lazımdır. Sonrakı qulluq qaydaları 
əkilmiş bitkini vaxtlı vaxtında suvarmasından, diblərinin 
yumuşaldılmasından, alaqdan təmizlənməsindən ibarətdir. 
Daimi yerinə əkilmiş bitkilərdə bitki arası məsafə 50-60 sm 
olmalıdır. Bitkinin daha yaxşı böyüməsi üçün ona yemləmə 
məqsədi ilə üzvü və mineral gübrələr verilməlidir.  
Açıq şəraitdə.  Açıq şəraitdə toxumları vaxtında və 
yığılandan sonra dərhal səpmək daha yaxşıdır. Bədrəncin 
toxumlarını  çox saxladıqda cücərmə qabiliyyəti aşağı düşür. 
Toxumlar açıq şəraitdə yazda səpilir. Havaların hərarəti 20-
21° olduqda səpini aparmaq olar. 2,5 x1,5 m və 3 x 2 m 
ölçüdə xüsusi ləklər düzəldilir. 1:1 nisbətində yuyulmuş 
dəniz qumu, torpaq və torf qarışığı, 1 m
2
 sahəyə 15 qr azot, 
30 qr fosfor, 15 qr kalium kübrəsi və 10 kq  yanmış peyin 
qataraq ləklərə səpilir. Sonra onu 20-25 sm dərinliyində 
belləyir və dırmıqla yaxşı-yaxşı hamarlayırlar. Toxumları 
səpməzdən əvvəl 25-30 dəqiqə ilıq suda saxlayırlar. Sağlam 
olmayan toxumlar suyun üzərinə çıxır. Toxumlar tam 
islanandan sonra suda batır. Batmayan toxumları yığıb 
 
 14 
kənarlaşdırırlar. Sonra xüsusi bağ kətməninin (bir tərəfin 
ucu nisbətən ensiz, digər tərəfi isə enli) ensiz tərəfi ilə 3-4 
sm dərinlikdə şırımlar açılır. Şırımların içərisi su çiləyənlə 
yüngülvarı isladılır. Toxumlar şırımların içərisinə səpilir. 
Üzərinə 1-1,5 sm qalınlığında əvvəlcədən hazırlanmış və 
narın ələkdən keçirilmiş 1:1 nisbətində münbit torpaq, çay 
qumu və torf qarışdırılmış torpaq əlavə edilir.  Sonra narın 
gözlü su çiləyənlə suvarılır. Səpilmiş toxumlar 10-12 
gündən sonra cücərməyə başlayır. Sonrakı qulluq tədbirləri 
suvarma, alaq otlarından təmizləmə, dibinin 
yumuşaldılmasından ibarət olur. Cücərtilərdə əsl yarpaqlar 
formalaşan vaxt onları istənilən sahəyə və ya daimi yerinə 
köçürmək məsləhətdir.  
 
Vegetativ üsulla çoxaldılması 
 
Vegetativ üsulla çoxaldılması  bitkinin nisbətən 
yoğunlaşmış 1,-3- illik yaşıl qələmləri vasitəsilə aparılır.  
Çiçəkləməyə az qalmış və çiçəkləmə vaxtı bitkidən  
tumurcuq olan qələmlər kəsilib götürmək, 1-2 gün suda 
saxladıqdan sonra onları yuyulmuş narın dəniz qumunda 
əkmək məsləhətdir. Yaxşı olar ki, qələmlərin üzərində 1-2 
göz və yaxud tumurcuq olsun. Kəsilmiş qələmin uc həssəsi 
çəpinə, alt hissəsi, yəni quma basdırılan hissəsi isə düzünə 
kəsilir. Kəsilmiş qələmlər yuyulmuş qumda 1 göz torpağın 
altında qalmaq şərti ilə əkilir.  
Əkilmiş qələmlər vaxtaşırı suvarılıb lazimi qulluq 
göstərildikdə yaxşı inkişaf edib böyüyürlər. Düzgün 
aqrotexniki qulluq edildikdə 1-ci ili çiçək açıb toxum 
verirlər. Bu qayda ilə bir ana bitkidən 10-12 qələm almaq 
mümkündür.  
 
 
 15 
 
Kökümsovların bölünməsi ilə çoxaldılması 
 
Bu üsulla çoxaltma ən asan və əlverişli üsullardan biridir. 
Bitki kökümsovların bölünməsi yolu ilə çoxaldıldıqda, tez 
çiçək açır və toxum verir, lakin toxumla çoxaldılmadan 
fərqli olaraq çoxsaylı əkin materialı əldə etmək mümkün 
olmur.  
 
 
 
Şəkil 2. Çoxaltmaq üçün kökümsovlu bədrənc 
 
Kökümsovların bölünməsi yolu ilə əsasən 3,-5- illik ana 
bitkidən istifadə etmək daha məqsədəuyğundur (şəkil 2.).  
Bitki olan sahə yaxşı suvarılır, bir gün keçdikdən sonra, 
çoxaltma üçün nəzərdə tutulan bitki çıxarılır. Kökümsovları 
 
 16 
iti bıçaq və ya bağ qayçısı ilə kök boğazı zədələnməmək 
şərti ilə üzərində olan göz tumurcuqlarının sayına görə 4-6 
hissəyə ayrılır. Çalışmaq lazımdır ki, bölünmüş hər 
kökümsovun üzərində 1-2 zoğ qalsın. Ayrılmış əkin 
materialları kök hissəsi yoxdursa, onu bir az kəsib azaltmaq 
və seyrəltmək məsləhətdir. Bitkinin daha yaxşı bitməsi üçün 
yerüstü zoğ hissəsində azacıq seyrəltmə və yaxud ucvurma 
aparılmalıdır. Hazırlanmış əkin materialı daimi yerinə əkilir. 
Bu qaydalara əməl edilməklə əkilmiş bitki 1-2-ci ildən 
başlayaraq çiçək açıb toxum verir.  
Çox qiymətli ədviyyat bitkisi sayılan dərman bədrənci 
qidalılığına, dərman əhəmiyyətinə görə birincilər sırasında 
olmağa layiqdir. Əfsuslar olsun ki, Bakı bazarlarında 
ədviyyat bitkiləri arasında bu qiymətli bitkiyə rast gəlmək 
mümkün deyildir. Dünyanın bir çox ölkələrində ləziz 
yemək, məzə (delikates) sayılan və neçə illərdir ki, təbliğ 
etdiyimiz dərman bədrənci Azərbaycanda ədviyyat bitkiləri 
arasında öz layiqli yerini tapmamışdır.  
Məqsədli şəkildə yazdığımız bu kitabçada dərman 
bədrənci haqqında hərtərəfli məlumat verdik. Əkin 
materialına ehtiyacınız olarsa,  AMEA-nın Mərkəzi Nəbatat 
Bağına müraciət edə bilərsiniz.  
 
 
 17 
ƏDƏBİYYAT 
 
1. Axundov A. Azərbaycan dilinin orfoqrafiya lüğəti. 
Bakı, «Lider» nəşriyyatı, 2004, 728 səh. 
2.  Əsədov K. S., İbadlı O. V. Yabanı qida bitkiləri. 
Bakı,1989, 95 səh. 
3. Əsgərov A. Azərbaycanın ali bitkiləri. Azərbaycan 
florasının konspekti. III cild. Bakı, «Elm», 2008, səh.34    
4. Həsənov Z., Əliyev C., Qasımov V., Əlizadə S., 
Məmmədova M., İdrisov H., Süleymanova Y. Meyvə və 
tərəvəz bitkiləri. Bakı, «AGAHI» nəşriyyatı, 2000, 224 səh. 
5. Həsənov Z. M. Pomoterapiya (Meyvələrlə müalicə). 
«Gəncə poliqrafiya» ASC. Gəncə, 2007, 89 səh. 
6. İbadlı O. V., Ağamirov Ü. M., Bayramov A. Ə. 
Gülçülük.  Bakı, «Ozan», 2003, 224 səh. 
7. İbadlı O. V. Müalicə bitkiləri. Soğan. Bakı, «Çıraq», 
2002, 16 səh.  
8. İbadlı O. V. Müalicə bitkiləri. Zəfəran. Bakı, «Çıraq», 
1999, 16   səh. 
9.  İbadlı O. V. Zəfəran (Azərbaycan, rus və ingilis 
dillərində), Bakı, «Tural»  NPM, 2005, 28 səh.  
10. İbadlı O.V. Müalicə bitkiləri. Qulançar və ya 
Mərəçüyüd. Bakı, «Tural» NPM, 2005, 24 səh. 
11. İbadlı O.V.  Müalicə bitkiləri. Çiriş. «Tural», NPM, 
2005, 16 səh. 
12. İbadullayeva S. C., Cəfərli İ. Ə. Efir yağları və 
aromaterapiya. Bakı, «Elm», 2007, 116 səh.  
13. Qasımov M. Azərbaycanın ədviyyat bitkiləri. Bakı, 
1992, səh.126-129. 
 
 18 
14. Qurbanov E. M. Ali bitkilərin sistematikası. Dərslik. 
Bakı, «Bakı Universiteti» nəşriyyatı, 2009, 420 səh.    
15. Nəbatat terminləri (azərbaycanca- rusca) və bitki 
adları (azərbycanca-latınca-rusca-ingiliscə), (latınca-
azərbaycanca-rusca-ingiliscə) lüğəti.  I cild,  Bakı, «Elm», 
2008, 328 səh. 
16. Nəbatat terminləri (rusca- azərbaycanca) və bitki 
adları (rusca-azərbycanca-latınca-ingiliscə), (ingiliscə-
azərbaycanca-latınca-rusca) lüğəti.  II cild,  Bakı, «Elm», 
2008, 352 səh. 
17. Talıbov T. İbrahimov Ə. Naxçıvan Muxtar 
Respublikası florasının taksonomik spektri (Ali sporlu, 
çılpaqtoxumlu və örtülütoxumlu bitkilər). «Əcəmi» NPB, 
2008, 364 səh.  
18. Алекперли Ф.У. Тысяча и один секрет Востока. 
Баку, Изд-во «Нурлан», 2008, 490 стр. 
19. Декоративные травянистые растения для 
открытого грунта. Том 1, 2,  Изд-во «Наука», 1977 
20.Ибадлы О.В. Конспект геофитов Кавказа. Баку, 
«Турал»  ИПЦ,  2005,  64 стр. 
21. Касумов Ф. Ю. Эфиромасличные виды рода 
Thymus флоры Кавказа и пути их рационального 
использования. Автореф. дис.... док. биол. наук. Баку, 
2006, 49 стр. 
22. Коволева Н.Г. Лечения растениями. Изд-во  
«Медицина». 1971, 349 стр.  
23. Флора Азербайджана . Изд-во АН Азерб. СССР. 
Т.VI, Баку, 1957, стр.21 
24. Флора СССР, Т.21, М., Л., 1954, стр.411 
 
 19 
25. Черепанов С. К. Сосудистые растения Росии и 
сопредельных государств (в пределах бывшего СССР).   
Русское издание,  Мир и семья,  1995, 992 стр. 
 
 
 
 
 
 
 
 
 
 
  
 
 
 
 
 
  
 
 
