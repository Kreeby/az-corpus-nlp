 
Azərbaycanda kitabxanaların fəaliyyətinin yaxşılaşdırılması haqqında 
Azərbaycan Respublikası Prezidentinin Sərəncamı // Azərbaycan. - 2007.-21 
aprel. - №84. - S. 1. 
 
AZƏRBAYCANDA KİTABXANALARIN FƏALİYYƏTİNİN  
YAXŞILAŞDIRILMASI HAQQINDA 
 
AZƏRBAYCAN RESPUBLİKASI PREZİDENTİNİN  
SƏRƏNCAMI 
 
Azərbaycan kitabxanaları Azərbaycan xalqının milli sərvətidir. Xalqımızın yaratdığı 
qiymətli tarixi-mədəni, ədəbi-bədii və elmi-fəlsəfi irsin toplanıb saxlanmasında, bəşər 
mədəniyyətinin qazandığı nailiyyətlərin nəsildən-nəslə çatdırılmasında və cəmiyyətimizin 
intellektual-mənəvi potensialının artırılmasında kitabxanalarımız əvəzsiz rol oynayır.  
Ölkəmiz qədim dövrlərdən başlayaraq, öz yüksək kitab mədəniyyəti ilə seçilmiş və 
zəngin kitabxanaları ilə tanınmışdır. Azərbaycanın müxtəlif kitabxanalarında saxlanılan və 
xalqımızın ədəbi-estetik, elmi-mədəni fikir dünyasını əks etdirən çox sayda əlyazma XIX əsrin 
əvvəllərindən regionda cərəyan edən hadisələr nəticəsində ölkə xaricinə aparılmış və bu gün də 
dünya kitabxanalarında Şərq fondlarının əsasını təşkil edərək mühafizə olunur. 
XIX əsrdə Azərbaycanda maarifçilik hərəkatının güclənməsi, neft sənayesinin 
görünməmiş yüksəlişi və ictimai-siyasi həyatda baş verən dəyişikliklər ölkəmizin elm-
mədəniyyət mərkəzi kimi tanınan şəhərlərində kitabxanalar şəbəkəsinin yaradılması və 
genişləndirilməsinə gətirib çıxarmışdır.  
XX əsrdə milli kitabxana mədəniyyəti tarixinin yaddaqalan hadisələri baş vermiş və 
respublikanın ən böyük kitab xəzinələri yaradılmış, bütün bölgələri əhatə edən geniş kitabxanalar 
şəbəkəsi qurulmuş və mərkəzləşdirilmiş, kitabxanaların maddi-texniki bazası möhkəmləndirilmiş 
və Kitab palatası təşkil edilmişdir.  
Ermənistan-Azərbaycan, Dağlıq Qarabağ münaqişəsi nəticəsində erməni silahlı dəstələri 
işğala məruz qoyduqları ərazilərimizdə vandalizm aktı törətmiş, illərlə fondlarında 4 milyondan 
artıq kitabın mühafizə olunduğu 1000-ə yaxın kitabxananı və kitabxana filiallarını birləşdirən 
mərkəzləşdirilmiş kitabxana sistemlərini bütünlüklə dağıtmışlar.  
Bu gün geniş kitabxana-informasiya şəbəkəsinə malik Azərbaycanda 12 mindən çox 
müxtəlif tipli kitabxana mövcuddur. 1996-cı ildə Azərbaycan hökuməti “Azərbaycan 
Respublikasında kitabxana işinin vəziyyəti və onu yaxşılaşdırmaq tədbirləri haqqında” qərar 
qəbul etmişdir. 1999-cu ildə “Kitabxana işi haqqında” Azərbaycan Respublikasının Qanunu 
qüvvəyə minmişdir.  
Azərbaycan Respublikası Prezidentinin “Azərbaycan dilində latın qrafikası ilə kütləvi 
nəşrlərin həyata keçirilməsi haqqında” 2004-cü il 12 yanvar və “2005-2006-cı illərdə 
Azərbaycan dilində latın qrafikası ilə çapı nəzərdə tutulan əsərlərin siyahısının təsdiq edilməsi 
haqqında” 2004-cü il 27 dekabr tarixli sərəncamlarına əsasən, son üç il ərzində ümumi sayı 
doqquz milyona yaxın ədəbiyyat nəşr olunmuş və ölkə kitabxanalarına hədiyyə edilmişdir. Yeni 
nəşrlər kitabxana fondlarını və onlardan istifadə imkanlarını xeyli genişləndirməklə yanaşı, 
həmin kitabların yerləşdirilməsi baxımından çətinliklər yaratmışdır.  
Müasir Azərbaycan cəmiyyətinin informasiya təminatının həyata keçirilməsində ölkə 
kitabxanalarının tutduğu mühüm yer mədəniyyətin bu sahəsində informasiya cəmiyyətinin 
tələblərinə uyğun olaraq, müasir texnologiyaların tətbiqini zəruri edir.  
Kitabxanaların fəaliyyətinin yaxşılaşdırılmasının ölkəmizin ictimai-mənəvi həyatının 
daha da canlanmasına təsiri baxımından böyük əhəmiyyətini və Azərbaycanın informasiya 
cəmiyyətinə doğru əhatəli inkişaf perspektivlərini nəzərə alaraq, elmi-mədəni sərvətlərdən 
hərtərəfli istifadə imkanlarının genişləndirilməsi və eləcə də Azərbaycan kitabxanalarının dünya 
informasiya məkanına daxil olmasının təmin edilməsi məqsədi ilə qərara alıram:  
1. Azərbaycan Respublikasının Mədəniyyət və Turizm Nazirliyi Azərbaycan 
Respublikasının Rabitə və İnformasiya Texnologiyaları Nazirliyi ilə birlikdə:  
1.1. Azərbaycan Milli Kitabxanasının modernləşdirilməsi, müasir informasiya 
texnologiyaları ilə təmin edilməsi və maddi-texniki bazasının möhkəmləndirilməsi ilə bağlı 
tədbirlər planı hazırlayıb iki ay müddətində Azərbaycan Respublikasının Prezidentinə təqdim 
etsin; 
1.2. yerli icra hakimiyyəti orqanlarının təkliflərini nəzərə alaraq, Azərbaycanın 
regionlarında fəaliyyət göstərən kitabxanaların təmirinə, maddi-texniki bazasının 
möhkəmləndirilməsinə və müasir informasiya daşıyıcılarına ehtiyacının ödənilməsinə dair xüsusi 
tədbirlər planını hazırlayıb iki ay müddətində Azərbaycan Respublikasının Prezidentinə təqdim 
etsin;  
1.3. ölkənin iri kitabxanalarının elektron kataloqu və elektron kitabxanasının müasir 
standartlar səviyyəsinə qaldırılması və onun bazasında “Azərbaycan ədəbiyyatının virtual 
kitabxanası”nın oxucuların tam istifadəsinə verilməsini təmin etsin. 
2. Azərbaycan Respublikasının Mədəniyyət və Turizm Nazirliyi müvafiq qurumlarla 
birlikdə “Azərbaycan Respublikasında kitabxana-informasiya sahəsinin 2008-2013-cü illərdə 
inkişafı üzrə Dövlət Proqramı”nı hazırlayıb üç ay müddətində Azərbaycan Respublikasının 
Nazirlər Kabinetinə təqdim etsin.  
3. Azərbaycan Respublikasının Təhsil Nazirliyi məktəb kitabxanalarının maddi-texniki 
bazasının möhkəmləndirilməsinə və müasir informasiya texnologiyaları ilə təchizatına dair 
tədbirlər planını hazırlayıb iki ay müddətində Azərbaycan Respublikasının Prezidentinə təqdim 
etsin.  
4. Azərbaycan Milli Elmlər Akademiyası “Akademiya şəhərciyi”nin ərazisində 
Azərbaycan Milli Elmlər Akademiyasının Mərkəzi Kitabxanası üçün yeni binanın tikilməsi ilə 
bağlı təkliflərini bir ay müddətində Azərbaycan Respublikasının Prezidentinə təqdim etsin.  
5. Azərbaycan Respublikasının Nazirlər Kabineti bu Sərəncamdan irəli gələn məsələləri 
həll etsin.  
6. Bu Sərəncam imzalandığı gündən qüvvəyə minir. 
 
İlham Əliyev  
Azərbaycan Respublikasının Prezidenti  
Bakı şəhəri, 20 aprel 2007-ci il. 
 
 
