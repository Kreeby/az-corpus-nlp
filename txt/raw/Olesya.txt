  
 
 
 
 
 
 
 
 
 
 
 
                      Füzuli  YAVƏR  (S Ə R K Ə R O V) 
 
 
                                 
 
 
 
           A.  KUPRİNİN eyni adlı povesti əsasında 
                              iki  hissəli  dram 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
                   
 
 
 
                             
 
 
 
 
 
                         İŞTİRAKÇILAR: 
  
 
 
 
          İVAN  TİMOFEYEVİÇ. 
 YARMOLA. 
 MANUYLİXA. 
 O L E S Y A. 
 YEPSİXİ AFRİKANOVİÇ. 
 MÜƏLLİF. 
  
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
   BİRİNCİ  PƏRDƏ 
 
 
 
Avansəhnənin ortasında Müəllifin kiçik yazı stolu. Stolun üstə şam, ağ 
vərəqlər, qələm, siqar, kül qabı. Bir şüşə işki də qoymaq olar. Ən 
əsası – diqqəti xüsusi cəlb edən bir düzüm boyunbağı. 
 
Səhnədə şam, küknar, ağcaqayın ağacları ilə dolu meşə. Qışın 
sonlarıdır. 
 
Avansəhnənin sağ tərəfində İvan Timofeyeviçin otağı. Bu vaxtı ilə iri 
bir mülkədarın istirahət otağı olub, indi hər şey köhnəlib... 
 
Avansəhnənin sol tərəfində Manuylixanın dirəklər üstə güclə duran 
daxması. 
 
Şaxtalı, küləkli bir gecə. İvan Timofeyeviçin otağı işıqlanır. 
 
YARMOLA -  (Qucağında odun daxil olur.)  Oh, panıç, çöldə 
yaman külək əsir. Sobanı yaxşıca qalamaq lazımdır. 
VANYA -  (Əlindəki kitabı kənara atır, pencəyi çiyninə çəkir.)  
Deməli, sabah dovşan ovuna gedə bilməyəcəyk. Hə, Yarmola, 
necə fikirləşirsən?  
YARMOLA -    Bilmirəm ki... Görmürsünüz, nə qiyamətdir. 
İndi dovşan yuvasına çəkilib  yatır. Mur-murla nə işi...     
 
Yarmola sobaya odun atır. Vanya fikirli halda gəzişir, siqar çəkir, 
pəncərədən baxır. 
 
Səhnə qaralır. 
Yalnız Müəllifin stolu işığa bürünüb. 
Yaşa dolmuş yazıçı oturub fikrə dalıb. 
                                                       
 
 
 5 
MÜƏLLİF – Tale məni gənclik illərində bir müddətliyinə 
Volınck quberniyasının ucqar bir guşəsinə aparıb çıxartmışdı. 
Orda dözülməz dərəcədə darıxacağımı heç ağlıma belə 
gətirmirdim. Qatarda düşünürdüm – Polesye, ucqar yer, 
təbiətin qoynu, qəribə adət-ənənələr... Həm də yəqin ki, bol-
bol mistik əfsanələr, rəvayətlər, mahnılar... 
Bu o vaxtlar idi ki, mən qəzetlərdə hərdənbir kiçik hekayələr 
dərc etdirməyə başlamışdım və düşünürdüm ki, belə şeylərin 
müşahidəsi yazı-pozu ilə məşğul olan adam üçün çox vacibdir. 
Lakin nədənsə mən Perebrodck kəndlilərilə dil tapa bilmirdim, 
onlar yaman tərs, adamayovuşmaz idilər. Gətirdiyim kitabları 
tezliklə oxuyub qurtardım. Yalnız bir məşğuliyyətim qalırdı – 
ova çıxmaq. Havalar da elə pis keçirdi ki, ova getmək də 
mümkün olmurdu. Dörd divar arasında qalıb küləyin vıyıltısını 
dinləyir və olduqca darıxırdım. 
 
Vanyanın otağındakı işıq artır. 
 
VANYA -  Hə, Yarmola, bir yaxşı kömür parçası tap gətir, 
dərsimizə davam edək. 
Samovara köz atan Yarmola sevincək bir parça kömür götürüb yazı 
lövhəsinə çevrilmiş hamar səthli köhnə şkafa yaxınlaşır. Vanya ona 
hərf yazmağı öyrədir. 
 
Müəllifin üstündəki işıq güclənir. 
 
MÜƏLLİF -   Bir sadə əyləncəm də vardı. Həm qulluqçum, 
aşbazım, həm ov yoldaşım olan meşə qarovulçusu Yarmolaya 
yazı öyrətmək.  Bu iş bir təsadüfdən başlamışdı. Mən oturub 
məktub yazırdım, bir də hiss etdim ki, Yarmola təəccüblə mənə 
baxır. O, çəkinə-çəkinə yalnız familiyasını yazmağı öyrənmək 
istədiyini söylədi. Kənddə bir nəfər olsun belə savadlı adam yox 
idi. Yarmolanın bu arzusu məni yaman mütəəssir etdi. Ona dərs 
keçməyə həvəslə girişdim. Amma deyəsən tələbəm çox 
qabiliyyətsiz idi. 
Müəllifin üzərindəki işıq tədricən sönür. 
O, hiss olunmadan səhnədən çıxır. 
 
      
 
6 
VANYA -  Hə, Yarmola, indu bu iki hərfi bir yerdə oxu 
görüm. Denən “ma”. 
YARMOLA -  (Elə bil dili söz tutmur.)  M... m... yox, 
bacarmıram... 
VANYA – Necə yəni bacarmıram? Bu ki çox asandır. Sadəcə 
denən – “m a”, bax mənim kimi. 
YARMOLA -  Yox, panıç, bacarmıram... Nəsə dilimə yatmır. 
Təkcə familiyamı yazmağı öyrənə bilsəydim... Başqa heç bir şey 
lazım deyil mənə.  Yalnız familiyamı: Yarmola Poprujuk, 
vəssalam. 
VANYA -  Gərək əvvəlcə hərfləri öyrənəsən ki, sonra  
onlardan söz düzəldə biləsən. Di yaz görüm “P”. P – yadından 
çıxıb? Qoşa dayaq üstən uzadılmış çəp tir. 
YARMOLA - ( Nəsə xatırlayırmış kimi.)  Hə, yadıma düşdü. 
(Şkafın böyrünə “P” hərfi çəkir.) 
VANYA - Bəs sonra?  
YARMOLA - Ee, yadımdan çıxdı... 
VANYA -   Of, sən necə adamsan? Çarx, təkər... yadına 
düşdü? 
YARMOLA -  Hə,bildim, bildim... (“O” hərfi yazır, dayanır.)  
VANYA -   Niyə dayandın, gerisini yaz də. 
YARMOLA -  Bir az gözləyin, panıç... bu dəqiqə... 
(Fikrə gedir.)   Birinci hərf kimidir?     
VANYA -    Hə, hə, yaz görüm. 
Bu qayda ilə Yarmola şkafın üzünə familiyasını yazır. 
Bayırda külək binanın bacasına, boşluqlarına dolaraq hüznli truba 
kimi səslənir. 
      
     7 
YARMOLA -  (Birdən.) Samovar qaynadı. (Dərsdən qaçan 
məktəbli kimi sevincək “yazı lövhəsi”ndən aralanır, çay 
dəmləyir, fincanları stolun üstünə düzür.) 
VANYA -   (Qüssəli halda var-gəl edir.)  Yarmola, necə 
bilirsən, bu külək hardan gəlib çıxıb bu gün?   
YARMOLA -   Panıç, bunu siz bilmirsiniz məyər? 
VANYA -  Hardan bilim? 
YARMOLA -  Doğrudanmı bilmirsiniz? Onda... deyərəm. 
(Sirli pıçıltılarla.) Ya küpəgirən qarı doğulmuşdur, ya da 
əcinələr toy edir. 
VANYA -  Küpəgirən qarı sizin dildə cadugər deməkdir, hə? 
YARMOLA – Hə. Bəli, bəli, cadugər... 
VANYA -  (Böyük maraqla.)  Yarmola, de görüm, sizin bu 
Polesyedə cadugər var? 
YARMOLA - Nə bilim... Bəlkə də var. Yaşlı adamlardan 
eşitmişəm ki, haçansa olub. Beş-altı il əvvəl bizdə belə biri 
vardı. Cavanlar qovdular onu kənddən. 
VANYA -     Hara qovdular? 
YARMOLA - Meşəyə. Başqa hara qovasıydılar ki? Daxmasını 
da elə darmadağın etdilər ki, bir qırıq taxta da qalmadı o məlun 
iblis yuvasından. 
Çay içirlər. 
 
VANYA -   Nəyə görə onun başına belə oyun açdılar? 
YARMOLA -     Eh, bilirsiniz o, necə murdar işlər görürdü? 
Hamıynan dava-dalaş salırdı, kandarlara cadu basdırırdı, 
camaatın taxılını tilisimləyirdi. Bir dəfə o, bir cavan gəlindən pul 
istəyir, gəlin deyir ki, pulum yoxdur, əl çək məndən. Küpəgirən 
     8 
hirslənərək deyir: “Hə, yaxşı, sən ki mənə bir zlot pul qıymadın, 
gör indi başına nələr gələcək.” Heç bilirsiniz panıç, sonra nələr 
oldu? Gəlinin uşağı naxoşladı, naxoşluq getdikcə ağırlaşdı və 
axırda yazıq uşaq öldü. Bax elə o vaxt kəndin cavan uşaqları 
yığışıb onu qovdular. Görüm onun gözü çıxsın. 
VANYA -   (Daha maraqla.)  Bəs indi o harda yaşayır, hə?  
YARMOLA – Eh, nə bilim harda...     
VANYA -   Məgər kənddə onun heç kimi qalmayıb? 
YARMOLA -  Yo-ox. O, əslən bizim kənddən deyildi. Ya 
katsap idi, ya da qaraçı. O, bura gələndə mən hələ balaca uşaq 
idim. Yanında bir qızı da vardı. Qızıydı, nəvəsiydi, dəqiq 
bilmirəm. Hər ikisini qovdular. 
VANYA -   Bəs indi fala baxdırmaq, yaxud cadu elətdirmək 
üçün onun yanına gedib-gələn olmur? 
YARMOLA -  Arvadlar gedirlər. 
VANYA -  Aha, deməli, onun harda yaşadığı hər halda 
məlumdur. 
YARMOLA - Mən bilmirəm... Deyirlər, Bisovo Kutun yanında 
yaşayır. İrinovsk yolunun o tərəfindəki bataqlıqda. 
VANYA -   De görüm, Yarmola, o cadugər qarı ilə mən necə 
tanış ola bilərəm? 
YARMOLA -  Eh! Siz də yaman yaxşı şey arzulayırsınız. 
  
VANYA -  Yaxşı, ya pis. Mənim üçün elə bir fərqi yoxdur. 
Mən onun yanına getmək istəyirəm. Hər halda, məni ora 
ötürərsən, eləmi? 
YARMOLA - Mən? Nə danışırsınız? Heç vaxt. Dünya dağılsa 
da ora getmərəm. 
       
VANYA -  Hə, axmaqlama, gedərsən.  
 
 
 
9 
YARMOLA - Yox, panıç, getmərəm... İblis ocağında mənim 
nə işim var? Dünya dağılsa da getmərəm. Sizə də heç məsləhət 
görmürəm, panıç. 
VANYA -    Özün bilərsən. Mən isə hər necə olsa da 
gedəcəyəm ora. Küpəgirəni görmək istəyirəm. O məni çox 
maraqlanırır... Heç olmasa de görüm o qarının adı nədir? 
YARMOLA -  (Könülsüz.) Manuylixa. 
 
Yarmola fincanları yığışdırır, otağı səliqəyə salır.  
İşıq tədricən sönür. 
 
Meşə işıqlanır.  
It hürüşməsi. Vanyanın, Yarmolanın “Ryabçik, tut, tut!” sözləri və 
cürbəcür səslər get-gedə yaxınlaşır. 
 
Yarmola tüfəngi irəli tutub qaça-qaça gəlir. Vanya onun dalınca gəlir. 
Yarmola ətrafa boylanır, gözdən itir. Vanya da başqa bir səmtə üz 
tutur, yox olur. 
Yarmola dovşan ləpirlərini izləyə-izləyə geri qayıdır. 
 
YARMOLA -  (Çağırır.) Panıç, bura gəlin panıç, dovşan 
burdan keçib. 
VANYA -  (Yüyürə-yüyürə gəlir.)  Hanı, hanı?  
YARMOLA -  Ləpirləri görmürsünüzmi? 
VANYA -   Bəs nə üçün ləpirlər birdən kəsilib? 
YARMOLA -  Eh, panıç, yaxşı ovçu deyilsiniz. Baxın, izlər 
burda davam edir. Dovşan bizi azdırmaq istəyib. Yekə sıçrayışla 
tullanıb şam ağaclığına qaçıb. Sıçrayıbsa, deməli hardasa 
buralarda gizlənib. Siz İrinovsk yoluna tərəf gedin, mən də sağ 
tərəfdən qabaqlayacağam. Hanı Ryabçik?  (Haralardasa hürən 
iti çağırır.) Ryabçik! Ryabçik! (Qaça-qaça gözdən itir.) 
Vanya da Yarmolanın göstərdiyi istiqamətə gedir. 
Ryabçik nazik səslə zingildəyərək hürür. Hiss olunur ki, o, heyvan 
dalınca qaçır. Uzaqdan Yarmolanın səsi eşidilir: “Ryabçik, tut, tut!” 
Sonra  Vanya Yarmolanı haraylayır. Sonra bu səslər yavaş-yavaş  
uzaqlaşır, eşidilməz olur. 
 
Müəllifin stolu işıqlanır. Lakin onun özünü görmürük, yalnız səsini 
eşidirik. 
 
 10  
MÜƏLLİF - Üç gün sonra havalar isiləşdi. Mən Yarmola ilə 
meşəyə dovşan ovuna çıxdım. Heç demə, dovşan ovlamaq o 
qədər də asan deyilmiş... Yarnolananın dediyi sayaq İrinovsk 
yoluna tərəf getdim. Tüfəngi əlimdə hazır tutaraq xeyli qaçdım. 
Hara gəlib çıxmışdım – bilmədim. Başa düşdüm ki, azmışam. 
Yarmolanı səslədim. Lakin o hay vermədi. Mən qeyri-iradi 
olaraq hey irəli gedirdim. Bataqlıq tərəfdə ağacların arasından 
bir evin ağ divarları göründü. Fikirləşdim ki, yəqin burda 
meşəbəyi yaşayır. Ondan yolu soruşmaq məqsədilə evə 
yaxınlaşdım. 
 
İşıq dəyişir. 
Dirəklər üstə güclə duran daxma. 
 
VANYA -   Ay ev yiyəsi, ev yiyəsi! Burda kimsə varmı? 
(Daxmaya keçir.)   
Manuylixa sobanın yanında oturub toyuq  tükünü didir, səbətə yığır.  
Vanya onu görüncə tutulur, sonra sevinclə irəli gedir. 
 
VANYA -  Salam, nənə. Sənin adın Manuylixa deyil?    
 
MANUYLIXA – Haçansa... nəzakətli adamlar çağırardılar 
belə... İndisə mordək deyib ördək çağırırlar... Sənə nə 
lazımdır? (Qarı ilk öncə öz-özünə donquldandı, sonra 
danışmağa başladı. Ancaq  onun sözlərini çətinliklə başa 
düşmək olurdu.) 
VANYA -  Ay nənə, mən yolu azmışam. Mənə bir az su verə 
bilərsinizmi? 
MANUYLIXA –   (Acıqlı.)  Yoxdur. Meşədə sənin kimiləri  
çox dolaşır. Hamını yedirdib-içirdə bilmərəm ki... 
 VANYA –      Eh, nənə, sən nə yaman qonaq sevməz 
adamsanmış... 
 
    
 
 
11                                                                                                          
MANUYLIXA –   Düz deyirsən, atam, mən çox sərt 
adamam. Sizlər üçün ləziz yeməklərimiz yoxdur. Yorulmusan, 
otur,  dincəl, səni  daxmadan ki qovmuram.       
 
VANYA – Nənə, heç olmasa, doyunca içməyə su ver.  
MANUYLIXA – Odur ey, çəlləkdə, nə qədər içsən var. 
 
VANYA -  (Su götürüb içir.) Çox sağ ol, nənə. Təşəkkür 
edirəm. Yaxşılığınızı unutmaram.  
MANUYLIXA –    (Laqeydcəsinə.) Get, get... Cavan oğlan, 
öz yoluna davam et. Burda sənin işin yoxdur. Qonaq yaxşıdı, 
qonaqlıqda. Get, atam, çıx get daha...  
 
Vanyanın getməkdən savayı əlacı qalmır. Bir  heçə addım sonra 
dayanır, cibindən pul çıxardır, yaxınlaşıb Manuylixaya uzadır. Qarı 
pulu görüncə hərəkətə gəlir, titrəyən əlini pula uzadır. 
VANYA -   Ey, yox, Manuylixa nənə, elə-belə vermərəm.Hə, 
mənim üçün bir fal aç, sonra. 
MANUYLIXA –  (Tutulur, diqqətlə pula baxır, 
könülsüscəsinə.) hə, hə... Daha mən heç kimə fal açmıram, 
cavan oğlan. Unutmuşam hər şeyi. Qocalmışam, gözlərim də 
yaxşı görmür. Ancaq sənin sözünü yerə sala bilmərəm. (Ağır  
addımlarla stola yaxınlaşır, bir dəstə köhnə kart götürüb onlara 
daraq vurur. Kartları Vanyaya uzadır.) Kəs gö-rüm... sol əllə 
kəs. Ürəkdən... (Barmaqlarına tüpürüb kartları səkkiz guşəli 
ulduz formasında düzür, sonra əlini irəli uzadır.) Haqqimi ver 
görüm, cavan oğlan... Hə, xoşbəxt olacaqsan, varlı olacaqsan... 
(Pulu götürüb baş yaylığında gizlədir.) Sənin üçün uzaq yol 
görünür, böyük maraq çıxır. Kərpicxallı xanımla görüşünüz 
olacaqdır. Tezliklə xaç kraldan sənə qəfil xəbər gələcək. Ömrün 
uzun olacaq. Əgər altmış səkkiz yaşında əcəllə qarşılaşmasan, o 
zaman... 
Qarı birdən susub başını dikəldir. Vanya da diqqətlə qulaq kəsilir 
Olesya təravətli, cingiltili səslə bir malorus mahnısı oxuya-oxuya 
yaxınlaşır. 
 
 
 
     12 
OLESYA -    Çiçəyin çoxluğundan 
                      Kalinka başını əyir. 
      Mürgü elə şirindir, 
      Başım çiynimə dəyir. 
MANUYLIXA – (Birdən.)  Hə, di get, di get, mənim bala 
şahinim. (Təşvişlə vurnuxmağa başlayır.) Başqalarının 
daxmalarında sənin nə işin? Hara gedirsənsə, çıx get daha. 
(Onun qolundan tutub qapıya tərəf dartır.)    
OLESYA -  (Ovcunda quş balaları içəri gəlir.)   Hənə, bir bax, 
alacəhrə quşları yenə dalımca düşdülər. (Gülümsəyir.) Gör nə 
məzəlidilər... Acından ölürlər. Tərs kimi yanımda bir qırıq çörək 
də olmadı. (Vanyanı görüncə səsini kəsir, sualedici nəzərlərini 
nənəsinin üzünə dikir.)  
MANUYLIXA – Bax, ağa gəlibdir... Yolu soruşur. Hə, atam, 
dincəldin, su içdin, söhbət elədin, di öz yerini bil. Biz sənə bab 
adamlar deyilik. 
VANYA - Bəri bax, qəşəng qız, lütfən mənə İrinovsk yoluna 
gedən cığırı göstərin. Yoxsa mən heç cür sizin bu 
bataqlığınızdan çıxa bilməyəcəyəm. 
Olesya bir an duruxur, sonra əlindəki alacəhrələri bir kənara qoyur, 
diməzcə daxmadan çıxır.  
Qarıya təzim edərək Vanya da otaqdan çıxır. 
 
Evin yaxınlığı. 
Bir müddət danışmadan addımlayırlar. 
 
VANYA - Sənin o quşların ələ öyrədilib? 
OLESYA -  (Ona baxmadan.) Bəli... (Dayanır, əlini irəli 
uzadır.)  O balaca cığırı görürsünüz, odu ey, şam ağaclarının 
arasında? Görürsünüzmi? 
VANYA - Hə, gördüm... 
 
OLESYA -  O cığırla gedin. Elə ki, gölün yanına çatdınız, sola 
dönərsiniz. Sonra düz meşə ilə gedin. İrinovsk yolu qabağınıza  
çıxacaq. 
 
 13 
VANYA -   (Getmək istəyir, lakin nədənsə ayaq saxlayır.) 
Deyin, doğrudanmı siz belə tənha, kimsəsiz yerdə tək 
yaşamağa qorxmursunuz? 
 
OLESYA -  Nədən qorxmalıyıq? Buralara ki canavarlar gəlmir. 
 
VANYA -  Məgər yalnız canavarlar qorxuludur? .. Sizin evi 
qar basa bilər, yanğın baş verə bilər... Heç kəs köməyinizə yetə 
bilməz. 
OLESYA -  Şükür Allaha, eh, nənəmlə məni tamam rahat 
buraxsalar daha yaxşı olardı. Yoxsa... 
VANYA - Yoxsa nə? 
OLESYA -  Çox bilsəniz tez qocalarsınız... Deyin, hələ siz 
özünüz kimsiniz? 
VANYA – Lütfən narahat olma. Siz, deyəsən, hökumət 
adamlarından qorxursunuz. Ancaq mən nə uryadnikəm, nə 
aksiz, nə də mirzə. Bir sözlə, heç bir rəis deyiləm. 
OLESYA -  Düz deyirsiniz? 
VANYA – Vicdanıma and olsun, mən sadə adamam. Bir neçə 
aylığına bura qonaq gəlmişəm, sonra isə çıxıb gedəcəyəm. 
Istəsən sizə gəldiyimi, sizi gördüyümü də heç kimə demərəm. 
Mənə inanırsan? 
OLESYA -  Yaxşı... Deyin, bizim barəmizdə əvvəlcədən nəsə 
eşitmişdiniz, yoxsa bura elə-belə, təsadüfən gəlib çıxmısınız? 
VANYA – Heç özüm də bilmirəm, necə deyim... Eşitməyinə 
eşitmişdim, hətta bir gün sizin yanınıza gəlmək də istəmişdim. 
Ancaq bu gün isə təsadüfən gəlmişəm, meşədə yol 
azmışdım...Hə, indi deyin görüm, siz nə üçün adamlardan 
qorxursunuz, onlar sizə nə pislik ediblər? 
      
 
14 
OLESYA -  (Anlaşılmaz, bir az da şübhəli baxışlarla onu  
süzür.) Onlar bizi incidirlər... Sadə adamlar pis deyillər, amma 
rəislər... Uryadnik gəlib alır, nahiyə pristavı gəlib alır. 
Almamışdan da  qabaq nənəmi təhqir  edirlər, deyirlər, sən 
küpəgirənsən, şeytansan, katorqada olmusan.  Eh, nə deyim... 
VANYA -  (Ehmalca soruşur.) Sənə necə, əl vurmurlar ki? 
OLESYA -  Eh, nə danışırsınız?.. Bir dəfə bir yerölçən mənə 
yaxınlaşmaq istəmişdi... Bax ha, könlünə nəvaziş düşübmüş... 
Ona elə nəvaziş göstərdim ki, yəqin indiyəcən unutmayıb ... 
Məgər bizim kimsəylə işimiz var? Bizə heç kim lazım deyil. İldə 
bir-iki dəfə sabun, ya duz almağa qəsəbəyə gedirəm. Bir də 
nənəmə çay almağa, o yaman çay içəndir... Heç kimin üzünü 
görməsək daha yaxşı olar. 
VANYA – Hə, görürəm ki, nənənlə sənin heç kimdən xoşunuz 
gəlmir... Bəs mən necə, vaxtım olanda hərdən yanınıza gələ 
bilərəmmi? 
OLESYA-(Gülümsəyir.) Bizdə axı sizin nə işiniz ola bilər?  
Nənəmlə mən kədərli adamlarıq... Nə eyibi var, siz deyəsən 
sadə, mehriban adama oxşayırsınız. Gəlin. Ancaq bir şərtlə... 
Əgər bizə gəlsəniz, yaxşısı budur tüfəngsiz gəlin... 
VANYA – Sən qorxursan?    
OLESYA -  Nədən qorxacağam? Mən heç nədən qorxmuram. 
Ancaq tüfəngdən xoşum gəlmir. Quşları, yaxud dovşanları 
vurmaq nəyə lazımdır?  Onların ki heç kimə pisliyi dəymir, onlar 
da bizim kimi yaşamaq istəyirlər. Mən onları çox sevirəm... Hə, 
daha bəsdir, di sağ olun, adınızı bilmirəm... Qorxuram ki, 
nənəm deyinməyə başlayar. (Küləyin dağıtdığı saçlarını əllərilə 
tuta-tuta yüngül və iti addımlarla qaçıb gedir.) 
VANYA -  Dayan! Dayan.  Gəlsənə əməlli-başlı tanış olaq. 
Mənim adım İvan Timofeyeviçdir. Sadəcə, Vanya. 
OLESYA -  Mənim adım isə... Alyonadır. Burda Olesya 
deyirlər... Əgər komamızdan iyrənmirsinizsə, arada  gəlin. 
Vanya aralanır, ağacların arasından xəlvəti geri boylanır. 
Olesya da daxmanın yanındakı hündür təpəyə çıxıb gizlincə onun  
 
                                                     
15 
ardınca baxır. 
 
Işıq dəyişir. 
Vanyanın otağı. Yarmola evdədir. 
Vanya yorğun və dalğın halda gəlir. 
 
YARMOLA -  (Soyuqqanlılıqla, küsgün bir tərzdə.) 
Ordadır...Dovşanı mətbəxə qoymuşam. Onu qızardacaqsınız, 
yoxsa kiməsə göndərəcəksiniz? 
VANYA -  Yarmola, heç bilirsən, mən bu gün hara 
getmişdim? 
YARMOLA -  Niyə bilmirəm?... Küpəgirən qarının yanına. 
VANYA – Bunu hardan bildin? 
YARMOLA -  Eh, panıç... Belə işlər sizə yaraşmaz... 
Günahdır... 
Işıq sönür. 
 
Səhnəni quşların nəğmələri, bahar işıqları, rəngləri doldurub. 
 
MÜƏLLIF -  (Yerində oturub.)  Bu il yaz çox erkən, həm də 
Polesyedə həmişə olduğu kimi qəfildən gəldi. Kəndin küçələrilə 
coşqun, gün işığında parıldayan, daşlara toxunaraq köpükənən 
sellər, sular axmağa başladı. Səma və ağ girdə buludlar 
gölməçələrdə əks olundu. Yol kənarındakı söyüdlərə sərçələr 
qonaraq aramsız civildəşirdi. Hər yanda şənlik, coşqun həyat 
hiss olunurdu. 
Bu yaz günlərində Olesyanın surəti mənim xəyalımdan 
çəkilmirdi. Tək qaldıqda onun gah sərt, gah da mehribancasına 
gülümsəyən simasını, qocaman  meşəsinin azadə qoynunda 
böyümüş cavan şam ağaclarını xatırladan boy-buxununu və 
təravətli gənc bədənini, həzin, məlahətli səsini ğözlərim önündə 
dönə-dönə canlandırmaq mənə xüsusi bir ləzzət verirdi. Meşə 
cığırları azacıq quruyan kimi dirəklər üstə güclə duran daxmaya 
yollandım. Qarı donquldanarsa onu sakitləşdirmək məqsədilə  
özümlə bir az çay və qənd  də götürmüşdüm.  
Işıq dəyişir. 
Manuylixanın koması. Qarı sobanın qarşısında xörək hazırlayır. 
Olesya isə cəhrədə sap əyirir. 
 
     16 
VANYA -  (Ucadan, şən səslə.) Salam, nənəcan. 
Qarı üz-gözünü turşudaraq acıqlı-acıqlı baxır. 
Olesya diksinir, sapı qırır. 
 
Nənəcan, deyəsən məni tanıya bilmədin. Yadındadırmı, keçən 
ay mən yolu soruşmağa gəlmişdim. Sən hələ mənim falıma da 
baxmışdın. 
MANUYLIXA – Atam, heç nə yadımda deyil. Yadımda deyil. 
Başa düşə bilmirəm, sənin bizimlə nə işin var? Biz sadə, avam 
adamlarıq. Sənin burda işin yoxdur. Meşə böyü-ük, gəzməli 
yerləri nə qədər istəsən... 
Vanya belə soyuq qarşılandığından çaşıb qalır, bilmir nə etsin. 
Üzündə acizanə xahiş ifadəsi Olesyaya tərəf baxır. Olesya xəfifcə 
gülümsünür, yerindən qalxıb nənəsinə yaxınlaşır. 
 
OLESYA -  Nənə, qorxma. O, yaramaz adam deyil, bizə pislik 
etməz. (Qarının narazı tərzdə mızıldanmasına məhəl 
qoymayaraq Vanyaya oturmağa yer göstərir.) Xahiş edirəm, 
əyləşin. 
VANYA – Nənəcan, sən niyə belə acıqlısan?.. Qonaq qapı 
ağzına çatmamış onu söyməyə başlayırsan. Mən isə sənin üçün 
gör nə gətirmişəm? (Çantasından bağlama çıxardıb ona uzadır.) 
MANUYLIXA – (Bağlamaya ötəri nəzər yetirib üzünü 
çevirir.) Sənin heç nəyin mənə lazım deyil. (Sobanı qurdalayır.) 
Belə qonaqları çox görmüşük. Əvvəlcə bişim-bişimlə adamın 
könlünü alırlar, sonra isə... Nədir ki o bağlamadakı? 
VANYA – Qənddi, çaydı, nənəcan, sənin üçün gətirmişdim. 
(Bağlamanı qarıya verir.) 
Manuylixa qəndi götürür, bu deyəsən qarını bir az yumşaldır, daha 
əvvəlki tək donquldanmır.  
Olesya yenə ip əyirir. 
Vanya onun yanından alçaq bir kətil üstə oturub qızın məharətlə 
işləməsinə baxır. 
 
OLESYA – Bəs o gün mənə niyə demədiniz ki, nənəm sizə fal 
açıb? 
 
     17 
Vanya  ehtiyatla dönüb geri baxır. 
 
Narahat  olmayın, onun qulaqları ağır eşidir, söhbətimizi başa 
düşməyəcək. 
VANYA – Bəli, açmışdır. Nə olsun? 
OLESYA – Heç, elə-belə soruşdum. Siz fala inanırsınız? 
VANYA – Nənənin açdığı fala, yoxsa ümumiyyətlə fala? 
OLESYA – Ümumiyyətlə fala? 
VANYA – Nə deyim, doğrusu, inanmıram, ancaq nə bilim... 
Deyirlər, elə hadisələr olur ki... hətta bu barədə ağıllı kitablarda 
da yazırlar. Ancaq bax, sənin nənənin dediklərinə isə heç 
inanmadım. Belə fal açmağı bütün kəndli arvadları bacarar. 
OLESYA – (Gülümsünür.)  Bəli, bu doğrudur ki, o daha yaxşı 
fal aça bilmir. Kartlar sizin üçün nə göstərdi? 
VANYA -  Maraqlı bir şey olmadı. Adətən deyilən sözlər idi: 
uzaq yol, xaç marağı... Heç yadımda da qalmayıb. 
OLESYA -  Bəli, artıq o yaxşı falçı deyil. Qocalıqdan sözlərin 
çoxunu unudub... Daha ona falçılıq nə yaraşır? Bir də ki o, 
qorxur. Təkcə pul görəndə fal açmağa razılaşır. 
 
VANYA -  O, nədən qorxur? 
OLESYA – Aydın məsələdir ki, rəislərdən... Uryadnik gələndə 
həmişə hədələyir: mən, deyir, istədiyim vaxtı səni dama 
basdıra bilərəm. Heç bilirsənmi, deyir, cadugərlik üstə sizin 
kimilərinə nə  cəza verirlər? Sokolnı adası, həmişəlik katorqa, 
sürgün... Necə bilirsiniz, o doğru deyir, yoxsa?... 
VANYA -  Yalan  deməyinə yalan demir, bu işə görə 
həqiqətən cəza  verirlər, amma daha belə dəhşətli cəza yox... 
Hə, Olesya, sən də fal aça bilirsənmi? 
OLESYA -  (Bir anlığa tutulur.) Açıram... amma pulla yox. 
     18 
VANYA – Elə isə bəlkə mənim üçün də kartlara baxasan. 
OLESYA – Yox. 
VANYA  - Niyə istəmirsən? Hə, indi olmasa da başqa bir 
vaxt... Nə isə mənə elə gəlir ki, sən mənə daha düzünü 
deyərsən. 
OLESYA – Yox, sizin üçün fal açmayacağam. Heç vəchlə 
açmayacağam. 
VANYA – Olesya, bu heç yaxşı olmadı. Ilk tanışlıq xatirinə də 
varsa sözümü yerə salmamalısan. Sən axı nə üçün razı 
olmursan? 
OLESYA – Çünki mən artıq sizin üçün kart açmışam, ikinci 
dəfə olmaz... 
VANYA – Açmısan? Daha olmaz? Nə üçün? Mən bunu başa 
düşmürəm. 
OLESYA – (Mövhumi pıçıltı ilə.) Yox, yox, olmaz... olmaz... 
(Qorxa-qorxa qəribə bir tərzdə qapıya tərəf boylanır.) Taleyi iki 
dəfə yoxlamaq olmaz. O, gizlincə qulaq asar, bunu öyrənər... 
Tale ondan soruşulmasını sevmir. Buna görə də bütün falçılar 
bədbəxtdir. 
VANYA -  Yaxşı, əgər ikinci dəfə fal açmaq istəmirsənsə, de 
görüm, o zaman mənim üçün nə çıxmışdı? 
OLESYA – Yox, yaxşısı budur, deməyim... Lütfən, xahiş 
etməyin... Sizin üçün yaxşı çıxmadı. 
VANYA -  (Böyük maraqla, təlaşla.) Yox, danış, danış, xahiş 
edirəm. 
OLESYA –  Di yaxşı... Ancaq şərti şumda kəsək... Xoşunuza 
gəlməyən bir şey olarsa, acıqlanmayın.  
Sizin üçün bu çıxdı: mərhəmətli adamsınız, amma zəifsiniz. 
Mərhəmətiniz saf, təmiz deyil. Siz öz sözünüzün sahibi 
deyilsiniz. İçki içməyi, həm də... sevirsiniz. Eh, deyirəmsə, qoy 
hamısını deyim... Qadınlara çox meyliniz var, buna görə də  
     19 
həyatda bir sıra xoşagəlməzliklərlə qarşılaşacaqsınız. Gerisini 
deyim? 
VANYA – De, nə bilirsənsə, hamısını de. 
OLESYA – Sonra kartda çıxdı ki, həyatınız o qədər də məsud 
olmayacaq. Heç kimi ürəkdən sevməyəcəksiniz, çünki ürəyiniz 
buz kimidir. Sizi sevənlərə isə böyük dərd verəcəksiniz.  
Həyatınız sıxıntı içində keçəcək, yaşamaqdan bezəsəksiniz.  Elə 
bir vaxt olacaq ki, özünüzə qəsd etmək istəyəcəksiniz... Hə, 
belə bir vaxtınız olacaq... Amma ürəyiniz gəlməyəcək, beləcə 
dözəcəksiniz... Sonra... dəqiq vaxtını bilmirəm, kartlar yaxın 
zaman göstərdi, bəlkə elə bu ay... (Susur.) 
VANYA -  Axı bu ay nə olacaq? 
OLESYA – Gerisini deməyə qorxuram. Bir xaç xanım 
tərəfindən  böyük məhəbbət görünür. Ancaq bunu başa düşə 
bilmirəm, o xanım evlidir, yoxsa hələ qız... Bunu da bilirəm ki, 
o, qara saçlıdır. 
Vanya ixtiyarsız halda Olesyanın saçlarına baxır. 
 
Siz nəyə baxırsınız?  (Saçlarını düzəldərək utancaqcasına.) Hə 
də, mənim saçlarım kimi. 
VANYA -  (Zarafatla.) Deyirsən, yəni xaç xanım tərəfindən 
böyük məhəbbət olacaq? 
OLESYA – Gülməyin. Gülmək lazım deyil. (Ciddi, sərt səslə.) 
Mən sizə yalnız həqiqəti deyirəm. 
VANYA -  Di yaxşı, gülmərəm, gülmərəm. Sonra? 
OLESYA – Sonra... Oh, həmin xanım üçün pis çıxır, ölümdən 
də betər. O, sizin ucubatınızdan elə biabır olacaq ki, bütün 
ömrü boyu bunu unuda bilməyəcək. Onun üçün uzunmüddətli 
kədər çıxır... Sizin üçünsə - onun bəxt ulduzuna heç nə çıxmır. 
VANYA -  Bəri bax, Olesya, bəlkə kartlar sənə yalan 
demişdir. Mən nə üçün o xaş xanıma elə pislik etməliyəm? 
     20 
Mən sakit, sadə adamam, sən isə mənim barəmdə o qədər 
qorxulu şeylər danışdın ki, daha nə deyim... 
OLESYA – Daha orasını bilmirəm.  Bunu siz qəsddən 
etməyəcəksiniz, necə deyim, sadəcə olaraq, o bu bəlaya sizin 
ucubatınızdan düşəcək... Mənim dediklərim haçansa düz 
çıxanda məni xatırlayarsınız. 
VANYA -  Olesya, bütün bunların hamısını sənə kartlar dedi? 
OLESYA – (Susur, sonra qeyri-müəyyən bir inamla.) Kartlar 
da deyir, həm də mən özüm çox şeyi elə kartlarsız da bilirəm. 
Adamın  üzünə baxan kimi hər şeyi aydınca görürəm. Məsələn, 
deyək ki, bir adam tezliklə, həm də pis halda öləcək, mən bunu 
onun üzündən oxuyuram, hətta mənim onunla danışmağım da 
lazım gəlmir. 
VANYA -  Sən onun üzündə nə görürsən ki? 
OLESYA – Heç özüm də bilmirəm. Birdən məni dəhşət 
bürüyür, elə bil ki, o adam mənim qabağımda cansız halda 
durur. İnanmırsınızsa, nənəmdən soruşun.  Bax, dəyirmançı 
Trofim keçən il, yox, o biri il dəyirmanda özünü  asmışdı. Mən 
onu ölmündən  iki gün əvvəl görmüşdüm və elə onda nənəmə 
demişdim, nənə, bax bu Trofim bu günlərdə pis vəziyyətdə 
öləcək. Elə də oldu. 
VANYA -  Bəs nə üçün ona demədin ki, səni bədbəxtlik 
gözləyir? 
OLESYA – Niyə deməliydim ki? Alnına nə yazılıbsa o da 
olacaq. Əgər desəm, o, ömrünün son günlərini necə keçirər?.. 
Bu mənim özümə də iyrənc gəlir ki, görürəm. Buna görə 
özümdən zəhləm gedir... Amma nə edim? Taleyim belədir. 
Mənim nənəm də cavan olanda beləcə ölümü əvvəlcədən bilirdi, 
anam da, nənəmin anası da. Bu bizdən asılı deyil. Bu bizim 
qanımızdasdır. 
Manuylixa kənarları naxışlı dəsmalı stola açır, buğlanan qazançanı 
stola gətirir. 
 
MANUYLIXA – Olesya, gəl yeməyini ye. (Bir az  
     21 
tərəddüdlə.) Cənab, bəlkə siz də bizimlə nahar edəsiniz? 
Buyurun... Ancaq bizim xörəyimiz sizin öyrəşdiyiniz kimi yaxşı 
deyildir. Biz sup yox, sadəcə çöl qarabaşağı yarması bişiririk. 
Vanya Olesyanın təkidilə stol arxasına keçir. 
Dinməzcə nahar edirlər. 
 
MÜƏLLIF – (Səsi eşidilir.) Demək olmaz ki, qarı xüsusi bir 
inadla məni süfrəyə dəvət edirdi, buna görə də imtina etmək 
istəyirdim. Ancaq Olesya elə bir mehriban təbəssümlə xahiş 
etdi ki, mən biixtiyar razılıq verməli oldum.                   
Yeməyə oturanda  ya nənə, ya da nəvə xaç vurmadı. Bütün 
nahar müddətində mən hər iki qadını müşahidə edirdim. 
Nənəsinin əksinə olaraq Olesyanın yemək yeməyində də nə isə 
anadangəlmə bir nəciblik, zəriflik vardı.                                                 
Bir az sonra dirəklər üstə güclə duran daxma sakinlərilə 
xudafizləşdim. 
OLESYA – İstəyirsiniz mən sizi bir az ötürüm. 
MANUYLIXA – Bu nə ötürməkdir? (Acıqlı.) Qaxılıb yerində 
otura bilmirsən, cırcırama. 
Lakin artıq Olesya qırmızı kişmir yaylığını başına örtmüşdü, qaçıb 
nənəsini qucaqladı və öpdü. 
 
OLESYA –  Nənəcan! Sevimli, əziz, mehriban nənə, mən bir 
dəqiqəliyinə gedirəm, bu saat qayıdıb gəlirəm. 
MANUYLIXA – Di yaxşı, yelbeyn. Cənab, siz məni 
qınamayın, o lap səfeh qızdır. 
Çıxırlar. 
İşıq dəyişir. 
Meşə. 
 
VANYA – Olesya, mən səndən bəzi şeylər soruşmaq 
istəyirəm. Ancaq qorxuram, acığın tutar. De görüm, bu 
doğrudur ki, sənin nənən... bunu necə deyim?.. 
OLESYA – Cadugərdir? 
VANYA – Yox, cadugər yox... Hə də, istəyirsən, cadugər 
olsun. Əlbəttə, camaat çox şey deyə bilər. Nə üçün də o,  
     22 
sadəcə otları, əlamətləri, tilsimi bilməsin?.. Bax ha, əgər bu 
sənin xoşuna gəlmirsə, cavab verməyə də bilərsən. 
OLESYA – Yox, niyə ki. Burda xoşa gəlməyən nə var? Bəli, o 
doğrudan da cadugərdir. Amma daha qocalıb, əvvəlki bacarığı 
qalmayıb. 
VANYA – O, əvvəllər nələr bacarırdı ki? 
OLESYA – Cürbəcür işlər görürdü. Ağır xəstələri müalicə 
edər, tilsim açar, bir adamı quduz it tutanda, yaxud ilan 
vuranda dua oxuyaraq onu sağaldar, xəzinələrin yerini 
göstərərdi. Onun bacardığı işləri saymaqla qurtaran deyil.  
VANYA – Olesya, bilirsən nə var?.. Məni bağışla, ancaq mən 
belə şeylərə inanmıram. Hə, sən mənimlə gəl açıq danış, mən 
bunu heç kimə söyləmərəm, axı bütün bunlar adamları 
aldatmaqdan  ötrü hiylədən başqa bir şey deyildir, məncə. 
OLESYA – Necə istəyirsiniz, elə də güman edin. Əlbəttə, 
kəndli arvadlarını aldatmaq çox asan işdir, ancaq sizi isə mən 
heç də aldatmazdım. 
VANYA – Deməli, sən cadugərliyə möhkəm inanırsan? 
OLESYA – Axı necə də inanmayım? Cadugərlik  bizim 
nəslimizdə olub. Hətta mən özüm də bir çox işlər görə bilirəm. 
VANYA – Elə isə... gəl sən mənə qeyri-adi, maraqlı bir şey 
göstər. 
OLESYA – İstəsəniz göstərərəm. Elə indi? 
VANYA – Hə, mümkünsə, elə indi göstər. 
OLESYA – Qoxmazsınız ki? 
VANYA – Nədən qorxacağam ki?  
OLESYA – Yaxşı, əlinizi mənə verin. 
 
     23 
Olesya Vanyanın paltosunun qolunu yuxarı bükür, sonra cibindən 
kiçik bir fin bıçağı çıxardır, onu qınından siyirir. 
 
VANYA –  (Təlaşla.) Sən nə etmək istəyirsən? 
OLESYA – İndi görəcəksən... Axı deyirdin ki, 
qorxmayacaqsınız. 
Olesya bıçağı onun biləyinə çəkir. Həmin an qan damcılayıb yerə 
tökülür. Vanya qışqırmaqdan özünü güclə saxlayır. 
 
Qorxmayın, sağ qalacaqsınız. 
Olesya bıçaq çəkilmiş yerin yuxarısından möhkəm sıxıb üzünü 
yaranın üstünə tutur, kəsik-kəsik nəfəs verir, tez-tez nəsə pıçıldayır. 
Bir andaca qan damcıları dayanır, yara sağalır. 
 
Hə, necədir?.. (Sirli bir təbəssümlə.) Yenə istəyirsinizmi? 
VANYA –  Əlbəttə, istəyirəm. Amma lütfən, belə qorxulusunu 
yox. Həm də qanla əlaqəsi olmasın. 
OLESYA – Elə indi? (Fikrə dalır.) Hə, bax belə bir şey... 
Mənim qabağımca yolla gedin. Ancaq dönüb geriyə baxmayın. 
VANYA –   Bu dəfə qorxulu olmayacaq ki? 
OLESYA –  Yox, yox... Narahat olmayın. Gedin, gedin... 
 
Vanya Olesyanın gərgin baxışlarını kürəyində his edə-edə irəli keçib 
yavaşca addımlayır,  bir az keçməmiş tamamilə düz yerdə büdrəyib 
yıxılır.  
 
(Gülərək əl çalır.)  Hə, necədir? Razı qaldınız? Daha 
inandınızmı? Eyibi yoxdur, heç nə olmaz... Göyə uçmadınız ki, 
yerə yıxılmısınız. 
VANYA –  (Üst başını çırparaq.) Sən bunu necə etdin? Sirr 
deyilsə, danış. 
OLESYA – Heç bir sirr yoxdur burda. Deyərəm necə etdim, 
ancaq çətin ki, bunu başa düşəsiniz. 
 
     24 
VANYA –  Hər halda danış. 
OLESYA – Deməli belə, gözlərimi kürəyinizə zilləyərək bütün 
hərəkətlərinizi təkrar edə-edə, özümü eynən sizə oxşada-
oxşada addımbaaddım ardınızca gedirəm. Sonra qarşınıza 
köndələninə çəkilmiş bir kəndir canlandırıram xəyalımda. Siz 
həmin kəndirə yaxınlaşanda mən öz yerimdə kəndirə ilişib 
yıxılırmış kimi  hərəkət edirəm. Bu an qarşıdakı adam ixtiyarsız 
halda yıxılmalıdır... Eh, mən hələ çox şey bacarıram. Mən sizi 
vahiməyə sala bilərəm. 
VANYA –  Bu nə deməkdir? 
OLESYA – Elə edərəm ki, bir anda sizi vahimə basar. 
Məsələn, axşam  öz otağınızda sakitcə oturduğunuz halda  
birdən sizi elə bir vahimə bürüyər ki, tir-tir əsərsiniz.  Ancaq 
bundan ötrü mən əvvəlcədən sizin harda yaşadığınızı bilməli, 
otağınızı görməliyəm. 
VANYA –  Eh, buna nə var ki? Pəncərəyə yaxınlaşıb qorxunc 
səslə qışqırarsan. 
OLESYA – Ee, yox, yox... O vaxtı mən meşədə, öz evimdə 
olacağam... Lakin gözüm önündə canlandıracaqam ki, küçə ilə 
gedirəm, qapını açıb evinizə girirəm, arxadan xəlvətcə sizə 
yaxınlaşıram, çiyinlərinizdən tutub sıxmağa başlayıram. Get-
gedə daha bərk sıxıram, özüm isə gözlərimi zilləyib baxıram 
sizə, bax belə... 
Olesyanın qaşları çatılır, gözləri dəhşətli baxışlarla Vanyaya zillənir, 
göz bəbəkləri böyüyür. 
Vanya bu qəribə baxışlar altında dəhşətə düşmüş adam kimi donub 
qalır.  
 
VANYA –   (Özünü ələ almağa çalışaraq.) Di yaxşı, yaxşı, 
Olesya... Bəsdir daha... Sən gülümsəyəndə daha gözəl 
görünürsən... 
Dinməzcə yola davam edirlər. 
 
Olesya, bilirsənmi, məni nə təəccübləndirir? Bax, sən adam-zad 
görmədən meşədə böyümüsən. Yəqin ki, elə çox da 
oxumamısan. 
     25 
OLESYA – Mən heç oxumaq bilmirəm. 
VANYA –  Hə, bununla belə... gözəl nitqin var. De görüm, bu 
cür danışmağı hardan öyrənmisən? Başa düşürsənmi, mən nəyi 
soruşuram. 
OLESYA – Hə, başa düşürəm. Bütün bunları nənəmdən 
öyrənmişəm... Siz onun beləliyinə baxmayın. Nənəm çox 
ağıllıdır. Bax, bir az alışdıqdan sonra o, yəqin ki, sizinlə də 
söhbət edəcək... Nənəm hər şeyi bilir, nə barədə soruşsan bilir. 
Sadəcə, bir az qocalıb. 
VANYA –  Deməli, həyatda o, çox şey görüb. Nənən əslən 
haralıdır? Əvvəllər harda yaşayıb? 
OLESYA – (Suallar deyəsən onun xoşuna gəlmir, könülsüz  
cavab verir.) Bilmirəm... O, bu barədə danışmağı sevmir. Əgər 
bir söz desə, həmişə xahiş edir ki, onu unudum, bir daha təkrar 
etməyim... Hə, daha gecdir, mən qayıdım. Nənəm 
acıqlanacaq... Sağ olun... 
Bir-birinin əlini sıxıb ayrılırlar. 
Işıq dəyişir.  
 
MÜƏLLIF – Həmin gündən etibarən mən dirəklər üstə güclə 
duran daxmaya tez-tez getməyə başladım. Hər dəfə Olesya adi 
təmkinli ləyaqətilə qarşılayırdı. Hiss edirdim ki, gəlişimdən 
xoşhallanır. Qarı əvvəldə olduğutək burnunun altında 
donquldanırdı, lakin açıq-aşkar bədxahlıq etmirdi. Yəqin ki, 
nəvə mənə havadar çıxırdı, həm də, deyəsən gətirdiyim bəzi 
bəxşişlər öz işini görürdü.  Hər dəfə evə qayıdarkən İrinovsk 
yolunadək Olesyanın məni ötürməsi adət halını almışdı. Sonra 
mən ötürürdüm onu geriyə.   
Məni yalnız Olesyanın gözəlliyi deyil, həm də onun irsən 
mövhumi fikirlərə bürünmüş, mehriban qadın işvə-nazından 
məhrum olmayan ağlı valeh etmişdi. O, ibtidai, parlaq 
təsəvvürünü məşğul edən və həyəcanlandıran hər şey 
barəsində yorulmaq bilmədən ətraflı şəkildə məndən soruşurdu. 
Bir dəfə ötəri olaraq Peterburqun adını çəkdim... 
 
Işıq dəyişir. 
Meşə. 
     26 
OLESYA – (Maraqla.) Peterburq nədir? Qəsəbədir? 
VANYA –  Qəsəbə yox, ən böyük rus şəhəridir. 
OLESYA – Ən böyük? Bütün şəhərlərin  ən böyüyü? 
VANYA –  Hə də... Ən böyük rəislər orda yaşayırlar... Orda 
evlərin hamısı daşdandır, orda taxta ev yoxdur.  
OLESYA – Deyirsiniz, yəni bizim Stepanidən də böyük olar? 
VANYA –  Bir az böyük olar... Ay qız, yüz dəfə, beş yüz dəfə 
böyükdür. Orda elə binalar var ki,  birində bütün Stepanidə 
yaşayanlardan ikiqat artıq adam yaşayır. 
OLESYA – Ah, aman Allah, onlar necə evlərdir? 
VANYA –  Olduqca böyük evlərdir. Beş, altı, hətta yeddi 
mərtəbə... Hamısı da adamla dolu. Özü də qəfəsdəki quşlar 
kimi yaşayırlar. Heç lazımınca hava da çatmır onlara. 
OLESYA – Yox, mən öz meşəmi heç vaxt sizin o şəhərlə 
dəyişməzdim. Mən Stepaniyə bazara gedəndə belə ordan 
zəhləm gedir. Meşə üçün elə darıxıram ki, az qala hər şeyi atıb 
dala baxmadan qaçıb gələm... Eh, şəhəriniz özünüzə qalsın, 
mən heç vaxt orda yaşamazdım. 
VANYA –   Bəlkə birdən sənin ərin şəhərli oldu? 
OLESYA – Bircə elə bu qalmışdı... Mənə heç bir ər-zad lazım 
deyil. 
VANYA –  Eh, sən indi belə deyirsən də.  Əslində bütün 
qızlar həmişə belə deyir və hamısı da axırda ərə gedir. Bir az 
dayan, bir adama rast gələrsən, vurularsan ona, onunla nəinki 
şəhərə, lap dünyanın o başına da gedərsən. 
OLESYA – Ah, yox, yox... Lütfən bu barədə danışmayın. 
 
     27 
VANYA –  Sən çox məzəli qızsan, Olesya. Doğrudanmı, elə 
fikirləşirsən ki, ömründə heç vaxt heç kimi sevməyəcəksən? 
Sən ki belə cavan, gözəl, qüvvətlisən, canın cuşa gələndə heç 
nəyə baxmayacaqsan. 
OLESYA –  Nə olar ki, sevərəm. Bundan ötrü kimdənsə  icazə 
almayacağam ki... 
VANYA –  Deməli, ərə də gedəcəksən. 
OLESYA – Kilsə barədəmi deyirsiniz? 
VANYA –   Hə, kilsə barəsində... Keşiş sizi analoyun başına 
dolandıracaq, dyakon “İsaya sevin” duasını oxuyacaq, başına 
çələng qoyacaqlar... 
OLESYA – Yox, yox... Bəlkə də indi deyəcəklərim xoşunuza 
gəlməyəcək, həqiqət budur ki, bizim nəslimizdə heç kim 
nikahlanmamışdır. Anam da, nənəm də nikahsız yaşamışdır... 
Biz heç kilsəyə girə bilmərik... 
VANYA –  Cadugərliyinizə görəmi? 
OLESYA – Bəli, bizim bu cadugərliyimizə görə. Mənim qəlbim 
ki anadan olan gündən  o n a  satılmışdır. Mən nə cürətlə 
kilsəyə gedə bilərəm. 
VANYA –  Olesya, əzizim... İnan mənə, sən özün-özünü 
aldadırsan. Çox gülməli, təəccüblü sözlər danışırsan. 
OLESYA – Yox, yox... Siz bunu başa düşə bilməzsiniz, mən 
isə bunu hiss edirəm... Bax burda (Əlini sinəsinə tutur.), 
qəlbimdə hiss edirəm. Bizim bütün nəslimiz əbədi olaraq 
lənətlənmişdir.  Bir özünüz fikirləşin, o n d a n  başqa bizə kim 
kömək edir? Məgər mənim gördüyüm işləri adi adamlar görə 
bilərmi? Bizə bütün qüvvəni o verir.  
VANYA –  Yox, Olesya... Mən səninlə razılaşmıram. Sənin 
təcrübələrində onun heç bir köməyi yoxdur. İnan mənə, bütün 
bunların elmi əsasları vardır. 
     28 
OLESYA –  Nə danışırsınız?.. İstəyirsiniz, mən bir gündə 
bütün siçanları, tarakanları sizin evinizdən qovub çıxarım. 
Istəyirsiniz, bütün həkimlərin müalicəsindən imtina etdikləri 
xəstənin ən ağır yarasını ikicə gündə adi su ilə sağaldım. Bəs 
yuxuları necə yozuram? Bəs gələcəyi necə görürəm? Məgər 
bütün bunları  o n u n  köməyi olmadan həyata keçirdə 
bilərəmmi? 
MÜƏLLIFIN  SƏSI – Bu mübahisə həmişə onunla 
tamamlanırdı ki, mən də, Olesya da bir-birimizə qarşı daxilən 
qəzəblənib susurduq. Doğrudan da, onun bu qəribə sənətində 
olan şeylərin çoxunun izahını mən öz sadə elmimlə tapa 
bilmirdim. Aramızda belə fikir ayrılığı olmasına baxmayaraq bir-
birimizə getdikcə daha möhkəm bağlanırdıq. Məhəbbət 
barəsində hələ bircə kəlmə belə danışmamışdıq, lakin bir yerdə 
olmağı artıq ehtiyac kimi hiss edirdik... 
Yarmola ilə münasibətimiz  isə tamamilə pozulmuşdu. Tez-tez 
dirəklər üstə duran daxmaya getməyim, axşamlar Olesya ilə 
seyrə çıxmağımdan yəqin ki, o xəbərdar idi. Meşəsində nələrin 
baş verdiyini o həmişə yaxşı bilirdi. Lakin o mənə bir kəlmə 
olsun acı söz demirdi. Məzəli savad məşğələlərimiz ləğv 
olmuşdu.  Artıq ova da çıxmırdıq. 
 
Manuylixanın daxması. Qarı beli bükülmüş halda oturub iki əlilə 
başını tutaraq dala-qabağa yırğalanır, anlaşılmaz tərzdə nəsə 
mızıldanır. 
Olesya dalğın halda pəncərədən baxır. 
Vanya daxil olur, lakin heç kim onun salamını almır. 
 
VANYA – (Olesyaya yaxınlaşır.) Olesya, bu nədir, deyəsən 
sizə nə isə pis bir hadisə üz vermişdir. 
OLESYA – (Sirrini gizlətməyə çalışaraq.) Yox, nə hadisə baş 
verə bilər ki? Həmişə necəydiksə, yenə eləyik. 
VANYA – Olesya, sən niyə mənə yalan danışırsan? Yox, 
yaxşı iş görmürsən. Mən isə elə güman edirdim ki, biz artıq 
yaxın dostlarıq. 
OLESYA – Doğrudan da heç bir şey olmamışdır... belə də... 
həmişəki dərdimizdir... 
VANYA – Olesya, mənimlə açıq danış. Bilmirəm, sizə bir  
     29 
kömək edə bilərəm, ya yox, bəlkə bir məsləhət verə bildim. 
OLESYA – Yox... Bu işdə siz bizə heç bir kömək edə 
bilməzsiniz. 
MANUYLIXA – (Birdən qeyri-adi qızğınlıqla söhbətə 
qatışır.) Axmaq qız, sən niyə belə yekəbaşlıq edirsən? O kişi 
səndən söz soruşur, sən isə elə hey özünü çəkirsən...                              
İcazə verin, cənab, mən hər şeyi sizə ətraflı danışım. Dünən 
uryadnik gəlmişdi. Əvvəlcə o, həmişəkitək oturub araq 
gətirməyi tələb etdi, sonra isə özündən çıxdı: “İyirmi dörd saat 
müddətində  şələ-küləni yığışdırıb bu evi tərk etməlisən !” Dedi. 
“Əgər bir də gəlib səni burda görsəm, bil ki, yatabdan canını 
qurtara bilməyəcəksən. Iki soldat qoşub sən məlunu öz 
vətəninə göndərəcəyəm.!”                                                          
Mənim vətənimsə, atam, çox uzaqdır, ee, Amçensk şəhəri... 
Mənim indi orda heç bir tanışım da qalmayıb. Ah, ilahi, mən 
necə bədbəxtəm... 
VANYA – Bəs nə üçün əvvəllər icazə verirdi, indisə qovmaq 
fikrinə düşüb? 
MANUYLIXA –  Elə onu de də... O, nə isə özündən 
uydururdu deyəsən, mən şübhəli qaldım. Bilirsiniz, yaşadığımız 
bu daxma bizim deyil, mülkədarındır. Axı Olesya ilə mən 
əvvəllər kənddə yaşayırdıq, sonra isə... 
VANYA – Bilirəm, bilirəm, nənə, bu barədə eşitmişəm... 
Kənd camaatının sizə acığı tutmuşdu... 
MANUYLIXA – Hə də, elə odur. Mən o zaman qoca 
mülkədar  cənab Abrosimovdan yalvar-yaxar bu daxmanı 
aldım. Hə, indisə, guya o,  nə isə bataqlıqları qurutmaq istəyir. 
Ancaq başa düşə bilmirəm ki, mənim onlara nə maneçiliyim 
var? 
VANYA – Nənə, bəlkə də o uryadnik sadəcə qırmızı onluq 
qopartmaq istəyib. 
MANUYLIXA – Verdim, əzizim, verdim, götürmədi. Lap 
iyirmibeşlik verdim, yenə götürmədi... Quduz it kimi elə düşdü 
üstümə ki, adım da yadımdan çıxdı... İndi   biz bədbəxt  
     30 
yetimlər başımıza nə çarə qılaq? Atam, heç olmasa, siz bizə bir 
kömək edin. O yekəqarın acgözü yola gətirin. Bütün ömrüm 
boyu sizə minnətdar olaram. 
OLESYA – (Bir qədər acıqlı.) Nə-nə! 
MANUYLIXA – Nə var, niyə nənə-nənə salmısan? 
(Hirslənir.) Mən artıq iyirmi beş ildir ki, sənə nənəyəm. Səncə, 
çantamızı boynumuza salıb qapılara düşməliyik? Yox, cənab, siz 
onun sözünə qulaq asmayın. Mərhəmət edin, əlinizdən gələni 
əsirgəməyin. 
VANYA – Bizim bu uryadnik ki, onluqdan, iyirmi beşlikdən 
imtina edib, nənəcan, yəqin, bu iş müşkül məsələdir. Narahat 
olmayın. Mən yenə də ona bir ağız açaram, bəlkə bir təhər yola 
gətirdim onu. 
 
Işıq dəyişir. 
Vanyanın evi. Səhərdir. O, stol arxasında məşğuldur. 
 
YARMOLA – (Daxil olur.) Panıç, vryadnik gəlir. 
VANYA –  Nə olsun... 
YARMOLA – Axı siz özünüz tapşırmışdınız ki, vryadnik gəlib 
keçəndə sizə xəbər verim. 
VANYA – Hə, hə... Düzdür, tapşırmışdım. 
YARMOLA – Mən  onu indicə bəndin üstə gördüm. Bura 
gəlir. 
 
Küçədən qazalaq səsi eşidilir. Vanya tələsik yaxınlaşıb pəncərəni açır, 
küçəyə boylanır. Qazalaq səsi lap yaxınlaşır. 
 
VANYA –  (Başını pəncərədən çıxardıb ucadan.) Xoş gördük, 
Yepsixi Afrikanoviç. 
Qazalağın səsi kəsilir. 
 
URYADNIK – (Səsi gəlir.) Aa, xoş gördük. Necəsiniz? 
     31 
VANYA –  Bir dəqiqəliyinə bura gəlin. Mənim sizinlə balaca 
bir işim var. 
URYADNIK –  Gələ bilmərəm. Tələsirəm. Voloşa gedirəm, 
orda biri çayda boğulub ölüb. 
VANYA –  (Nəsə fikirləşərək.) Heyf, heyf... Mən qraf 
Vortselin təsərrüfatında hazırlanmış iki şüşə əntiqə şey əldə 
etmişəm. 
URYADNIK – Ee, necə edim? Axı vəzifə üstəyəm. 
VANYA –  İş qaçmır. İçəri keçin. Mən də tapşırım atınıza 
yulaf versinlər. 
URYADNIK – O şüşələrdəki nədir ax? Gavalı lükörü? 
VANYA –  Nə lükör? Köhnə tünd araqdır. Deyilənə görə, iki 
yüz yaşı var. Lap konyak iyi verir, özü də kəhrəba kimi 
sapsarıdır. 
URYADNIK – Ee, siz məni yolumdan qoyursunuz. Yaxşı, 
qazalağı kimə tapşırım? 
VANYA –  Bu dəqiqə adam göndərərəm. (Çağırır.) Yarmola! 
Yarmola! 
YARMOLA – Nə buyurursunuz, panıç?  
VANYA –  Get Yepsixi Afrikanoviçin atına yulaf tapıb ver. 
YARMOLA – Saman qurtarıb, panıç. Biçiləsi yaşıl ot da hələ 
yoxdur. 
VANYA –  Eyibi yox, həyətdəki tez açılan gülləri biçib apar. 
Yarmola gedir.  
Uryadnik daxil olur. 
Vanya stol arxasında ona yer hazırlayır. Kiçik süfrə açır. Qəlyanaltı 
düzəldir. Şüşələrin hər ikisini gətirib stola qoyur. Uryadnik süzüb içir, 
süzüb içir. 
     32 
MÜƏLLIF – (Səsi.) Məndə  doğrudan da, bir neçə şüşə tünd 
araq vardı, lakin onlar heç də lovğalandığım kimi qədimi 
deyildi. Evdə də qəlyanaltı üçün təzə turp və nehrə yağı vardı. 
Uryadnik  nəhayət beşinci qədəhdən sonra dilləndi. 
 
URYADNIK – Həə, bəs mənə aid o balaca işiniz nədir elə? 
VANYA –  Hörmətli Yepsixi Afrikanoviç, yəqin ki, Manuylixa 
qarını tanıyırsınız. Nə müddətdir ki, nəvəsilə meşədə yaşayır. 
Necə çətinliklə yaşayır, bunu da bilmiş olarsınız. Nə bir 
kimsələri var, nə də bir yandan köməkləri... Adamlar da onlara 
qarşı yaman qəddar olublar. 
URYADNIK – (Turpu xırçıldada-xrçıldada dinləyir, sonra 
baxışlarını ona dikərək.) Hə, deyin görək, siz məndən nə 
istəyirsiniz? 
VANYA –  (Həyəcanla.) Necə yəni nə istəyirəm? Lütfən, siz 
onların vəziyyətinə dərindən diqqət yetirin. İki nəfər aciz, yazıq 
qadın... 
URYADNIK – Onların biri də lap qönçə güldür ha! 
VANYA –  Eh, bu məsələni qoyaq qırağa... Eşitdiyimə görə, 
sizdən onları tezliklə yaşadıqları o daxmadan çıxartmaq tələb 
olunub. Onlara bir kömək edə bilməzsinizmi? Heç olmasa, mən 
özüm əlləşib mülkədardan icazə alana qədər gözləyin.  Bir ay 
gözləsəniz, nəyə risk etmiş olarsınız? 
URYADNIK – Necə yəni nəyə risk etmiş olaram? (Yerindən 
dikəlir.) Çox şeyə. Birinci növbədə, vəzifəmi itirə bilərəm. Allah 
bilir, bu təzə mülkədar İlyaşeviç necə adamdır. Bəlkə 
intriqaçının biridir, bəlkə bir şey olmamış Peterburqa donos 
yazanlardandır. Belələri azdır məgər? 
VANYA –  (Onu sakitləşdirməyə çalışır.) Yepsixi Afrikanoviç, 
di bəsdi görüm, siz bu işi lap şişirdirsiniz. Hər halda buna görə 
təşəkkür də qazana bilərsiniz. 
URYADNIK – Fyu-uu! (Əllərini şalvarının cibinə dürtərək fit 
çalır.) Sizcə, mən iyirmi beş manatdan ötrü vəzifəmi təhlükə 
     33 
qarşısına qoyarammı? Yox, siz deyəsən məni yaxşı tanımırsınız. 
VANYA –  Yepsixi Afrikanoviç, siz niyə belə qızışırsınız? 
Məsələ təkcə pulda deyil. Sadəcə... necə deyim, heç olmasa, 
insanpərvərlik naminə... 
URYADNIK – (Kinayə ilə sözləri höccələyir.) İn-san-pər-
vərlik na-minə! O adamlar, bax mənim buramda oturublar. 
(Əlini bərkdən boynuna vurur.) Məşhur təmsilçi cənab Krılovun 
dediyi kimi “O – bu yerlərin bəlasıdır.” Siz, zati-aliləri knyaz 
Urusovun “Polis uryadniki” adlı gözəl kitabını oxumusunuzmu? 
VANYA –  Yox, oxumamışam. 
URYADNIK –  Çox təəssüf! Gözəl və yüksək əxlaqi əsərdir. 
Boş vaxtlarınızda həmin əsəri oxumağı sizə məsləhət bilirəm. 
VANYA –  Yaxşı, mütləq oxuyaram. Ancaq başa düşə 
bilmirəm, o kitabın bu iki bədbəxt qadınla nə əlaqəsi var? 
URYADNIK – Birbaşa əlaqəsi var. Birinci maddədə deyilir: 
(Sol əlinin yoğun, tüklü barmağını bükür.) “Uryadnik daim göz 
qoymalıdır ki, hamı səylə kilsəyə getsin.” Lütfən deyin mənə, 
o... Manuylixadır, nədir, heç bir dəfə olsun kilsəyə gedibmi? 
VANYA –  ... 
URYADNIK – İkinci maddədə deyilir: (İkinci barmağını 
bükür.) “Yalandan qabaqcadan xəbər vermək və yalandan bəd 
xəbər söyləmək hər yerdə qadağandır...” Fikir verirsinizmi? 
Sonra üçüncü maddədə deyilir: “Özünü cadugər, yaxud sehrbaz 
kimi qələmə vermək və belə yalançı işlərlə məşğul olmaq 
qadağandır.” Hə, daha buna nə sözünüz var? Birdən bütün 
bunlar üzə çıxdı, yaxud rəislərin qulağına çatdı? Onda mənim 
vəziyyətim necə olar? Təsəvvür edirsinizmi? Görürsünüz iş nə 
yerdədir? 
VANYA –  Hə, aydındı.  Əgər mən sizdən xahiş etsəm, 
Yepsixi Afrikanoviç, onda necə? Mən başa düşürəm, sizin 
vəzifəniz çox mürəkkəb və çətin işdir. Lakin onu da bilirəm ki, 
sizin ürəyiniz isə olduqca rəhmlidir, mərhəmətlidir. Siz qızıl kimi 
adamsınız. Bu qadınlara toxunmamaq barədə söz vermək sizin 
     34 
üçün  o qədər də çətin iş deyildir. 
 
URYADNIK – (Nəzərlərini divardan asılmış tüfəngə dikərək.) 
Yaxşı tügənginiz var. Gözəl tüfəngə oxşayır. Keçən dəfə gəlib 
sizi evdə tapmadıqda da mən ona xeyli tamaşa etmişdim... Çox 
əntiqə tüfəngdir. 
VANYA –  Hə, pis tüfəng deyil. Qədimi tüfəngdir. Qastin-
Rennet fabrikinin məhsuludur. Siz bir onun lülələrinə baxın. 
URYADNIK – Bəli, bəli... mən elə onun lülələrinə tamaşa 
edirəm. Çox gözəl şeydir... Sadəcə demək olar ki, olduqca 
nadir və qiymətli tüfəngdir. 
VANYA –  (Tüfəngi divardan götürüb ona uzadır.)  
Çərkəzlərdə qəribə bir adət var: qonağın təriflədiyi hər şeyi ona 
bağışlamaq. Biz Yepsixi Afrikanoviç, çərkəz olmasaq da, 
istərdim ki, bunu məndən bir yadigar kimi qəbul edəsiniz. 
 
URYADNIK – (Utanırmış kimi.) Lütf ediniz, belə gözəl şeyi... 
Bu həddən ziyadə səxavətli bir adətdir. (Tüfəngi götürür, 
cibindən dəsmal çıxardıb cilir.) İş gözləmək bilmir, mən isə 
oturub sizinlə söhbətə qızışmışam. (Çəkməsinə girməyən 
qaloşlarını bərk-bərk döşəməyə vurur.) Bizim tərəflərə gələndə 
lütfən mənə qonaq olun. 
 
VANYA –  Cənab rəis, bəs Manuylixanın işi necə olsun? 
URYADNIK – Baxaq da görək... (Stolun üstündəki digər 
araq şüşəsini götürüb cibinə dürtür.) Əla araq imiş, bunu da 
götürürəm ki, soyuq dəyəndə içib sağalım. Hə, bir də onu xahiş 
edəcəkdim ki... sizin bu turplar yaman ləzzətli gəldi mənə... 
VANYA –  Özüm əkib becərmişəm. 
URYADNIK – Qəribə turpdur. Bilirsiniz, mənim arvadım 
tərəvəzi çox sevir.  Bunlardan bir dəstə versəydiniz... 
VANYA –  Məmuniyyətlə, Yepsixi Afrikanoviç. Burda az qalıb. 
Bu gün yığıb sizə bir səbət turp göndərərəm.  İzn verin, elə yağ  
     35 
da göndərim. Mənim yağımdan hər yerdə tapılmaz. 
 
URYADNIK –  (Stolun üstə qalmış turplar cibinə dürtə-
dürtə.) Hə, nə deyirəm ki, yağ da göndərin. O arvadlara isə 
xəbər göndərin ki, hələlik onlarla işim olmayacaq. Ancaq onlar 
qoy bilsinlər ki, (Birdən səsini ucaldır.) təkcə təşəkkürlə 
yaxalarını mənim əlimdən qurtara bilməyəcəklər. İndisə sağ 
olun. Balaca hədiyyəniz və qonaqlığınız üçün bir daha mersi. 
 
Uryadnik hərbi qaydada dabanlarını bir-birinə vurur və ağır 
addımlarla çıxıb gedir. Qazalağın səsi uzaqlaşır. 
İşıq dəyişir. 
 
MÜƏLLIF -  Yepsixi Afrikanoviç sözünün üstə durdu və meşə 
sakinlərini qeyri-müəyyən müddətə sakit buraxdı. Lakin mənim 
Olesya ilə münasibətim kəskin və qəribə halda dəyişdi. Onun 
davranışında əvvəlki nəvazişdən, gözəl qız işvə-nazından, şux 
uşaq dəcəlliyindən əsər-əlamət qalmamışdı. Biz daha axşam 
gəzintilərinə çıxmırdıq.  Deyəsən uryadniklə olan məsələdə 
onlara havadar çıxmağım Olesyanın sərbəst təbiətinə acıq 
gəlmişdi və indi o, məni əfv etmək istəmirdi.                                           
Mən hələ məhəbbət barəsində düşünməsəm də artıq həyəcanlı, 
tutqun, iztirablı və kədərli hisslər keçirirdim. Hara getsəm, nə 
ilə məşğul olsam Olesyanın surəti bütün fikirlərimi məşğul edir, 
bütün varlığım onun yanına can atır, onunla bağlı hər bir xatirə 
şirin bir ağrı ilə ürəyimi sıxırdı.                      
Bir dəfə mən bütün günü Olesyanın yanında keçirtdim. 
Səhərdən özümü yaxşı hiss etmirdim. Axşama doğru halım 
daha da pisləşdi. Başım ağırlaşdı, qulaqlarımda gurultu yarandı. 
Evə dönərkən birdən məni üşütmə tutdu və titrəməyə 
başladım. Mən, demək olar ki, yolu görmədən, hara getdiyimi 
dərk etmədən sərxoş adam kimi səntirləyə-səntirləyə 
yeriyirdim. Məni evə kim gətirib çıxardı – inanın, bunu 
indiyəcən bilə bilmirəm... 
 
 
 
 
 
     36 
 
 
 
 
 
 
             İKİNCİ  HİSSƏ 
 
MÜƏLLIF – Düz altı gün dalbadal məni dəhşətli meşə 
qızdırması əldən saldı. Gündüzlər halım bir qədər yüngülləşsə 
də, əsir qədər uzun gələn gecələri yorğan altında gah soyuqdan 
əsə-əsə, gah da qızdırmadan od tutub yana-yana 
keçirdirdim.Azca mürgüləməyə başlayan kimi dəhşətli röyalar, 
qarabasmalar məni öz qoynuna alırdı. Olesya bir an yadımdan 
çıxmırdı. Hər dəfə onun gülümsər üzünü və səsini xəyalımda 
canlandıranda məni elə şəfqətli təəssürat bürüyürdü ki, az 
qalırdı ağlayam.                                                                                    
Təxminən iki həftə keçdi. Bədənim  kinə və bağayarpağı 
cövhərinin köməyilə xəstəliyə qalib gəldi. Xəstələnəndən bəri 
Olesyanı görmürdüm. Bu müddətdə onun mənim üçün nə 
qədər doğma və sevimli olduğunu açıq-aşkar anladım. 
Işıq dəyişir. 
Dirəklər üstə güclə duran daxma. 
 
Vanya gəlir. Qapının ağzında dayanıb həyəcan keçirdir. Nəhayət 
qapını açıb içəri keçir. Olesya onu görüncə böyük heyrətlə, sevinclə, 
qeyri-adi bir hərəkətlə onun başına dolanır. 
 
OLESYA -   Vanya... Siz gəlmisiniz?  Doğrudanmı bu sizsiniz? 
Ah, Vanya... Sizə nə olmuşdu? Xəstələnmişdiniz? Ah, siz necə 
də sınıxmısınız, mənim biçarə dostum. 
 
Manuylixa təəccüblə baxır. Vanya bir müddət dinə bilmir. Sonra 
Olesya onun əlindən tutur. Dinməzcə, diqqətlə, sevinclə bir-birinin 
gözünün içinə baxa-baxa qalırlar. 
 
MÜƏLLIF – (Səsi.) Mən Olesyanın solğun üzünü və  bu  
     37 
qəşəng sifətdə bir-birini əvəzləyən heyrət, qorxu, həyəcan dolu 
incə, parlaq sevgi təbəssümünü illər keçsə də unuda bilmirəm 
heç cür. Mən heç vaxt, nə əvvəllər, nə də sonralar belə təmiz, 
belə dolğun, hər şeyi unutduran sevinc hissi yaşamamışdım... 
OLESYA -    Necə olub xəstələnmişdiniz?  Hansı dərmanları 
qəbul edirdiniz? Bəs həkim nə deyirdi?.. Ah, nə üçün mən sizin 
naxoş olduğunuzu  bilmədim? Bir günün içində sizi ayağa 
qaldırardım. Siz nə üçün mənim dalımca adam göndərmədiniz? 
VANYA -   Olesya, bilirsənmi... bu elə qəfildən baş verdi ki... 
həm də səni narahat etməkdən çəkindim. Son vaxtlar mənə 
münasibətin elə qəribə hal almışdı ki, sanki nəyəsə acığın 
tuturdu, yaxud məndən zəhlən gedirdi... Olesya, (Səsini 
dəyişir.) mən səninlə çox şey, çox şey barəsində danışmaq 
istəyirəm... 
OLESYA -   (Göz qapaqlarını yüngülcə endirir, pıçıltı ilə.) 
Bəli... mən özüm də... istəyirəm... (Səsini dəyişir.) Hə, axşam 
düşür, tez olun gedin, əgər nəmiş havaya düşsəniz yenidən 
xəstələnərsiniz. (Boz rəngli yun şalını tələsik baçına salır.) 
MANUYLIXA -  Olesya, bəs sən hara? 
OLESYA -  (Yüngülcə əsəbiləşir.)  Gedim... azca onu ötürüm. 
MANUYLIXA -  (Hiddətlə.)  Doğrudanmı gedirsən? 
OLESYA -  (Əsəbiliyini boğaraq.)  Bəli, gedirəm!  Axı bu 
barədə nə qədər danışmışıq səninlə... Öz işimdir, özüm də 
cavab verəsəyəm. 
MANUYLIXA -   Eh, səni!.. (Daha nə isə demək istəyir, 
demir, narazı halda əlini yelləyir.) 
Işıq dəyişir. 
Meşə. 
 
VANYA –  Deyəsən, nənən istəmir ki, sən mənimlə gəzməyə 
çıxasan. Aranızda bu barədə söz-söhbət olmayıb ki? 
 
     38 
OLESYA -  Lütfən buna əhəmiyyət verməyin. Hə də, 
istəmir... Nə olsun...  Məgər mənim istədiyim bir işi görməyə 
ixtiyarım yoxdur? 
VANYA –  Olesya, deməli, əvvəllər də, mən 
xəstələnməmişdən qabaq da sən bacarardın, lakin mənimlə tək 
qalmaq istəmirdin, hə?.. Hər axşam yenə mənimlə gedəcəyini 
elə gözləyirdim, elə gözləyirdim ki... Sən isə həmişə laqeyd, 
acıqlı, kədərli olurdun. Eh, bilsəydin, Olesya, sən mənə necə 
əzab verirdin... 
OLESYA -  Bəsdir, əzizim... Bütün bunları unut getsin. 
VANYA – Yox, bunu mən sənə tənə ilə demirəm, elə-belə, 
sözgəlişi deyirəm...  Düşünürdüm, yəqin sən məni olduqca 
uzaq, yad bir adam hesab edirsən. Bu məni çox-çox 
kədərləndirirdi. Heç ağlıma belə gətirməzdim ki, hər şeyə bais 
nənəndir... 
OLESYA -  (Birdən qızğınlıqla, coşqunluqla.) Yox, bunun baisi 
heç də nənəm deyildi. Mən özüm istəmirdim. 
VANYA –  Sən?.. Sən nə üçün istəmirdin, Olesya? Nə üçün, 
nə üçün?  (Onun əlindən tutub həyəcanla soruşur.)  
OLESYA -  Özümlə bacarmırdım. Mən qorxurdum... Elə 
fikirləşirdim ki, taledən qaça bilərəm. İndisə... İndisə... (Nəfəsi 
daralır, birdən qollarını açıb onun boynuna sarılır.) Daha mənim 
üçün heç fərqi yoxdur, heç bir fərqi... Çünki mənim əzizim, 
mənim səadətim,  mən... mən səni sevirəm... 
MÜƏLLIFIN SƏSI – O mənə daha möhkəm sıxıldı, qüvvətli, 
hərarətli bədəninin əllərimin altında necə titrədiyini, sinəm üstə 
ürəyinin necə döyündüyünü indi də hiss edirəm... Onun 
ehtiraslı öpüşləri xəstəlikdən sonra hələ də özünə gəlməmiş 
başıma məstedici şərab kimi axırdı, mən iradəmi itirirdim... 
VANYA – Olesya, lazım deyil, sən Allah bir dayan... məni 
burax. (Onun qollarını açmağa çalışır.) İndi mən də qorxuram... 
Özüm-özümdən qorxuram... 
OLESYA -  Qorxma, əzizim, heç nədən qorxma. (Mehriban 
     39 
nəvaziçıə, qəribə bir cəsarətlə.)   Buna görə mən heç vaxt səni 
qınamaram, heç kəsə qısqanmaram səni... Bircə onu denən 
mənə, sevirsənmi sən də? 
VANYA – Sevirəm, Olesya. Özü də çoxdan sevirəm... Di 
bəsdi, Olesya. Baçım cigəllənir, özümə cavabdeh ola bilmirəm. 
OLESYA -  Qorxma, heç nə barədə düşünmə... Bu gün bizim 
günümüzdür. Heç kim, heç nə onu əlimizdən ala bilməz.  
Olesyanın dodaqları ehtiraslı bir şəkildə yenidən Vanyanın 
dodaqlarına yapışır. Onlar elə bil bir-birindən sürüşərək yerə 
düşürlər... 
Işıq sönür. 
 
MÜƏLLIF – O gecə bütünlüklə nə isə sehrli, məftunedici bir 
nağıla çevrildi. Ay doğdu, onun ziyası qəribə, əsrarəngiz və sirli 
bir halda meşəni işıqlandırdı.  Meşə elə bil Oberonla Titaniyanın 
təntənəli yürüşü üçün əfsanəvi pərilərin bəzədikləri qeyri-adi bir 
xiyabana çevrilmişdi.  Biz də öz səadətimiz və meşənin ölüm 
sükutu altında bir kəlmə danışmadan, bu gülümsəyən canlı 
əfsanə içində qucaqlaşa-qucaqlaşa gedirdik. (Dərin bir xəyala 
dalır.)  
Meşə  işıqlanır. 
 
OLESYA -    Əzizim, lap unutdum, sən axı evə tez 
qayıtmalıydın. Eh, gör nə pis qadınam... Sən hələ tam 
sağalmamısan, mən isə səni bu vaxtacan meşədə ləngidirəm. 
 
VANYA – (Onu qucaqlayır, pıçıltı ilə.) Olesya, təəssüf 
etmirsən ki? Peşiman deyilsən ki?.. 
 
OLESYA -  (Başını bulayır.) Bu nə sözdür? Yox, yox...  
Sonradan  nə hadisə baş verir versin, mən peşiman 
olmayacağam. Mənə çox xoşdur... 
 
VANYA –  Məgər nə isə bir hasdisə baş verməlidir ki? 
 
OLESYA -  (Sifətində sirli bir dəhşət ifadəsi yaranır.)  Bəli, 
mütləq... Yadındadırmı, mən sənə bir xaç xanım barəsində 
danışmışdım. Axı həmin xaç xanım... mənəm. Kartların  
     40 
göstərdiyi  o bədbəxtlik mənə üz verəcəkdir... Səndən xahiş  
etmək  istəyirdim ki, bir daha bizə gəlib-getməyəsən. Elə bu 
arada sən xəstələndin. Mən də az qala yarım ay səni 
görmədim... Səndən ötrü elə darıxmağa, elə qüssələnməyə 
başladım ki, səninlə bircə dəqiqə bir yerdə olmağa, inan ki, 
dünyada hər şeyimi verərdim. Bax onda qəti qərara gəldim, 
qoy hər nə olur olsun, mən öz səadətimə göz yummayacağam. 
 
VANYA – Mən də eynən belə fikirləşirdim, Olesya. Səndən 
ayrı düşənə qədər səni sevdiyimi bilmirdim. Əbəs yerə 
deməyiblər ki, məhəbbət üçün ayrılıq od üçün külək kimi bir 
şeydir, o kiçik  sevgiləri söndürür, böyük  sevgilərisə daha da 
alovlandırır. 
 
OLESYA -  (Sözlərdən heyrətlənərək.) Hecə, necə?.. 
Məhəbbət üçün ayrılıq... 
 
VANYA – od üçün külək kimi bir şeydir... 
 
OLESYA -  o kiçik sevgiləri söndürür... 
 
VANYA – böyük sevgilərisə daha da alovlandırır. 
 
OLESYA -  Ah, əzizim... (Yenidən onun sinəsinə qısılır.) 
 
Işıq sönür. 
 
MÜƏLLIF – Bizim sadə, füsünkar məhəbbətimiz bir aya yaxın 
davam etdi.  O qızaran axşam şəfəqləri, şeh altında bərq vuran 
inciçiçəkləri,  quşların cingiltili nəğmələrilə dolu səhərlər, insanı 
xumarlandıran, tənbəlləşdirən isti iyun günləri Olesyanın 
bənzərsiz siması ilə bir yerdə indi də qəlbimdə yaşayır...  
Mənim ordan  getmək vaxtım yaxınlaşırdı. Getməyim çox zəruri 
idi. Bu barədə hələ Olesyaya heç nə deməmişdim. Bu xəbəri o, 
necə qarşılayacaqdı, bilmirdim...                                   
Onunla evlənmək fikrisə  heç başımdan çıxmırdı. Ancaq 
qorxurdum... Əfsanə və sirlərlə dolu bu gözəl meşədən 
çıxarılmış Olesyanı əməkdaşlarımın  moda ilə geyinmiş, kübar 
ədalarıyla forslanan arvadlarının yanında heç cür təsəvvür edə 
bilmirdim... 
     41 
Bir axşamçağı  mən yenicə çiçəkləmiş yemişən ağaclarının 
yanında dayanıb onu gözləyirdim. 
Meşə işıqlanır. 
OLESYA -  (Gəlir.) Salam, əzizim. (Onu qucaqlayır.) Yəqin 
gözləməkdən yoruldun. Evdən güc-bəla çıxmışam. Nənəmlə 
deyişirdim. 
VANYA – O, hələ də söylənir? 
OLESYA -  Bəs necə?.. Deyir, sən onun ucbatından məhv 
olacaqsan. O, doyunca səninlə əylənəcək, sonra da atıb çıxıb 
gedəcək. O səni heç sevib eləmir. 
VANYA – Mənim barəmdə belə deyir? 
OLESYA -  Bəli, əzizim... Amma qoy  söylənsin öz-özünə, 
mən heç nəyə bənd olmuram. 
VANYA –  O, hər şeyi bilir? 
OLESYA -  Dəqiq deyəmmərəm, deyəsən bilir. Mən ona heç 
nə danışmıram, ancaq o özü hər şeyi başa düşür. (Yemişənin 
ağ çiçəklərindən balaca bir şələng düzəldib saçınına taxır.) Hə, 
gedək. 
Dinməzcə addımlayırlar. 
 
Bu gün sənə nə olub?  Nə isə xoşagəlməz bir şey barəsində 
düşünürsən elə bil. De,əzizim, nə olub axı? 
VANYA – Hə, Olesya... Doğrudan da, kiçikcik bir xoşagəlməz 
iş var... Sən düz tapmısan... Bilirsənmi, mənim burdakı işim 
daha qurtarıb, rəislər də məni geri çağırırlar. 
Susurlar. 
 
Olesya, yəqin ki, yaxşı başa düşürsən, mənim burda qalmağım 
düz deyil, həm də qalmağa daha yerim də yoxdur... həm də 
vəzifəyə etinasız da yanaşmaq olmaz... 
OLESYA -  (Boğuq, cansız bir səslə.) Hə, nə eyibi var ki?.. 
     42 
Heç danışmağına da dəyməz... Əgər vəzifə tələb edirsə... 
əlbəttə, getmək lazımdır. (Müvazinətini itirir, arxasını ağaca 
söykəyib güclə dayanır.) 
VANYA –  Olesya... sənə nə oldu? Olesya, əzizim... 
OLESYA -  Heç bir şey... Məni bağışla... Keçib gedər... Elə-
belə, birdən başım gicəlləndi. (Özünü bir təhər ələ alıb 
yaxındakı ağac kötüyü üstə oturur.)  
VANYA –   Olesya, sən indi mənim barəmdə çox pis şeylər 
fikirləşdin yəqin... Ayıb olsun... Doğrudanmı, elə fikirləşirsən ki, 
mən səni atıb gedə bilərəm? Yox, əzizim... Bu söhbəti məhz 
ona görə başlamışdım ki, biləsən, mən nənənlə danışmaq 
istəyirəm, sənin mənim arvadım olacağını ona demək 
istəyirəm. 
OLESYA -  Sənin arvadın? (Yavaşca və qəmgincəsinə başını 
bulayır.) Yox, Vaniyəciyəz, bu mümkün olan iş deyildir. 
VANYA –  Nə üçün, Olesya? Nə üçün? 
OLESYA -  Yox, yox... Sən özün də yaxşı bilirsən ki, bu 
barədə düşümnək belə gülüncdür... Eh, məndən sənə arvad 
olarmı? Sən ağasan, ağıllı, təhsil görmüş adamsan, bəs mən 
kiməm?  Mən yazmaq, oxumaq da bacarmıram, ayağımıı hara 
qoymağı da bilmirəm... Sən mənə görə çox xəcalət çəkərsən. 
VANYA –  Nə axmaq sözlərdi bunlar, Olesya.  Heç yarım il 
keçməz, özünü tanımazsan. Səndə necə fitri ağıl, müşahidə 
qabiliyyəti olduğunu bilirsənmi?  Birlikdə çoxlu kitab oxuyarıq, 
mehriban, ağıllı adamlarla tanış olarıq, bir yerdə geniş dünyanı 
gəzərik. Qocalana qədər, lap ölənə qədər, bax indi getdiyimiz  
kimi əl-ələ verib gedərik. Mən heç zaman sənə görə xəcalət 
çəkmərəm, əksinə, səninlə fəxr edərəm, minnətdar olaram 
sənə... 
OLESYA -  Məgər, iş bununla bitir? Bəlkə də sən hələ 
bilmirsən... sənə heç vaxt deməmişəm, axı mənim atam 
yoxdur... Mən qeyri-qanuni doğulmuşam. 
VANYA -  Bəsdi, Olesya... Bu heç məni maraqlandırmır da. 
     43 
Sən ki mənim üçün dünyada hər şeydən üstünsən. 
OLESYA -  Əzizim... Bu barədə heç söhbət açmasaydın daha 
yaxşı olardı... Sən cavansan, azadsan... Doğrudanmı, elə 
düşünürsən ki, ömürlük olaraq sənin əl-ayağını bağlamağa ürək 
edə bilərəm?  Hə, sonra  başqa bir qadın xoşuna  gəldi, onda 
necə olsun?  O vaxt məndən zəhlən gedər,  sənin arvadın 
olmağa razılıq verdiyim günə, saata lənət yağdırarsan.  
Acıqlanma, əzizim... Mən səni incitmək istəmirəm.  Axı mən 
yalnız sənin səadətin barəsində düşünürəm.  Ən vacibi, sən 
nənəmi unutmusan, hə, bir özün fikirləş, məgər onu tək qoyub 
gedə bilərəmmi? 
VANYA -  Nə olar?.. (Tutulur.)  Nənən üçün də bizdə yer 
tapılar. İşdi, o, bizimlə  qalmaq istəməsə, hər bir şəhərdə belə 
evlər olur... onlara ahıllar evi deyirlər... bu evlərdə onun kimi 
qarıların rahat yaşaması üçün hər cür şərait var. 
OLESYA -   Sən nə danışırsan?  O, meşədən heç yerə 
getməz. Nənəm adamlardan qorxur. 
VANYA -  Elə isə, Olesya, sən özün fikirləş ki, necə etmək 
olar. Sən ya məni, ya nənəni seçməlisən.  Ancaq  unutma ki, 
sənsiz həyat mənim üçün cəhənnəm  deməkdir.  
OLESYA -   Mənim günəşim! (Dərin bir şəfqətlə.) Təkcə bu 
sözlərin üçün çox sağ ol... Sən mənim ürəyimə hərarət 
verdin...  Ancaq bunu bil, hər necə olsa da sənə ərə 
getməyəcəyəm. Əgər rədd etməsən, elə-belə gedərəm... Ancaq 
tələsmə,  lütfən məni də tələsdirmə.  Bir-iki gün möhlət ver, 
mən hər şeyi yaxşı-yaxşı fikirləşim... Nənəmlə də 
danışmalıyam. 
VANYA -  Bəri bax, Olesya, bəlkə sən... yenə... kilsədən 
qorxursan? 
OLESYA -   ... 
VANYA -  De, kilsədənmi qorxursan?..  Elə bilirsən Allah səni 
qəbul etməz? Məgər, o, sənə rəhm edə bilməz? Ən əxlaqsız 
qadının tövbəsini qəbul edənin, bununla belə onun yerinin yenə 
də  cənnət olacağını bəyan edənin, deyirsən, sənə rəhmi                                 
     44                                                                
 gəlməz?    
MÜƏLLIFIN SƏSI – Birdən o, gülümsəyərək  başındakı 
örpəyi açdı, yumrulayıb zarafatla üstümə atdı. Biz dəcəl uşaqlar 
kimi oynamağa başladıq... Birdən o, harasa qaçıb gizləndi. Mən 
narahat bir qorxu ilə ətrafı dolaşdım. Olesya elə bil göyə 
uçmuşdu, yerin altına girmişdi – heç yanda yox idi. Birdən mən 
onu elə öz yanımdaca gördüm. Gülümsər dodaqlarını mənə 
uzadıb yerə yıxıldı , məni də öz arxasınca çəkdi. 
Işıq tədricən sönür.  
Qaranlıqda səs davam edir. 
 
Gecə yarısı biz xudafizləşib  ayrıldıq.  Bir xeyli getmişdim ki, 
birdən Olesyanın səsini eşitdim. 
Meşə zəifcəsinə işıqlanır. 
 
OLESYA -  (Çağırır.) Vanya...  Bir dəqiqə dayan... Sənə bir 
söz demək istəyirəm. (Qaçaraq yaxınlaşır, gözünün yaşını 
gizlətməyə çalışır.)   
VANYA -  (Həyəcanla.)      Olesya... sənə nə olub? 
OLESYA -   (Onun əllərindən tutub öpür.)  Əzizim... sən nə 
yaxşı adamsan. Sən nə mehriban adamsan. (Səsi titrəyir.)    
Xeyli  düşünüb bu qənaətə gəldim ki, sən məni həqiqətən 
sevirsənmiş...  Bilirsənmi, mən sənə çox, çox xoş gələcək bir iş 
görmək istəyirəm. 
VANYA -  Olesya, sevgilim... sakit ol... 
OLESYA -   De görüm, mən bir gün kilsəyə getsəm... sən 
bundan razı qalarsanmı? Ancaq düzünü, lap düzünü denən. 
VANYA -  ... 
OLESYA -   Niyə dinmirsən? Hə, tez ol, de görüm, sən 
bundan razı qalarsanmıl? Bəlkə bunun sənin üçün heç bir fərqi 
yoxdur? 
VANYA -  Necə deyim, Olesya? Hə də, əlbəttə ki, bu mənə 
xoş gələrdi. Axı mən dəfələrlə sənə söyləmişəm , kişi                                                         
     45 
inanmaya bilər, şübhə edə bilər, ancaq qadın... qadın mütləq 
dinə sığınmalıdır. Qadın ki, səmimi, mehriban bir inamla özünü 
Allahın himayəsinə verir, mən burda nə isə qeyri-adi bir şəfqət, 
qadın incəliyi, sözlə ifadə edilməyəcək bir gözəllik görürəm. 
OLESYA -   (başını onun sinəsinə dayayır.) ... 
VANYA -  Sən bunu məndən nə üçün soruşurdun? 
OLESYA -   Elə-belə... Elə-belə soruşdum...  Sən buna bənd 
olma. Hə, di sağ ol, əzizim. Sabah gələrsən, gözləyəcəyəm 
həmişəki yerdə. (Gedir.)  
Işıq dəyişir. 
 
MÜƏLLIF -  O, xırda addımlarla uzaqlaşaraq gözdən itdi. 
Mən uzun müddət onun arxasınca qaranlığa baxa-baxa qaldım. 
Birdən ürəyimə nə isə dəhşətli bir şey damdı elə bil... Əgər 
Olesya kilsəyə getsəydi...Aman Allah!...Yox!.. Tez onun ardınca 
qaçmaq, onu bu fikirdən daşındırmaq  kimi bir duyğu keçdi 
içimdən. Lakin nədənsə bu şiddətli  arzum, aradan neçə illər 
keçsə də hələ də, hələ də anlaya bilmirəm – necə oldu ki,  
birdən-birə  tərk etdi məni... Nə üçün, nə üçün mən o vaxt  
ürəyimin heç zaman yanılmayan  duyğusuna məhəl qoymadım? 
Hə üçün?.. Həyatımı alt-üst etmiş bu yanlışlığı heç zaman 
özümə bağışlaya bilməyəcəyəm... 
Pauza. 
 
Ertəsi gün müqəddəs Troitsa bayramı idi... Həmin gün xidməti 
işlər üçün səhər tezdən atı minib qonşu qəsəbəyə getmişdim. 
Kilsədən meyxanaya kimi uzanan yaşıl meydan sıra ilə 
düzülmüş arabalarla dolmuşdu. Bu arabalarla yaxın kəndlərdən 
kişilər arvad-uşaqları ilə bayrama gəlmişdilər. Içki barəsində 
əvvəlcədən ciddi xəbərdarlıq edilməsinə baxmayaraq  tək-tük 
sərxoşlar gözə dəyirdi. Qəsəbədə işimi bitirib axşamçağı geri 
dönəndə artıq meydan çılğınlaşmış, səs-küylü sərxoşlarla dolu 
idi. Onların yanından güc-bəla keçib özümü evə yetirə bildim. 
Evdə isə... məni dəhşətli bir xəbər gözləyirdi... 
YARMOLA – (Çox dilixor, qəmgin, həyəcanlı.) Panıç... Heç 
bilirsiniz nə olub?.. 
     46 
VANYA – Nə olub, Yarmola?   
YARMOLA –  Bilmirəm, necə deyim... Manuylixanın nəvəsi... 
Sizin tez-tez yanına getdiyiniz o cadugər qız... Olesya... 
Bilmirəm, siz ona təsir etmişdiniz, nəydi... bu gün gəlib kilsəyə 
girib. 
VANYA –  Olesya kilsəyə gəlib? 
YARMOLA –  Bəli, panıç... O şeytan nəvəsi kilsəyə təşrif 
buyurub, ibadətə qoşulmaq istəyib. Bu da bayrama yığışmış 
sərxoş adamların qəzəbinə səbəb olub. Hiddətlənmiş kəndlilər 
əllərinə ağac, daş götürüb onun üstünə cumublar. Dövrəyə 
salıb  o ki var döyüblər. Qatran sürtüblər üstünə, üz-gözünü, 
paltarını cırıq-cırıq ediblər. Öldürmək istəyiblər o məlunu. 
VANYA –  Sonra? Sonra?.. 
YARMOLA – Olesya bir təhər onların əlindən qaçıb qurtulub. 
Lakin gedə-gedə kənd adamlarını hədələyib, onların baçına 
dəhşətli fəlakət gətirəcəyini deyib. Camaat qızışıb, indi söyüş 
söyən kim, fit çalan kim.. Çox pis iş olub, panıç... Axırını heç 
yaxşı görmürəm. 
MÜƏLLIF -   (Başını əlləri arasına alaraq donub qalıb.)  
Yarmola hələ atın yəhərini götürməyə macal tapmamışdı. Cəld 
atın üstünə atılıb dəli bir sürətlə meşəyə sarı çapmağa 
başladım. Aman Allah... O anda keçirdiyim hisslər hələ də 
ürəyimi didib-parçalamaqdadır... 
 
Işıq  dəyişir. 
Dirəklər üstə güclə duran daxma. 
 
Olesya tabut kimi taxtda uzanıb. Manuylixa yaş dəsmalla onun 
üzündəki, bədənindəki qan ləkələrini silir. 
 
Vanya həyəcanla daxil olur, donub qalır. 
 
MANUYLIXA –  Hə, nə oldu? Razı qaldınmı? 
VANYA -   Bəri bax, nənə... 
MANUYLIXA –   Yavaş. Səs salma, səni görüm lənətə                                           
     47 
gələsən...  
VANYA – İndi ürəyini boşaltmaq, kimisə acılamaq vaxtı 
deyil. Danış, Olesyaya nə olub? 
MANUYLIXA –  Tcc.. yavaş. O, huşunu itirib... Yaxınlaş, 
bax, gör Olesya nə hala düşüb... Eh, sən gəlib buralara 
çıxmasaydın,  cəfəng-cəfəng  sözlərlə yazığı başdan 
çıxartmasaydın, bu bədbəxtlik də üz verməzdi. Mən axmaq, 
səfeh də dinmir, sənə imkan verirdim... Mən hiss edirdim, hiss 
edirdim bu günü.  Hələ lap o vaxtdan, az qala zorla evimizə 
soxulduğun ilk gündən hiss edirdim bu bədbəxtçiliyi. Yalan 
deyirəm? Onu tovlayıb kilsəyə göndərən sən deyilsən? Lənətə 
gəlmiş sən ağa balası deyilsən?  İndi tülkü kimi quyruq bulama, 
həyasız. Sən nə üçün onu dilə tutub kilsəyə göndərdin? 
VANYA –  Nənə, yox, mən onu dilə tutmamışam... And içə 
bilərəm ki, dilə-zada tutmamışam. O, özü getmək istədi... 
MANUYLIXA –   Ah başıbəlalı, bədbəxt canım... Ordan 
qaça-qaça gəldi, üz-gözü qan içində, paltarı param-parça... 
Başına nələr gətirdiklərini söyləyir, özü isə gah qəhqəhə çəkib 
gülür, gah da ağlayırdı... Elə bil havalanmışdı...  Ayaq üstə 
dura bilmirdi, yatağa yıxıldı. Hey ağlayırdı... Sonra gözləri 
yumuldu, dedim yəqin yatır. Mən səfeh qarı da fikirləşdim ki, 
bir az yatar, özünə gələr. Bir də gördüm ki, bir də gördüm ki, 
qolu sallanıb, keyiməsin deyə qolunu qaldırmaq istəyəndə 
gördüm ki, gördüm ki... (Susub ağlayır.) gördüm ki, od tutub 
yanır göyərçinim...  Düz bir saat sayıqlayıb. Nə dediyini də başa 
düşmək olmurdu...Aman Allah, bu nə iş idi sən gördün? Bu nə 
iş idi sən onun başına gətirdin? (Əllərilə başını tutaraq 
yırğalana-yırğalana ulayır.) Mənim  yazıq qızcığazım... Yeganə, 
əziz nəvəciyəzim... Vay bədbəxt ca-anım, qarabaxt canı-ım... 
VANYA – Nə-nə, çığırma belə. Oyadarsan onu. 
Manuylixa susur. Lakin göz yaşı tökərək yırğalanmağına da vam edir. 
Vanya pəncərə önündə dayanıb şüşədə çırpınan milçəyin yeknəsəq 
vızıltısını dinləyir.  
 
OLESYA -    (Zəif, güclə eşidiləcək bir səslə.)  Nənə... Nənə, 
bizdə kim var?                                                                                             
     48 
MANUYLIXA –  (Çarpayıya yaxınlaşır, yenə ulayır.) Vay 
mənim əziz nəvəci-yə-zim... Vay bədbəxt ca-anım, qarabaxt 
ca-aaanı-ım... 
OLESYA -   Ah, nənə, dayan bir... De görüm, kimdir bizdəki? 
VANYA –  (Ehmalca yaxınlaşır.)  Olesya, mənəm. İndicə 
gəlmişəm... Səhərdən şəhərə getmişdim... Olesya, sən özünü 
yaxşı hiss etmirsən? 
Olesya başını  dikəltmədən  əlini qaldırıb havada nəsə axtarır. Vanya 
onun əlini tutur. 
 
OLESYA -   Mənim əzizim... (Sözləri bir-birindən ayıra-ayıra.) 
Mən istəyirəm... sənə... baxmaq istəyirəm... ancaq baxa 
bilmirəm... Məni... eybəcər hala salıblar... Yadındadır... mənim 
üzüm sənə necə xoş gələrdi?.. İndisə mənə baxsan... 
iyrənərsən... 
VANYA –  Olesya, məni bağışla... 
OLESYA -   Sən nə danışırsan? Nə danışırsan, əzizim? Burda 
sənin nə günahın var? Bütün günahlar mən axmaqdadır... Hə 
də,  niyə gedib ora girdim? Doğrudan da, niyə getdim ora? Yox, 
günəşim mənim,  sən özünü günahkar hesab etmə... 
VANYA –  Olesya,  mənə icazə ver...  lütfən icazə ver, həkim 
dalınca adam göndərim. 
OLESYA -   Eh əzizim, buna nə ehtiyac... Məgər mən 
xəstəyəm ki? Bu sadəcə qorxudan olub, ötüb keçər... Nənəm 
incişirəsi, moruq çayı verər... Ötüb keçər hər şey. Həkim nəyə 
lazımdır? Mənim ən yaxşı həkimim elə sənsən. Bax, sən gəldin, 
halım xeyli yaxşılaşdı...  Ah, təkcə o pisdir ki, gözucu da varsa 
sənə baxmaq istəyirəm, ancaq qorxuram...  
Vanya mehriban bir səylə onun başını dikəldir. Olesyanın  alnında, 
yanaqlarında, boynunda cırmaq yerləri nəzərə çarpır.   
Mənə baxma... Lütfən baxma... mən indi çox eybəcər 
haldayam... 
Olesya əlilə onun gözlərini tutmağa çalışır. Vanya dizi üstə çöküb 
onun  əlini, qolunu uzun-uzdı öpür.  
     49 
Olesya digər əlilə onun saçını sığallayır. 
 
(Pıçıltı ilə.) Sən hər şeyi bilirsən?  
VANYA – Oh!.. Kaş hadisə vaxtı mən orda olaydım. Mən... 
mən... 
OLESYA -   Bəsdir, əzizim... hirslənmə... 
Vanya üzünü Olesyanın çiyninə söykəyib səssizcə ağlayır. 
 
Sən ağlayırsan? Sən ağlayırsan, əzizim?... Di bəsdir, bəsdir... 
Axı sən mənim yanımda olanda  özümü olduqca xoşbəxt hiss 
edirəm. Nə qədər ki bir yerdəyik, gəl ağlamayaq.  Heç olmasa 
son günlərimizi şən keçirək ki, ayrılanda çox əzab çəkməyək. 
VANYA –  (Heyrətlə başını dikəldir.) Son günlərimizi? Son 
günlərimizi niyə? Biz nə üçün ayrılmalıyıq? 
OLESYA -   Vaniyəciyəz, biz səninlə vidalaşmalıyıq. Bax, mən 
azca sağalan kim nənəmlə burdan çıxıb gedəcəyik. Biz daha 
burda qala bilmərik... 
VANYA – Gedəcəksiniz?.. Niyə? Bəlkə nədənsə qorxursunuz? 
OLESYA -   Yox, qorxduğumuz bir şey yox... Bilirsən, əzizim, 
mən orda... acığımdan, hirsimdən onları hədələdim... İndi kiçik 
bir hadisə baş versə, kimin heyvanı tələf olsa, yaxud bir daxma 
yansa, bunun səbəbini bizdə görəcəklər. Nənə, düz 
demirəmmi? 
MANUYLIXA –  Hə, hə, düz deyirsən. Hər şeyi biz 
bədbəxtlərin üstünə yıxacaqlar. Bizi dinc yaşamağa 
qoymayacaqlar. İncidəcəklər, zülm verəcəklər məlun uşaqları. 
O zaman məni kənddən necə qovmuşdular?.. Nəyə görə?  Heç 
bir təqsirim olmadan məni daşa basdılar... Eh Olesya, onda sən 
hələ lap balaca idin. Səni qucağımda bərk-bərk tutub qaçırdım. 
Deyirdim, qoy daşlar mənə dəysin, bu günahsız uşağa heç nə 
olmasın.  
VANYA – Axı siz hara gedəcəksiniz?  Axı sizin heç yanda nə 
qohumunuz var, nə tanışınız.  Ən əsası, təzə yerdə ev hardan 
tapacaqsınız, bunun üçün də xeyli pul lazım olacaq.                                         
     50 
OLESYA -   Bir təhər keçinəcəyik də... Nənəmdə bir az pul 
olmuş  olar. Əlinə keçəni yığır. 
MANUYLIXA –  Yaman puldur ha... Göz yaşı ilə qazanılmış 
yetim qəpik-quruşu. 
VANYA – Olesya, bəs mən?.. Bəs mənim barəmdə heç 
fikirləşmək istəmirsən? 
OLESYA -   (Azacıq dikəlir, nənəsindən heç çəkinmədən  bir 
neçə dəfə onun alnından, üzündən öpür.)  Əzizim, hamıdan çox 
sənin barəndə düşünürəm. Ancaq... bax... tale bizim bir yerdə 
olmağımızı istəmir, o buna yol vermir. Yadındadır, mən sənin 
adına kart açmışdım... Hələ o zaman kartlar demişdi bu 
ayrılığı... Bəli, tale bir yerdə yaşamağımızı, xoşbəxt olmağımızı 
istəmir. 
VANYA – Eh, Olesya, sən yenə tale-tale deyib durursan. Mən 
buna inanmaq istəmirəm. Heç vaxt da inanmayacağam. 
OLESYA -   Oo, belə demə... Mən özümə görə yox, sənin 
üçün daha çox qorxuram, əzizim... Yox, yox...  Belə sözlər 
demə. Axı mən bilirəm, açıqca görürəm, bizə bədbəxtlikdən 
savayı heç nə qismət deyil., heç nə... 
VANYA – Of, Olesya... (Donub qalır. Haçandan-haçana 
karıxmış, özünü itirmiş halda.) Hər necə olsa da, sən yola 
düşəcəyin günü mənə xəbər verəcəksən, deyilmi? 
OLESYA -   (Fikrə gedir, xəfifcə gülümsəyir.)  Sən canavarla 
dovşan nağılını eşitmisənmi? Bir gün canavar meşədə 
dovşancığazı görüb  onu yemək istəyir. Dovşan yalvar-yaxar üç 
günlük möhlət istəyir. Canavar razılaşır. Vaxt tamam olanda 
mənim yazıq dovşancığazım  acı-acı ağlamağa başlayır: “Ah, 
canavar, sən bu üç günü niyə bəxş etdin mənə? Məni görən 
kimi tutub yesəydin daha yaxşı idi. Bu üç günü mən 
yaşamadım, yalnız əzab çəkdim.” Əzizim, axı bu dovşancığaz 
düz deyirdi. Sən necə fikirləşirsən? 
VANYA – ... 
OLESYA -   Vanya, mənə denən, düzünü denən, nə qədər ki,                
     51 
mənimlə idin – xoşbəxt idinmi?   
VANYA –  Olesya, sən hələ soruşursan da?.. 
OLESYA -   Denən, düzünü denən, mənimlə bir yerdə olanda 
başqa bir qadın haqqında fikirləşmirdin ki? 
VANYA –  Bir an belə yox... Nəinki bir yerdə olanda, hətta 
tək qaldıqda belə səndən  başqa  heç  kimin  barəsində 
düşünməmişəm.  
OLESYA -   Sən məni qısqanmısan haçansa?  Bir dəfə  belə 
məndən incik qaldığın vaxt olub? Denən, düzünü denən, 
mənimlə darıxmısan? 
VANYA – Heç vaxt, Olesya, heç vaxt. 
OLESYA -   Çox sağ ol, əzizim... Hə, bax belə... Deməli, heç 
zaman məni pis duyğularla xatırlamayacaqsan... (Əlini onun 
çiyninə qoyub gözlərinin içinə baxa-baxa.) Bir-birimizdən 
ayrıldığımız ilk vaxtlar sən çox əzab çəkəcəksən, olduqca çox, 
çox... Ağlayacaqsan, özünə yer tapa bilməyəcəksən... Sonra isə 
hər şey ötüb keçəcək, hər şeyi unudacaqsan. Artıq sən məni 
kədərlə deyil, rahat və sevinclə xatırlayacaqsan. (Pıçıltıyla.) 
İndisə get, get, mənim sevgilim... Get öz evinə, əzizim... Mən 
bir az yorulmuşam. Dayan hələ... Məni öp... Sən nənəmdən 
qorxma, o, icazə verir. İcazə verirsən də, nənə? 
MANUYLIXA –  Eyibi yox, vidalaş, əməlli-başlı vidalaş. 
Daha məndən niyə gizlədirsiniz ki? Mən çoxdan bilirəm hər 
şeyi... 
OLESYA -   Buramdan öp, buramdan da... buramdan da... 
(Barmağı ilə gözlərini, yanaqlarını, dodaqlarını göstərir.)  
VANYA –    (Qorxudan az qalır qışqırsın.)   Olesya! Sən 
mənimlə elə xudafizləşirsən ki, sanki biz bir daha 
görüşməyəcəyik.   
OLESYA -   Bilmirəm, bilmirəm, mənim əzizim... Heç bir şey 
bilmirəm... Hə, di get, Allah amanında... Yox, dayan... Bircə 
dəqiqə də dayan.   Qulağını  mənim tərəfə əy... Çox                                   
     52 
heyifsiləndiyim bir şey var...    Heyif, heyif ki... səndən uşağa 
qalmadım. Qalsaydım... heç bilirsən, necə məmnun olardım.   
Vanya sarsılmış halda vidalaşır. Manuylixanın müşaiətilə çıxır. 
 
MANUYLIXA –   (Diqqətlə kəndə tərəf baxır.)   Perebrodda 
tufan qopacaq deyəsən bu gün.  Hələ ola bilsin ki, dolu da 
yağdı. 
Qaranlıqlaşır.  
Yağış, tufan səsi. 
 
MÜƏLLIF –  Perebroda yaxınlaşırdım ki, qəfil qasırğa yolda 
toz burulğanları qaldırdı.  İri, seyrək damlalarla yağış başladı. 
Deyəsən Manuylixa səhv etməmişdi. Kəndin üzərində tufan 
qopurdu... Atı sürətlə çaparaq bir təhər özümü evə çatdırdım. 
Ardı-arası kəsilmədən ildırım çaxırdı, göy gurultusundan 
pəncərə şüçələri  titrəyir və cingildəyirdi. Birdən nə isə 
qulaqbatırıcı çatırtı ilə köhnə evin damına və divarlarına 
çırpılmağa başladı. Pəncərənin pərdəsini aralayıb həyətə 
boylandım. İri, qoz boyda dolu dənələri yerə dəyir, sonra da 
yuxarı atılırdı...                                                                                        
Həyəcandan, yorğunluqdan  ayaq üst dura bilmirdim. Elə 
paltardaca üzüqoyulu  çarpayıya uzandım ki, tufan sakitləşənə 
qədər bir az dincəlim.  Gözüm önündəki meşə idi, dirəklər üstə 
güclə duran daxma idi. Belə tufanda  yalqız nənə və döyülmüş, 
taqətsiz hala düşmüş nəvə nə edirdi görəsən?  Onları köməksiz 
qoyub gəldiyimə görə  təəssüf hissindən qovrulub yanırdım... 
Mürgüyəmi dalırdım, ya huş aparırdı məni, bilə bilmirdim, 
dəhşətli səhnələr canlanırdı gözümdə... Külək daxmanı yıxırdı, 
içəridəki əşyaları  qovub aparırdı. Olesya, Manuylixa 
yıxılmamaq üçün bir-birindən yapışıb qamışdılar, yağış, dolu 
damlaları çırpırdı onları, fəryad qoparırdılar, qışırırdılar, göy 
gurultuları  batırırdı onların harayını... Tufan isə sakitləşmək 
bilmirdi...                                                                                             
Gözümə düşmüş  işıqdan ayıldım. Aman Allah, səhər idi... 
Pəncərədən içəriyə parlaq, tər-təmiz Günəş şəfəqləri 
süzülürdü... Bütün gecəni, heç demə, çarpayıda üzüqoyulu 
uzanıb keçirtmişdim. Bu nə qəribə iş idi, anlaya bilmədim... 
Bayırda  çox gözəl hava vardı.  Axşamkı o dəhşətli tufandan 
əsər-əlamət qalmamışdı. Bütün bədənim küt bir ağrı içində 
idi... 
Vanyanın otağı işıqlanır. 
                                              53 
YARMOLA –  (Daxil olur, boğuq, təşviş dolu səslə.) Panıç... 
Panıç... siz burdan çıxıb getməlisiniz... 
VANYA-  (Heç nə anlamayaraq.)  Getməliyəm? Nə üçün? 
YARMOLA –  Heç bilirsiniz dünənki tufan nələr edib? 
Kənddəki evlərin çoxu uçub dağılıb... Heyvanlar, quşlar qırılıb... 
Lənətə gəlmiş cadugər axır ki, bəla göndərdi bizə. Onu görüm, 
tikə-tikə olsun!.. İndi kənd camaatı qiyam qaldırıb. Səhərdən 
içirlər, küçələrə tökülüşüb  vəhşi kimi bağırırlar... Sizin 
barənizdə də, panıç, yaxşı danışmırlar... Siz bizim camaatı hələ 
yaxşı tanımırsınız...  O cadugər ifritələri parça-parça etsələr, 
lap yerində olar onlara... Siz də, panıç, nə qədər gec deyil, 
uzaqlaşın burdan... Bir sözdü, deyirəm... 
VANYA-  Bəs onların bundan xəbərləri varmı? 
YARMOLA –  (Çiyinlərini çəkir.) ... 
VANYA-  (Təlaşla.) Yarmola, tez ol, atı yəhərlə. (Tələsik üst-
başını səliqəyə salıb otaqdan çıxır.) 
MÜƏLLIF –  Atı dəlicəsinə çapırdım.  Tez, tez özümü meşəyə 
çatdırmasaydım, sanki nəfəsim kəsiləcəkdi. Uzaqdan  dirəklər 
üstü duran daxmanı öz yerində görüncə ürəyim bir qədər 
sakitləşən kimi oldu, ancaq yaxınlaşıb içəri keçincə qarşımda 
açılmış  səhnədən yerimdəcə donub qaldım. Elə bil ürəyim 
dayandı... Bomboş daxmada  tələm-tələsik köçdən sonra 
qüssəli, çirkin bir tör-töküntülük hökm sürürdü... Döşəməyə bir 
yığın zir-zibil, köhnə paltar, əsgi parçaları, lazımsız əşyalar 
səpələnmişdi. Küncdə hələ dünən üstündə Olesyanın uzandığı 
taxta çarpayının çılpaq gövdəsi qaralırdı...                                               
Haçandan-haçana göz yaşlarımı saxlaya bilməyərək daxmadan 
çıxdım. Nə edəcəyimi, hara gedəcəyimi bilmirdim. Ayaqlarım 
məni meşədə Olesya ilə birlikdə dolaşdığımız yerlərə gətirib 
çıxartdı. Qeyri-iradi halda yeriyirdim, eyni yerdən gəlib 
dəfələrlə keçirdim. Olesya ilə bağlı xatirələr bir-bir gözümdə 
canlanır, o xoşbəxt anları sanki yenidən yaşayırdım.                                 
Birdən həmişə yanında dayanıb söhbət etdiyimiz qocaman 
ağcaqayın ağacının budağından asılmış parlaq bir şey diqqətimi 
cəlb etdi. Bu – Polesyada “mərcan” adlanan, axşamların birində 
Olesyaya bağışladığım  bir düzüm qırmızı muncuq idi...                                                                                                        
     54 
Bu Olesyadan, onun şəfqətli, qeyri-adi,  füsünkar 
məhəbbətindən mənə  qalan yeganə xatirə ... 
Səhnədə işıq sönür. 
Müəllif işıqlanır. 
O, əlindəki mərcan boyunbağını gözü önündə tutaraq donub qalıb. 
Işıq yavaş-yavaş qaralır. 
 
 
 
 
 
 
 
 
 
                                     SON   
 
 
 
 
    
   
 
 
   
   
 
 
 
                                                            
