 1 
 
 
 
 
 
 
 
 
 
Məhəmməd Əmin Rəsulzadə 
 
Əsrimizin Siyavuşu 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 2 
 
 
 
 
 
 
 
 
 
 
Məhəmməd Əmin Rəsulzadə - ƏSRİMİZİN SİYAVUŞU 
 
 
ÖN SÖZ 
 
Milli Azərbaycan nəşriyyatının ikinci sayısını təşkil edən bu risaləmizin özünə məxsus bir 
macərası vardır. Bu macəra özü-özlüyündə bir mövzu təşkil etməklə birlikdə, əsrimizdə görülən 
həyəcan və təsirləri izah baxımından da diqqətə layiqdir. 
“Əsrimizin Siyavuşu” müəyyən bir məqsədlə, vətənimizin, ictimai fikrimizin və inanışımızın 
düşmənlərinə qarşı xüsusi bir düşmənlik yaratmaq məqsədiylə, əvvəlcədən düşünülmüş bir əsər 
deyildir. Nəşriyyatımızın ilk sayısını təşkil edən “Azərbaycan Cümhuriyyəti”ni Türkiyənin mətbuat 
aləmində gördüyümüz bir əksikliyi qüdrətimiz daxilində ortadan qaldırmaq məqsədiylə, nəzərdə 
tutulmuş bir planla yazmışdıq. Halbuki “Əsrimizin Siyavuşu” belə bir müəyyən bir məqsəd və planla 
yazılmamışdır. 
Biz onun necə yazıldığını, nə kimi şərtlər içində vücuda gəldiyini qısa da olsa, anlatsaq da, 
əsərin nə üçün və hansı hədəflə yazıldığını aydınlaşdıra bilməyəcəyimizi hiss edirik. Bunun üçün 
möhtərəm oxucularımızın icazəsi ilə macəra həyatımızdan bir qismini nəql edəlim: 
Bolşevik istilası kədərli - ələmli bir fakt idi. Bir aya qədər Bakıda saxlandıqdan sonra, bir 
arkadaşla bərabər Bakını tərk etmiş, Gürcüstana keçmək üçün yola çıxmışdıq. Hadisələr və təsadüflər 
bizi bir çox dağları və dərələri gəzdirdikdən sonra Şamaxı qəzasında Lahıc adında tanınmış bir 
qəsəbədə saxlanmaq məcburiyyətində buraxmışdı. 
Lahıcda bir vətəndaşın evində müsafir idik. Bu evdə kiçicik bir kitabxana vardı. Bir qismi farsca, 
bir qismi türkcə, bir qismi də rusca kitab və dərgilərdən ibarət olan bu kitabxananın, məncə ən diqqətə 
layiq cildi Firdovsinin “Şahnamə”si idi. 
“Şahnamə”ni razılıq alıb oxumağa başladım. Şərqin ən böyük romantik əsəri o zaman çox 
həssas olan ruhumu istila etdi. Keçirdiyimiz macəralı həyatı şairanə bir surətdə, qarşılıqlı şəkildə 
yaşayan necə hekayələr, necə dastanlar, necə tiplər, necə fəlsəfələr vardı. Bunların yanında marağımı 
ən çox cəlb edən və ruhumun ən həssas nöqtələrinə qədər nüfuz edən bir hekayəydi: “Siyavuş” 
dastanını oxudum. Əvvəlcə aşina olduğum dastanı ilk dəfə oxuyurmuş kimi oldum. O qədər sevdim, o 
qədər anladım ki, bir daha təkrar etdim. Yüksəkdən oxudum. Arkadaşıma dinlətdim. Heç şübhə 
yoxdur ki, ilham almışdım. “Arkadaş, tariximizin Siyavuşunu dinlədin. İndi sənə əsrimizin 
Siyavuşunu yazacağam” – dedim. 
O, buna, heyrət etmişdi. Hər saat və hər anda bir basqın təhlükəsinə məruz qaldığımız belə bir 
vəziyyətdə yazı yazılacağına inanmamışdı. 
Fəqət mən başladım. Bir neçə səhifə yazmışdım ki, qaldığımız evi tədbir üçün dəyişmək lazım 
gəldi. Ikinci dəyişdiyimiz yer mənə çox uyğun gəlmişdi. Ehtimal ki, təqibdən bir müddət uzaq olmaq 
üçün bura daha sərfəli idi. Fəqət Lahıc dağlarının ən möhtəşəmi olan Nihala baxan gözəl mənzərəsi, 
 3 
Girdman çayının gecə ay işığında oxşayıcı axıntısı və yad gözündən uzaq olan kiçik bağçası ilə o, anda 
yaşadığım ruh halını kağız üzərinə tökmək üçün ən əlverişli şərtlərə malik idi. 
Altıncı gün yenə yerimizi dəyişməyə məcbur olduq. Iki günlüyünə bizi başqa bir evə 
köçürtdülər. Burada sonuncu bölümün qaralamasını bitirdim.  
Artıq Lahıcda qala bilmirdik. Evlərində müsafir olduğumuz vətəndaşların bir qismi qaralanmış, 
kənd ümumi gözətləmə təhdidi altında qalmışdı. Bir an əvvəl Lahıcı tərk etmək gərək idi. Boşa çıxan 
iki təşəbbüsdən sonra dağlıq sahədən enib ovalığa gəlmişdik. Keçdiyimiz kəndlərdən birisində 
qaralama halında olan “Siyavuş”un üzünü köçürtdüm. Təmizə çıxarılan nüsxəni qonağı olduğumuz 
kəndliyə verib, qaralamasını özümlə götürdüm. Qəzaya uğramayacağımızdan əmin ola bilməzdim. 
Tələf və ya yaxalanacağı təxmin olunan yanımdakı nüsxədən başqa digər nüsxəsi də olsun deyə bir 
tədbirə lüzum görmüşdüm. Burası arkadaşlarıma xitabən əlavə etdiyim vəsiyyətnamədə daha açıqca 
görülməkdədir. Qorxduğum bir əmr vaqe olmuş, bulunduğumuz yer təsadüfən kəşf edilmiş, evimiz 
basılaraq, həbs olunmuşduq. 
Təslim olmazdan qabaq, yanımdakı nüsxəni təbii ki, tələf etmişdim. 
Bir çox qəza və qədər keçirdikdən sonra Moskvaya aparıldım. Iki il mənfi bir həyat keçirdim. Bu 
iki il müddətində “Siyavuş”un ikinci nüsxəsinin əmanət verdiyim kəndlidə sağ-salamat qaldığına aid 
içıqca bir məlumat ala bilmədim. Nüsxə, arkadaşların da əlinə keçməmişdi. Kəndli, xəbərdarlıq 
etdiyimə görə kağızımı almadan kitabı kimsəyə verməyəcəyini anlatmışdı. 
Iki illik mənfi həyatdan sonra daha az macəralı olmayan bir təşəbbüslə qurtularaq Finlandiyaya 
keçdim. Nəhayət, buraya (İstambul nəzərdə tutulur – M.Ə.) gəldim. Tam üç il sonra itirdiyimi buldum. 
“Əsrimizin Siyavuşu” bir çox müşkülat və macəralara məruz qaldıqdan sonra bolşevik çəpərini 
yararaq İstambula qədər gəlmiş, yazarının özünə aid üzüntüsünü yox etmişdir. 
Arkadaşlardan bəziləri itirdiyim bu əsərə görə duyduğum üzüntünü gördüyü zaman, “madam 
ki, mövzu məlumunuzdur, yenidən yazarsınız” – deyə təsəlli verirdilər. 
Ehtimal ki, bu mövzu yenidən yazıla bilərdi, fəqət o zamankı hal, ruh halı və vəziyyət bir daha 
geri gələməz. 1920-ci ildə Lahıcda qaçaq bir həyat yaşayan Əli Əhmədoğlunun1 əsəri ilə 1923-cü ildə 
İstambulda yaşayan Məhəmməd Əmin Rəsulzadənin əsəri arasındakı fərq aşkar olsa gərək. 
“Əsrimizin Siyavuşu” Türklə başlayan iki tarixin də həzin bir vaqeə və hadisənin yanğılı bir 
ağısıdır. Yazılan vaqeədə iştirak etmış bir fərd sifətiylə və ətdən, qandan, sinirdən yaranmış bir canlı 
olmaqla hisslərinin təsirinə qapılmış, fəqət adı çəkilən şərtlər içərisində təsadüfən, bəlirli bir qayə 
güdmədən, o anda duyulan çox dərin bir təsiri hekayə edən bu əsərin səmimiyyəti, əlbəttə, inkar 
olunamaz. Təsadüf edilən qüsurların xoş niyyətli qarşılanması rica olunur. 
Belə ki, əsər yazılarkən bir çox istiarə və misalları etibarı ilə Azərbaycan ədəbi mühitini nəzərə 
almışdır. Bu qədər macəraların sonunda özünü İstambulda nəşr etmək qismət olmuşdur. Bu qismət 
özünə bir şivə təshihi ilə bir bölük yaxın adamların əlavəsindən başqa itkiyə uğramamışdır. 
“Siyavuş”, meydana gəlməsi ilə Lahıcdakı kitabxana sahibi, bizi bir ata kimi bəsləyən o sevimli 
ixtiyar və nəhayət, ölüm təhlükəsinə qarşı əmanəti şahid kimi göstərən o mərd kəndlilərə borcludur. 
Burada onlara mənən təşəkkür etməyi vəzifə sayıram. Bolşeviklərin qəhrinə məruz qalmasınlar deyə 
adlarını açıq göstərməmək zərurəti ilə üzgünəm. İnşaallah, onun da növbəsi gələr. 
MƏMMƏD ƏMİN RƏSULZADƏ 
 4 
 
“Millət yoludur, haq yoludur tutduğumuz yol 
Ey haq, yaşa, ey sevgili millət, yaşa, var ol!”  
T.F. 
 
Azərbaycan istiqlalı yolunda can verən şəhidlərin ruhuna ithafdır. 
 
 
 
ƏSRİMİZİN SİYAVUŞU 
 
Əvvəlcə tarixin Siyavuşuna bir göz gəzdirək: 
İran romantizminin mahir şairi Firdovsi Tusinin dəyərli adını dünyalar durduqca qalan və 
şairanə 
“Nəmirəm əz in pəs ki, mən zindəəm”2  
deyə öyünməsini kamal, cəsarət və ithaflarla söylədən “Şahnamə”nin, məncə ən şah əsər dastanı 
– Siyavuş hekayə - xəzinəsidir. 
“Şahnamə”nin ən ruhlu qismi, məlumdur ki, İran-Turan müharibələridir. Bu müharibələrin ən 
həyəcanlı və dəhşətliləri, şübhəsiz ki, Siyavuş qanı üçün aparılanlarıdır. 
Firdovsi – savaş və şənlik aşiqi, boylu-buxunlu və ilahi əzm və hünər şairidir. Qüvvətlə gözəlliyi 
hər yerdə tam görən bu şairin ən qüvvətli və ən gözəl insanı Rüstəmdir. Firdovsi ilhamından 
doğulmuş bu Sistan pəhləvanından başqasını tanrı yaratmamış, nə möcüzədir ki, göstərməmişdir. 
Fəqət Rüstəm pəhləvan belə ən böyük möcüzələrini “Siyavuş qorxusunun” intiqamını almaq üçün 
vuruşduğu meydanlarda göstərmişdir. 
 
 
SİYAVUŞUN QISACA ƏHVALI 
 
1 – Siyavuşun doğulması, 2 – Siyavuşun tərbiyə və düşüncəsi, 3 – Siyavuş Turanda, Əfrasiyabın röyası 
və Siyavuşu yaxşı qarşılaması, 4 – “Siyavuş Gərd” - Siyavuş şəhəri, 5 – Siyavuşun bəxtsizliyi. Gərsivəzin 
hekayəsi. Siyavuşun öldürülməsi. Siyavuşun son sözü. 
Xalq arasında məşhur olanı belədir ki: 
Kəyanilərdən Keykavusun oğlu Siyavuş, ögey anası Südabənin eşqi və atası Keykavusun 
vəfasızlığından bezar olub Turana qaçdı. Turan xaqanı Əfrasiyab tərəfindən səmimi qəbul gördü. 
Xaqanın qızı Firəngislə evləndi. Nəhayət, Əfrasiyabın qəzəbinə gəlib başı kəsildi. Haqsız tökülən bu 
qan üçün İranla Turan bir-birinə qarışdı və əsrlər uzunu qan axdı. 
Fəqət İran “İliada”sının bu həzin dastanını mifologiyadakı rümuzu sezərək oxuyanda görünür 
ki, Siyavuş həqiqətdən çox şerə qarışmış bir rəmz tarixidir. Bu bir simvoldur. 
Mifologiya, tarizin Huşəngdən əvvəlki qədim əsrlərinin vəziyyətini xəyanət ilə qarışdırılmış bir 
şəkildə nəql edər. Bu kimi nağıllar “Əz zəmane qəblul–tarix” deyilən əski zamanın bir təqvimidir. 
Bir-birləri ilə münasibətləri əskidə qurulmuş, hələ İran ilə Turan kimi bir-biri ilə əsrlərcə 
çəkilmiş, bu səbəblərin mifoloji fonu və əfsanələri çox qarışmışdır. Bu qarışıq mifologiyanın bəzən 
türklərdə batır, ruslarda boqatır, farslarda bahador sözünün bənzərliyi kimi, bir qisim qəhrəmanlara 
da bənzərliyi və ya ortaqlığı olur. 
“Siyavuş” hekayəsinin ifadəsindən görünür ki, o, həm batır, həm də bahadır olub İranla Turan 
arasında ortaq bir qəhrəmandır. 
 5 
Əlbəttə, Siyavuş məşhur olduğu kimi bir iranlı, daha doğrusu, xalis bir iranlı deyil. Onun nə 
dərəcədə doğruluğunu Firdovsi belə nağıl edir. 
İran bahadırlarından iki sərkərdə - Tusla Kiv Turan hüdudunda ova çıxmışdılar. Ov əsnasında, 
orman içində evdən qaçmış bir qıza rast gəldilər. Qızın gözəlliyi hər iki pəhləvanın ürəyini bir anda 
oxladı. Ikisi dağ keçisi ovunda ikən, bu orman pərisinin kirpiklərinin oxuna hədəf oldular. Saçları 
ağarmış qoca pəhləvanlar “ceviz bulmuş cocuqlar”3 kimi bu tapılmış pəri üçün münaqişə etdilər. Biri 
qızı daha əvvəl gördüyünü, digəri isə daha əvvəl tutduğunu deyərək, haqq üstünlüyü arayır, heç biri 
güzəştə getmək istəmirdi. Nəhayət, iki dostu bir-birinə düşürən bu gözəli Keykavusun yanına gətirib 
davanın həllini onun öhdəsinə buraxdılar. O da eynən cocuqlar üçün ceviz bölən qoca kimi, qızı özünə 
götürməklə məsələni həll etdi. 
Firdovsinin anlatdığına görə, pəhləvanlara bəla olan bu qızın əsli Turanlı olub, nəsli Əfrasiyabın 
qardaşı Gərsivəzə qədər varıb gedirmiş. 
Bu minvalla Əfrasiyab sülaləsindən olan bir Turan gözəli İran şahı ilə qovuşdu və nəticədə: 
 Cüda şüd əz u küdəki çün pəri 
  Be çöhrə besani-büti-Azəri 4 
Bu Azəri heykələ Siyavuş adı verdilər. 
Siyavuşun tərbiyəsini Rüstəm pəhləvana tapşırmışdılar. Rüstəm onu özü kimi bir igid eləmişdi. 
O, zəmanəyə uyğun hərb üsullarına təmamilə aşina, silah oynatmağı, qurşamağı çox yaxşı bilən bir 
pəhləvan kimi yetişmişdi. Buna baxmayaraq, o, savaşdan çox barışığa tərəfdar idi. 
Firdovsi gözəlliyi qüvvətdən ayırmır. Siyavuş, qadınları çıldıracaq bir gözəlliyə sahib idi. Fəqət 
vücudu kimi onun ruhu da gözəl idi: müqəddəs bir təmizliyə sahib idi. 
Bu mərd xasiyyəti ilə o, yaşadıgı namərd mühit içində pək çox müşkülata, təhlükəli macəralara 
uğradı. Özünə ilk macəranı açan ögey anası Südabə olmuşdu. Südabə, gözəlliyi ilə məşhur, müstəsna 
və ehtiraslı bir qadın idi. Gənc Siyavuşa ögey oğlu olmasına rəğmən eşq, təklif etdi, rədd cavabı 
aldıqda ondan Keykavusa şikayət etdi. Cırmanmış bir üzlə hüzuruna çıxıb: “oğlun mənə təcavüz 
etmək istədi, baş və üzümü cırdı” – deyə iftira etdi. Siyavuş sorğu suala tutularkən Südabənin ona fəna 
bir təklif etdiyini söylədi. Xanımı ilə oğlu arasında qalan padşah, hakimlərin tövsiyəsi ilə günahkarla 
məsumu ayırd etmək üçün, özlərinin müqəddəs oddan keçmələrini əmr etdi5. Siyavuş oddan keçərək, 
günahsız olduğunu isbat etdi. 
Ikinci macəra nəticə etibarilə daha mühüm idi. Turan xaqanı İran torpağının əsas qismini 
hakimiyyəti altına almışdı. Keykavus Turana qarşı hərb elan edərək, komandanlığa oğlu Siyavuşu 
təyin etdi. Rüstəm də Siyavuşun əmrinə verildi. Siyavuş müharibəni bacarıqla idarə etdi. Turanlılar 
İran torpağını tərk etdilər. İndi müharibə müdafiə xarakterindən çıxaraq, hücum forması alırdı. İran 
ordusu Turan torpağına keçəcəkdi. Bu əsnada Əfrasiyabdan elçilər gəldi. Əfrasiyab barışıq təklif 
edirdi. Siyavuş barığıq təklifini qəbul etdi, hərbi bitirmək üçün atasına xəbər yolladı.  
Keykavus, Siyavuşdan gələn bu təklifə qızdı – onu sərkərdəlikdən çıxardı, yerinə digər birisini 
təyin edib müharibənin davamını hökm etdi. Siyavuş isə barışıq təklifini atasının inadından üstün 
tutduğundan İranı tərk edib bir neçə seçmə süvarisiylə Turanda sığınacaq tapdı. 
Bu sığınacaqla Siyavuş böyük məqsədinə yetmək fürsətini gözləyirdi. Məqsədi isə özündə 
qarışmış olan iki irqin qanını artıq boş yerə axıtmamaq idi. Bunun üçün İranla Turanı barışdırmaq 
lazım idi. Belə bir barışıq təklifini qəbul etmədiyi üçün atasına qarşı çıxmış və yenə belə bir barışıq 
təklifində olduğu üçün Əfrasiyaba sığınmışdı. Turana keçərkən atasına yazdığı məktubda bu 
məqsədini belə anladır. Deyir ki: 
“Mən gənc olmağımla yanaşı, ağıl və mühakiməmi idarə etdim. Öz nəfsimə sahib oldum. Şahın 
hərəmi mənim ilk dərdim oldu. Oddan keçmək qarşısında qaldım. Bu haldan bezərək hərbə atıldım, 
müzəffər oldum. Nəhayət, sülh bağladım. Elə bir sülh ki, iki aləm buna məmnun oldu, yalnız şahın 
qəlbi daş oldu, polada döndü. 
 6 
Nəyaməd zimən hiç kari pəsənd 
Koşadən həman o həman niz bənd 
Çu çeşməş zi didari mən gəşti sir. 
Bər sir gəşte nəbaşəm dəlir6. 
Əfrasiyab Siyavuşu yuxusunda görmüşdü. Yozuçular ona demişdilər ki, “Bu cavan ilə hərb etsə 
və ya bu gənc onun əlində ölsə, təxt və tacı devrilərək Turan xaraba qalacaq, dünyada qan qurşağa 
çıxacaq”. Bunun üçün də o, Siyavuşun könlünü hər vasitə ilə ələ almağa çalışırdı. 
Siyavuş da Əfrasiyabı sevirdi. Bunun üçün də o, sərkərdə Piranın 7  ata kimi tövsiyəsi ilə 
Əfrasiyabın qızı Firəngislə evləndi. 
Əfrasiyab, damadının həyat və rifahını təmin etmək üçün ona Turanın ən gözəl bir bölgəsini 
ayırdı. Siyavuş barışıqsevər olduğu üçün burada gözəl və nümünəvi bir saray tikdirdi. Bu saray iki 
böyük aləmin gözəlliklərini, şahlığa layiq bütün mədəniyyəti əks etdirən şəkildə idi. “Siyavuş gərd” 
(Siyavuş sarayı) adını daşıyan bu tikilini “Şahnamə” belə tərif edir: 
... Nə gərmaş gərm və nə sərmaş sərd 
həmə cayi – şadi və aramu hərd 
nə bini dər an şəhr –  bilmar kəs, 
Yəki bostan əz behiştəst və bəs 
Həmə abha ruşən və xuşguvar 
Həmişə bərri yomu o çün bəhar 8 
Əfrasiyabın əmri ilə dünyadan xərac almağa çıxmış. Piran geri dönəndə padşahın söylədiyi 
xəbərlər əsnasında ən əvvəl “Siyavuş gərd”dən bəhs ilə deyir ki: 
Siyavuş yeki cayəki saxt nəğz 
Pəsəndideyi mərdumi-pakməğz 
Yeki şəhr didəm ke əndər zəmin 
Nə binəd çinan kəs be Turan zəmin9. 
Günün yarısı gündüz, yarısı gecədir. Ayın yarısı aydınlıq, yarısı qaranlıqdır. İlin yarısı isti, 
yarısı soyuqdur. 
Dünya ta ilk yaradılışından bəri iki üz-üzə qüvvənin, iki qarşı nöqtənin çarpışmalarına savaş 
meydanı olmuş, insanlıq tarixi adətən bu çarpışmaların, macəraları, avantüraları ilə bu çarpışmaların 
alın yazısından ibarət olmuşdur. 
Təbiətin hər şeyində dualizm olduğu kimi, gəlib keçici tarix də bu ikilikdən yaxa qurtara 
bilməmişdir. Bu dualizm, bilxassə İranın dini Zərdüştlükdə özünü göstərir. Hər Hürmüzdə qarşı bir 
Əhrimən10 vardır. Bunlar daima vuruşur, qələbə gah onun, gah o birinin olub çarpışma dünyalar 
durduqca davam edir. 
Firdovsinin fəlsəfə olayları, başdan ayağa Hürmüzd ilə Əhrimən ikiliyindən ibarətdir. Onun 
Rüstəm pəhləvanın diliylə söylətdiyi: 
Cinin əst rəsmi-sərayi-dürüşt 
Gəhi püşt bezin və gəhi zinbe püşt 
Hikmətli “Şahnamə”nin hər səhifəsində hər hansı bir pəhləvanın vəziyyəti “Səadət rütbəsindən 
zəlilliyə”, düşüncə, həmən bu sözü təkrar edib durur. “Çinin əst” fələyin gərdişidir – deyə yazələr. 
Bu fəlsəfə yalnız qatı bir iranlı olan Firdovsinin Rüstəmi ilə “Ağ dev”ində deyil, Qərb ədəbiyyatı 
ustadlarından olan alman şairi “Götenin Faustu ilə Mefistofelində də görünür. 
Siyavuş, rəhmli fikirlərlə dolu dünyanı cənnətə döndərmək istəyən padşah sifətli bir Faust ikən, 
Gərsivəz özünə müqabil şeytani bir qərəzlə Mefistofel rolunu oynayır. O, “mühacir bir İran 
şahzadəsinin” Turan xaqanlarına uyğunlaşmasını götürə bilmir. Siyavuş Əfrasiyaba şikayət edərək 
deyir ki, 
Fürüstadə aməd zi Kavus şah 
 7 
Nehani bənəzdiki u çəndgah 
Zi Rum vəz Çin nizəş aməd piyam 
Həmi yadi Kavus girəd becam11. 
Xain – qorxaqdır – deyərlər. Bunu tərsinə söyləsək, “qorxaq xain olur”. Əfrasiyabın Siyavuşa 
olan hörməti qorxusundan idi. “Qorxan gözə çöp düşər” zərbi – məsəli məşhurdur. Gərsivəz, Şekspir 
qəhrəmanlarından Yaqo kimi Otello yaradılışlı Əfrasiyaba vasvası təlqinlər verməyə başladı. Gərsivəz 
bu təlqinlərlə Əfrasiyabı yoldan çıxarmağa müvəffəq oldu. Halbuki, bir az əvvəl ən yaxın, ən mötəbər 
adamı qoca dindardan Siyavuş haqqında 
Be din zib in ki, damadi – tüst 
Be xubi bexan dilşadi tüst12.  
tərifini eşidən Əfrasiyabın ürəyi nə qədər şən və nə dərəcədə rahat olmuşdu. 
“Yaqo”nun dəsmal intriqasını bilirsinizsə, Əfrasiyabla Siyavuş da Gərsivəzin belə məlul bir 
hiyləsinə qurban olurlar. 
Əfrasiyab qəfil əsgər yığıb “Siyavuş gərd” şəhərini alır. Siyavuşla dostları mühasirə olunur. 
Siyavuş, bəxtinin döndüyünü və başına gələcək fəlakəti hiss etmiş və hiss etdiklərini Pirana 
demişdi: 
“Çu xurrəm şəvəd cayi – arəstə 
Pədid ayəd əz hər sui xastə 
Nəbayəd məra şad budən bəsi 
Nəşinəd bərin gah digər kəsi”13 
Belə bir hissi həyatda görməkdən öncə duyan Siyavuş, Əfrasiyabın hərb etmək üçün gəldiyi 
xəbərini alınca, qaçmağa qərar verdi. Hər tərəf mühasirə edilmişdi. Özünü belə bir vəziyyətdə 
görüncə, alın yazısına təslim oldu. Dost vəfasını yada salıb son anda olsa da qarşı-qarşıya gəlmək 
istədilər. Fəqət: 
Çi qoft an xirədməndə barəyu huş, 
Ke ba əxtəri – bəs be mərdi – məkuş14 
Siyavuş Əfrasiyabla üz-üzə gəldi: 
Çera cəng çü amədi ba sipah 
Çera küst xaki – mera bi günah15 
deyə sordu. Əfrasiyabı xəbərdar etmək istədi, fəqət məlun Gərsivəz fürsət verməyib elə bil arxadan 
dəsmal götürürmüş kimi Siyavuşa: 
Gər idər çənin bi günah amədi 
Çera ba zireh nəzd şah amədi. 
Pəzirə şudən zin pişan rah nist 
Kaman və zireh hədiye şah nist16 
deyə iblisanə bir əda ilə xitabb etdi. Artıq hər şey bitmiş, Əfrasiyabın ürəyi dostluqdan dönmüş, 
Gərsivəzin hiyləsi ağlını çalmış hakim bilicilərin özünə: 
  Əqər ba Siyavuş künəd şah cəng 
Çu diba şəvəd ruyi giti be rəng 
Və gər u şəvəd bər dəsti – şah 
Be Turan namənd səru təxt və gah 
Sərazir aşub gərdəd zəmin 
Zibehri- Siyavuş be cəng o be kin17 
dediklərini təmamilə unutmuşdu. Artıq hiddət və qəzəb gözlərini bürümüş, heş bir şey görmür, 
Siyavuşun “Azəri heykəlinə bənzər başını” kəsmək cəllada əmr verildi. 
Bu qorxunc anda Əfrasiyabın qızı Firəngis gəldi. Siyavuşun günahsız olduğunu yana-yaxıla 
söylədi, atasına rica etdi. Onun əfv edilməsini istədi. Fəqət bu ricalarla o, heç bir şeyə müvəffəq ola 
 8 
bilmədi, əksinə az qaldı özünü öldürsünlər. Yalnız bəzi nəsihatçilərin yol göstərməsi ilə ölüm 
təhlükəsindən sovuşub edamı həbslə əvəz etdilər. Cəlladlıq vəzifəsini Gərv adlı bir sərkərdə yerinə 
yetirirdi. Bu adam vaxtiylə müsabiqələrin birində Siyavuşdan acı bir məğlubiyyət dadmışdı. Indi əlinə 
keçən fürsətdən istifadə edərək Siyavuşu öldürməkdən xüsusi bir zövq alırdı. Kərvin intiqamı, 
xəncərlə Siyavuşun məsum boğazında acı bir kinlə işlərkən, İran Turan barışığının o məzmum böyüyü 
(təşəbbüsçüsü – M.Ə.) son olaraq dedi ki: 
Əz İran və Turan bər ayəd xuruş 
Cihani – zaxiri mən ayəd be cuş18 
 
                                                 SIYAVUŞLA  BAĞLI  NÖQTƏLƏR 
 
1 – Siyavuş bir simvoldur. 2 – Federasyon nəzəriyyəsi. 3 – Siyavuş sülhsevər federalistdir. 4 – Firdovsidə 
qan hikməti. 
Firdovsinin düşüncəsinə görə, qanı iki millətdən qarışmış olan qəhrəmanlar, mütləq bu iki 
millətin sahib olduğu kimi düşünüb, bir fikir və həddət bəslərlər. 
Biz bu hikməti Siyavuş hekayəsinin hər beytində görürük. Siyavuş, yarısı Turanlı, yarısı iranlı 
olduğundan bu iki aləmi məsud görmək, onları birləşdirmək istəyir. 
Söhrab da belədir: o da bir turanlı xanımdan doğulduğu üçün İran şahını öldürmək, Turan 
xalgını ucaltmaq, atası Rüstəmi birləşmiş İran-Turan taxtına oturtmaq, anası Təhminəni də “Banu 
cihan” elan etmək xəyalı ilə dolaşır. 
Makedoniyalı böyük İskəndər belədir. O, Rum sarayı Filokusun Darab şaha getmiş qızından 
doğulduğu üçün deyir ki, Rum ilə İrana sahib olub böyük bir imperatorluq vücuda gətirə bildi. 
Başqa bu kimi misal və mühakimələri Firdovsidə bulmaq daima mümkündür. 
Yalnız Siyavuşun digər “Birlikçi”lərdən fərqi budur ki, o, birliyi düşmənlik və zorlamayla deyil, 
barış və ittifaqla meydana gətirmək istəyirdi. 
Dönən dövran hər zaman iki mühüm axının ahəngi ilə tənzim edilir, ixtilafı ilə pozulur. Bir 
qüvvə, bütün səbirsizliklə ağrı-acıları mərkəzə doğru çəkər, digər qüvvə də səbirsizliklə sızlanmaları 
mərkəzdən dəf edər. Mərkəzlə dairə arasında müvazinət olmuşsa, “çərxi-fələk” aləmin arzusunca 
dönmüş, tərsi olmuşsa, dünya və aləmə fəsad və ixtilafların çıxmasıyla həyatın nizamı pozulmuşdur. 
Dünyanın idarəsi, nə çoxluğun ağalığından ibarət olan zorbalıq, nə də azğınlığın itaətsizliyindən 
başqa bir şey olmayan səlahiyyətlədir. 
“La cəbra və la təfvizə, bel ətrun beynəl ətrin” 
“Nə cəbr, nə də səlahiyyət – ancaq bu iki imkandan birinə tərcihlədir”. 
Dönən dövran və ya çərxi-fələk təbiri fələyə aid sözlərdən olsa da, bu yoldakı təbii qanunlar 
sosiologiyada da qəbul edilən bir ölçüdür. 
Bir qüvvə insanları bir arada toplayıb bir mərkəzə tabe tutaraq, fərdi cəmiyyətə, məhkum edən 
bir şəkildə istibdad, mərkəziyyət, digər şəkildə - cəmiyyətçilik, kollektivizm adını alır. Digər qüvvə də 
hürriyyətdir. Şəxsiyyəti hər şeyin üstündə görərək, fərdi cəmiyyətin əsarətindən qurtarıcı bir şəkildə 
özünüidarə, digər şəkildə də istiqlal və ya muxtariyyət (avtonomiya) adını alır. 
Çərxi-fələk hərbə-zorba və səlahiyyətlə dönmədiyi kimi, insan toplusu nə sırf cəmiyyətçiliklə 
mərkəziyyət, nə də sırf yalnızlıq və muxtariyyətlə idarə olunur. 
Nə mərkəziyyət, nə də özünüidarə, nə cəmiyyətlik, nə fərdiyyətçilik – bəlkə ikisi arasında bir 
şey: Federasyon, ittifaq. 
Bu surətlə gül ilə göz muncuğu kimi cəmiyyətlə fərdin çeşidli şəxsinin, hökümətlə millətin 
vəzifələri konkret olub, biri digərini əksildici deyil, bilavasitə bir-birlərini tamamlayıcıdır. 
Öylə bir nəzəriyyə gözəl şəkildə hazırlandıqdan sonra Siyavuş əsrindəki İran-Turan vəziyyətini 
seyr edək. 
 9 
Əfrasiyab Turanı, Keykavus isə İranı mərkəzi birlikdən qaçıran bir qüvvədir. Söhrab ilə 
Keyxosrov19 bilavasitə əda üçün haqq bilməyən birlikçilərdir. Siyavuş isə İranınkını İrana, Turanınkını 
Turana vermək şərtiylə orta yol tutmuş Federasyonçu, federalist bir birlikçidir. 
Bu xarakteriylə Siyavuş, mifoloji və xəyalçı tip olsa da, İran-Turan federasionunun klassik bir 
işarətidir. 
Siyavuşun siyasi hərəkət tərzi də əsrimizin siyasi ədalət idealı ilə tamam uyğundur: Turan 
işğalındakı torpaqlarını xilas edib İrana verincəyə qədər, o, düşmən və hərbçidir. 
Əfrasiyab İranın haqqını təslim və barışmaq təklif edəndə, görürük ki, o, dost və barışdırıcıdır. 
Barışmaq təklifini, o, cani-dildən qəbul edirdi: çünki belə bir sülhlə iki aləmi şad etmək onun idealı idi. 
Bu idealın xətrinə idi ki, o, yurdunu da atdı, atasını da tərk etdi. 
Firdovsi zehniyyətində qan hikmətinin hakim olduğunu söyləmişdik. Bu hikmətə görə qəribə 
işarələr zühur edir. 
Xalis Turan qanlı Əfrasiyab. 
Xalis İran qanlı Keykavus. 
Iki qan qarışanda Siyavuş hasil olur. Yenə bu hikmətin səbəbindəndir ki, vətən padşahı üçün 
zərurət gələndə gözünü yumaraq qan tökən pəhləvanlardan İranda Rüstəm, Turanda Piran var ki, 
qarşı tərəfin haqqını tanıdığı halda yenə qan tökür, padşahlarına müxalıf ola bilmirlər. Halbuki 
Siyavuş elə deyildir. O, iki tərəfin üstün cəhətlərini özündə topladığı üşün, yaxşı bir niyyətin (yəni 
ittifaqın), daşıyıcısı, hərbin deyil, barışığın geri dönməz bir qəhrəmanıdır. 
Siyavuşun ölümü ilə barışıq nöqtəsi yox olduğundan İran ilə Turan bir-birinə qarışdı. İntiqam 
haqdır və tarixin ən mühüm əməllərindən biridir. Siyavuşun intiqamı Əfrasiyabdan alındı. 
Firdovsinin İran mənbələrindən aldığı mifologiyaya görə, hər nə qədər “Turan günahsız bir 
şahzadənin qanı bahasına xaraba qaldı”: - deyə göstərilirsə də, bu kitabı anlaya bilən zövq sahibi 
talesizliyin Turana deyil, Siyavuşluğu qövrə yamayan Əfrasiyablığa Keykavusluğa aid olduğunu 
dərhal dərk edər. 
 
ƏFSANƏDƏN HƏQİQƏTƏ 
 
1 – Pəhləvanlıq dövründən xalq dövrünə. 2 – İndiki məfhuma görə millət. 3 – Əsrin Siyavuşu necə 
olmalıdır. 4 – Coğrafiya və tarixin nəzərində Azərbaycan. 5 - Azərbaycanın yaradılışındakı (mayasındakı – 
M.Ə.) məğrurluq. 
Tarixin pəhləvanlıq dövrü deyilən əski bir qismi vardır. Hər bir millətin tarixi buradan başlayır. 
Bu dövr tarixində millətlərdən, millətin əsil kütləsini təşkil edən xalqdan, xalqın adət və əxlaqından 
bəhs olunmur: bütün həyat ayrı-ayrı qəhrəmanların xəyal olmuş şəxslərində mifoloji (əsatiri) 
simalarında canlanır. Azərbaycan dövrü ilə hekayəsi də pəhləvanlıq dövrünə aid belə bir rəvayətdir. 
Halbuki zaman irəlilədikcə həyat tərzi dəyişir, getdikcə cəmiyyətin fəaliyyət yoluna şevrilən 
fərdlər çoxalır, nəhayət, ortaya siniflər və təbəqələr gəldikdə, tarixin təbiəti də dəyişir. 
XX əsr demokratik fikirlər dövrüdür. Şəxsi fərq qoyulan və cəngavər olan, sayılan 
aristokratiyanın yerini indi mütəfəkkir və texniki bilik sahibi, sadə xalq demokratiyası tutmağa başladı. 
Köhnə əsrdə xalqın fövqündə təsəvvür olunan despot firon qəhrəmanların taxtında indi xalqın ümidi 
idrakının daşıyıcısı fıkır sahibi insanlar oturmağa başladı. Daha sadəsi – hakimiyyət imperatorlardan, 
sultanlardan, şahlardan xalqa, bilgi kahinlər, sehirbazlar və ilahilərdən alimlərə, texniki elm sahibləri 
və yazarlara keçdi. 
Hakimiyyət xalqdan deyil, Allah tərəfindən bir bəxşiş olaraq verildiyi zaman hökmdarlar çoban, 
məhkumlar qoyan hökmündə idilər. Məsuliyyət yalnız çobana aid olduğundan iradə ilə hökm də onun 
idi. Buna görə də qanına o, ayırıcı (separatist) və ya ittifaqçı, döyüşkən və ya barışsevər olurdu. 
Hakimiyyət xalqa keçdikcə, artıq çoban – çobanlıq yoxdur. Hakimlər xalq üçün, xalq da hakimlərdən 
 10 
ötrü məsuldur. Bunun üçündür ki, yalnız hakimlər daha demokratik yolla xidmət edənlər deyil, bütün 
xalq, yaradılışına ruh və tərbiyəsinə görə ayırıcı və ya inqilabçı, savaşçı və ya barışçı olur. 
Əsrimizdəki sosioligiya elminin ən son nəzəriyyəsi, qan davasının millətlər üzərindəki təsirinə 
Firdovsi əsrinin mütəfəkkirləri qədər əhəmiyyət vermir. İndiki məfhuma görə, qan hər nə qədər 
“Ateizm” sıxışdırsa da, millətlər üzərində mütləq hakim ola bilməz. 
Əlbəttə, millət, bu günkü məfhumuyla bir qan və irq təsirindən ziyadə müştərək bir bilikdən 
ibarətdir. Avstriya siyasət yazarlarından Sprinker “Bir fərdin milləti öz nəfsini müəyyən bir 
mədəniyyətə mənsub bilməsi ilə təyin edilir” – deyir. Demək “Mən ərəfə nəfsəhu qəd ərəfə Rəbbəhu” 
(öz gözəllik və əzəmətinin fərqinə varan insan Allahın gözəllik və əzəmətinin fərqinə varır). Bunu belə 
desək, “Mən ərəfə nəfsəhu qəd ərəfə millətəhu” (öz gözəllik və əzəmətinin fərqində olan insan öz 
millətinin də gözəllik və əzəmətinin fərqinə varır) – mənası ortaya çıxır. 
Əski zaman qəhrəmanları üzərində qanın gördüyü işi, indiki millətlər üzərində mədəniyyətlərlə 
ideologiyalar görməkdədir. Dili, dini, əxlaqı, adəti, tarixi və ənənəsi bir olan xalq milli bir mədəniyyət 
yaradır: dinləri, dilləri və yaxud tarixi müqəddəratları, hətta bəzən coğrafi mövqeləri bir olan millətlər 
müştərək bir mədəniyyət yaradırlar. Bəzən iki ayrı soydan olan mədəniyyətlərin iştirakı o qədər sıxı 
olur ki, xətti – zatında iki mədəniyyətdən bir mədəniyyət, iki millətdən bir millət nümunəsi meydana 
gəlir. 
Türklük, ərəblik, farslıq müştərək bir mədəniyyət küməsi meydana gətirmişdir. İslamlıq bu 
millətlər arasında müştərək bir mədəniyyət vücuda gətirmişdir. Necə ki, bir xristian mədəniyyəti var – 
buna Avropa mədəniyyəti də deyirlər. Necə ki, islam mədəniyyətinə şərq mədəniyyəti deyilir. 
Qədim Azərbaycan İran-Turan qanından doğulub-böyüdüyü tipdə bir şəxs idi. Nəsil vacib edir 
ki, əsrimizin Azərbaycanu İran-Turan mədəniyyətlərinin, mifologiyalarının və bunların qarışmasına 
daha çox məruz qalmış bir xalq, bir cəmiyyət olsun. 
Medyalıların əski iranlılar olduğu aşkar olsa da, bu aşkarlığı inkar edənlər də yox deyildir. 
Medyalıların kim olduğu indiyə kimi şübhəlidir. 
Bisütun20 kitabələrindəki bir çox zaman anlaşılmayıb və hansı insanlara mənsub olduğu kəşf 
edilməyən üçüncü lövhənin Medya dilində yazılmış olduğu təxmin edilmişdi. Sonra Assurcanın 
gəlişməsi və çivi yazısının oxunuşundakı müvəffəqiyyətlər bunun Turani cinsdə bir dil  olduğunda 
şübhə qoymadı. Assur dili bizə assur-babil mədəniyyətinin qurucuları olan daha əski qövmlərdən bəhs 
etdi. Bunlar Sumerlərin Turani olduqlarını isbat edən vəsiqələr. Medya babında da yeni təxminlərə 
səbəb oldu. Fransız şərqşünaslarından Le Norman əski Şərq tarixinə aid nəşr etdiyi əsərində Medyaya 
“Turan Medya”sı deyir. Və digər arkadaşına təqdim edərək buradakı qövmlərin türk olduqlarını belə 
iddia edir.  
Iran tarixinin Medyaya bulduğu Aryanilər, yerlilər deyildir. Onlar buraya Şərqdən gəldilər. 
Buradakı yerliləri sıxışdırdılar. Yerlilər birdən-birə təslim olmurdular. Illərlə müqavimət göstərmiş, 
mövcudiyyətlərini müdafiə və mühafizə etmişdilər. 
Iranilər yerləşdikdən sonra buralar təkrar Turanilərin hücumuna məruz qalmışdır. İran-Turan 
savaşlarının mühüm qismi Şimali İran və Cənub-Şərqi Qafqasyadan ibarət olan bu ərazi üzərində 
cərəyan etmişdir. İskitlərin, Xəzərlərin hücumuna məruz qalan buralar uzun müddət İranın mülkü 
olmuşdur. Dərbənddəki tarixi qala divarlarının binasını “Dərbəndnamə” Nuşirəvana aid edir. 
Turanlı Tomris xanım burada bulunmuş iranlı Keyxosrovun fəci sonu Kür çayının sahilində 
olmuşdur. 
“Anam Tomris kəsmədimi Keyxosrovun başını”21. 
Xülasə, buralar bəzən turanlıların, bəzən də iranlıların maddı və mənəvi nüfuzunda qalmışdı. 
İndiki Azərbaycandan ibarət olan bura əhalisinin türkmü, yoxsa, farsmı olması çox zaman 
münaqişəli olub, insanlarına, xalq ədəbiyyatına, aşıq dastanları ilə çoban türkülərinə, ənənə və 
 11 
adətlərinə baxanlar türk, rəsmi yazılarına baxanlar da fars demişlər. Kimisi bunları türkləşmiş fars, 
kimisi farslaşmış türk deyə qəbul etmışdir. 
“Şahnamə”də İran-Turan savaşlarının yalnız pəhləvanlıq-bahadırlıq əsrinə aid təzahüratı əks 
edilmişdir. Halbuki, bu savaş pəhləvanlıq dövrünə və yalnız qovğa və öldürmələrə aid olmamış, daha 
çox uzanmış və daha ziyadə çeşidlilik göstərmişdir. Bu savaşın əsgəri müsabiqədən başqa, fəlsəfi, 
əxlaqi, dini və ədəbi səhifələri də olmuşdur. 
Azərbaycan, İran-Turan çəkişməsinin bilavasitə bu cəhətlərinə əks-səda yeri olmuşdur. Burada 
Nizami, Xaqani, Fələki kimi hərarətli, farsca şer yazan azərbaycanlı türk şairləri yetişdiyi kimi, 
əsərlərini türkcə yazan Füzuli, Nəsimi, Xətai kimi türk şairləri də çıxmışdır. 
Azərbaycan teatrının vücudu, “türk Molyeri”, Mirzə Fətəli burada yetişdiyi kimi, 
“Səyahətnameyi–İbrahim bəy” adlı fars “Kuvadis”inin yazarı da yetişmişdir22. 
Əbdürrəhim Talıbzadə elmi əsərlərini farsca yazmışdır. 
Azərbaycanın dəyərli alim və şairi bakılı Abbasqulu ağa əsərlərini qismən farsca, qismən də 
türkcə yazmışdır. 
Azərbaycanda şiəliyin hər çeşidi bulunduğu kimi, sünni məzhəbindəki parçaların əksəri 
mövcuddur. 
Çayxanalarında saz aşıqları tərəfindən “Aşıq Qərib”, “Koroğlu” və “Əsli və Kərəm” dastanları 
yana-yaxıla söylənir, hamamlarının divarlarında ağ devin23 köksünü parçalamış Rüstəm pəhləvanın 
rəsmi görünür. 
Sazlarında “Kərəmi” tarlarında “Şahnaz” çalınıb, dağlarında “bayatı”, bağlarında “təsnif” 
oxunur. Bütün bunlar böyük dalğalar halında Xəzər dənizinin quzeyindən və güneyindən gələn türk 
boylarının X əsrdən etibarən Anadoluda olduğu kimi, Azərbaycanda da Siyavuş yaradılışında bir 
cəmiyyətin, bir xalqın varlığı isbat etməzmi? 
 
 
AZƏRBAYCAN TURANDA 
 
1 - Azərbaycanlıların özlərini tanımaları. 2 – Rus istilasının faydalı tərəfi. 3 - Azərbaycanlıların 
Türkiyəyə müraciəti. Türkiyənin arzusu, Azərbaycan türklərinin hüsni-qəbulu. 4 – Rusiya inqilabı: əsrimiz 
Siyavuş gərdi - Azərbaycan Cümhuriyyəti. 
Bir çox zaman azərbaycanlılar öz türklüklərini və türk soyundan gəldiklərini bilməyərək xalis 
iranlı kimi özlərini hiss etdilər. İranlı kimi düşünüb iranlı kimi yaşadılar. Bu, o zaman idi ki, bütün 
Türk aləmi az-çox İran təsirində idi, o zaman idi ki, Sultan Səlim farsca şerlər yazıb oxuyur, az qalırdı 
bunu rəsmi dil elan etsin. 
Azərbaycanlılar öz mənliklərini və çox mühüm xarakterilərini unutduqları zaman bir çox 
səciyyələrini itirsələr də, bunun müqabilində bəzi xasiyyətlər qazanmışdılar. Nəticədə türklərin 
məşhur mətanəti ilə farslığın məlum tez birləşməsini özündə toplamışdı. 
Azərbaycan xalqında xoşbəxt bir həyat yaşatmaq üçün tarixə lazım olan sağlam bir türk qanı və 
canı mövcud olduğu kimi bu zəmində pöhrələyəcək gəlişmə fidanın daha ziyadə verimli etmək üçün 
peyvənd vəzifəsinə görəcək əski bir İran irfanı vardı ki, saçı ağarmış əsrlərin əlində çox təcrübələr 
keçmişdi. 
Qəzavü-qədər tarixi türklərdən də, farslardan da üz çevirdi. Türk hilalının parladığı üfüqlərə 
şimal buludları gəldi: İran aslanı gəzən dağlara Moskva qartalı qondu. 
Şimali Azərbaycan rus idarəsinə keçdi. Rusların çox məşhur bir ata sözü var: “Evsiz pis ölməz”. 
Rus istilasının xeyri bu oldu ki, azərbaycanlılar özlərini ictimai bir vücud, xüsusi mədəniyyət 
toxumlarını daşıyan bir cəmiyyət, yəni ruslardan ayrı bir millət olduqlarını hiss etməyə başladılar. 
 12 
Rus süzgəcindən keçsə də, özlərinə keçən Avropa elm və texnikasının təsiriylə Azərbaycan 
Şərqin qorxu və dedi-qodularından silkinərək yaxşı bir həyat əsəri göstərir, doğru yolu tapır, böyüyüb 
inkişaf edirdi. 
Azad düşünən bir ideologiyanın səhər parıltısında olan bu irəliləmə yetişən  cəmiyyətin həyata 
susamış gülər üzü, dünyada yaşamaq üçün çox parlaq ümidləri hekayə edən geniş alnı, istiqbala saf və 
aydın bir baxışla baxan şəhla gözləri ilə əski Şərq şübhə və məkrinin Südabəsini, İran sxolastikasının 
yaprıxmış mühitini rahat buraxmır, ismətli bir həyat yoldaşı arayan bu təzə gözəli özünün qocalmış 
ehtirasına qurban etmək istəyirdi. Fəqət gənc Azərbaycan Cümhuriyyəti öz bakir sosial həyatını bu 
düşgün, çılğın eşqə təslim etmədiyindən lənətləndi, kafirlikdə suçlandısa da, əsrin texniki və 
tərəqqipərvər elmindən böyük yardım görüb, bu müqəddəs oda girərək özünün məsum və qayğısız 
olduğunu isbat etdi. 
İran-Turan savaşlarında haqsız yerə axan qanların ən sonuncu təzahürü, şiəlik məsələsi 
üzündən icra edilmiş Osmanlı-İran müharibələri idi. Bu savaşların bəyənilməmiş nəticəsi olan məzhəb 
nifrətini ortadan qaldırmaq üçün ilk təşəbbüs iki Azərbaycanda qaldırıldı. Bu xüsusda məclislər, 
toplantılar təsis olundu, çox yaxşı nəticələr də hasil oldu.  
Bu, Südabəliyin məftun ehtirası bulunan İran üləmasında çox bəyənilməz görüldü. Bunları hər 
növ irəliləməyi məhv edən İranın təsirli mühiti bir çox müasir görüşlü kişilər müstəsna olmaqla 
Azərbaycanda meydana çıxan mütərəqqi və müasir axımları təqib etməkdən məhrum edirdi. Oradan 
Arasın bəri tərəfinə yaxşı inkiçaf etmış axını təqdir edən münəvvərlər deyil, mərsiyə və 
mövludxanalar, dərviş və falçılar şəklində bir sürü nifrət başları gəlirdi. 
Əsrimizin Siyavuşu üçün İrandan ümidi kəsərək, Türkiyəyə müraciətdən başqa bir çarə 
qalmamışdı. 
Türkiyə Vyana qapılarına qədər sürdürdüyü cəngavərlikdən bezərək, artıq taleyin döndüyünü 
görmüş, yorğun bir halda İstambul divarlarına dayanmışdı. Əfrasiyaba bilikli sosioloqlar təqbir edərək 
özünə demişdilər ki: 
“Sənin istiqbalın artıq Qərbdə deyil, Şərqdədir. Kökündən uzaqlaşdığın üçün zamanın bağ 
qayçısı həddindən fəzlə uzanan budaqlarını kəsir ki, sən ixtiyarlaşmayıb öz kökün üzərində yaşarasan. 
Sənin istiqbalın nə Rum eli, nə Hicaz, nə də İraqda -Türküstandadır, fəqət sənin yolunun 
üzərində əski Turanın göbəyində Azərbaycan adında bir gənc igid, dəliqanlı var. Yeni Turanın açarı 
ondadır. Onunla öncə anlaşılmazlıq yaratsan, öncə onun könlünü qırıb özünə bir zərər versən, bütün 
imkanların hədər, əməllərin xarab, taxtın da bərbad olar”. 
Belə bir röyanın nəşəsiylə, o, ümidlə təhlükə arasında qalmış adam vəziyyətində idi. 
Azərbaycanın özünə ilticasını, o, öz məfkurəsi üçün bir nemət, bir bəxşiş kimi qəbul etdi. Yeni 
Azərbaycan, Türk ocağı ilə türk yurdu tərəfindən layiqincə qarşılandı. 
Şairlər zövqünü, qəzetlər nəfsini oxşadılar, adına “Altun dastanı” yazdılar, Turanın “İsmi-
Əzəmi” olan qeybdəki Qızıl Almanı gətirəcək Tomris xanımın Bakıdan yetişəcəyinə kahinlik etdilər24. 
Mütəfəkkirlər ruhunu cilalandırdılar. İstambulun, bir çox əsrlər tarixlərlə diqqətli olduğu üçün, 
qəflətlə həyata keçirə bilməyəcəyi bir çox müşkül islahatın, daha əlaqəsiz mühit yetişdirəcək 
Azərbaycanda daha qolaylığa tətbiq olunacağını söylədilər. Neft rəngində qızıl fontanlara malik olan 
bu yerin zəngin bir sərvət gücüylə çox rifah və inkişafa gedəcəyini yazdılar. 
Azərbaycan gəncliyi saf və səmimi bir niyyətlə türk öyrətmənlərinin tələbəsi oldu. Çox keçmədi 
ki, Namiq Kamal - Məhəmməd Hadini, Əbdülhaq Hamid - Hüseyn Cavidi, Məhəmməd Əmin də 
Əhməd Cavadı oğulluğa qəbul etdilər. 
Azərbaycan məfkurəsi Türk millətpərvərliyinin məfkurəsi ilə izdivac etdi. Yeni Azərbaycan 
özünü “ismətli Südabə”nin ehtiraslı qucağından “iffətli Firəngis”in vüsal hərəminə ataraq dadlı-dadlı 
yaşadı. 
 13 
Turançılıq, türkçülük ədəbi məsləki Türkiyə ilə Azərbaycanı bir-birinə bağlayan ən davamlı bir 
bağ, mətanətli bir ip idi. Turançılıq məfkurəsi doğulunca millət beynəlmiləl islamiyyətçilik və 
federasyon formullarını çıxarmış, sosiologiyada da “Türkləşmək, İslamlaşmaq və Müasirləşmək” kimi 
üç ayaqlı bir şüar ortaya atmışdı. İstanbul yurdçuları bu şüarları nəzəri şəkildə yaymaqda ikən, 
Azərbaycan Turançıları bunu siyasi bir fəlsəfə kimi qəbul edərək qurduqları milli siyasi partiyanın 
prinsipi elan etdilər25. 
Adı çəkilən siyasi məsləkin yoluna görə, insanlıq millətin sayı nisbətində hökümətlərə 
bölünərək, bundan sonra dünya Federasyonu vücuda gətirməlidir. Fəqət, bunun oluşmasında əvvəl 
müştərək din və mədəniyyət sahibi olan millətlər arasında, dolayısıyla müsəlmanlar arasında bütün 
müsəlmanları bir məkanda birləşdirən “İttihadi-islam” ola bilməz. “İttihadi-islam” (İslam birliyi) 
mümkün olmayacaq bir xəyal, bir utopiyadır. Biləks – bütün türklərin, bütün farsların, bütün ərəblərin 
ictimai bir vücud kimi birləşmələri həm mümkün, həm də istənilən bir haldır. Müsəlman olan millətlər 
bir millət və bir hökümət halına gəldikdən sonra ittihad deyil, islam ittifaqı ola bilər. Fəqət belə siyasi 
bir ittifaq mövcud olmasa da, mədəni əlaqə vardır, ola bilməlidir. 
Bütün türklər öz aralarında böyük dünya federasyonuna qədəm olmaq üzrə bir federasyon 
yapmalıdır. Yeni Turan, mədəni birlik üzərində təsis edilib ancaq gələcək birər Türk hökümətlərinin 
federasyonu şəklində təsəvvür oluna bilər. 
Azərbaycan da bu gələcək Turan silsiləsinin mühüm bir halqasıdır. 
Rus istilası, Turan üçün həqiqi bir “Ergenokon” olmuşdu. Türklər özlərini qurtaracaq 
“Börteçine”ni gözləyirdilər26. 
Dünya müharibəsi nəticəsində Rusiyada zühur edən inqilab Turanlıların “Börteçinə”si olacaqdı. 
Turançıların yol göstəricisi, möhtərəm Ziya Gökalp bəy müharibənin hələ əvvəlində bu gözləməyə 
tərcüman olmuş, qabaqcadan demişdi ki: 
Rusiya dağılıb viran olacaq, 
Türkiyə böyüyüb Turan olacaq. 
 
Gözləmə sanki doğru çıxdı. “Ergenekon” divarı yarıldı. Rusiya imperatorluğu parçalandı. Türk 
hökümətlərinin, eləcə də Azərbaycanın mövcud siyasətinin düşüncədən feliyyətə varmaq sırası gəldi. 
Fəqət rusluq buna hələ inkan vermir, qırıb-tökür, yaxır, yıxır, “Marat”27 deyə yaxıb kül edən bir 
yanğın çıxarırdı. Azərbaycanlılara bir tör-töküntü bir “xarabazar” hazırlayırdı28. 
Türkiyə, himayəsinə aldığı Azərbaycanı tam vaxtında qurtarmağa girişdi. Bakını Azərbaycan 
qatillərindən təmizləyərək özünə verdi. 
Əsrimizin Siyavuşu zəmanəmizin Turan baş komandanı tərəfindən özünə təmin olunan bu 
gözəl və zəngin parçada tikinti və məskən salma başladı. Əsrimizin “Siyavuş gərd”inin təməlləri 
quruldu. Azərbaycan Cümhurəyyəti təşəkkül etdi. 
 
 
AZƏRBAYCAN CÜMHURİYYƏTI 
 
1 – Təbii gözəllikləri, 2 – Maddi və mənəvi sərvətləri, 3 – İslahat və inşaatı, 4 – Xariclə əlaqə və gözəl 
şöhrəti. 
Firdovsi deyir ki, Əfrasiyab Turanın gözəl bir parçasını damadı Siyavuşa verdi. 
Azərbaycan, həqiqətən də əsrimizdəki Turan torpağının gözəl bir parçasıdır. 
Əski Albaniya, Şirvan, Arran və Bərdə ölkəsindən meydana gələn bu yeni Azərbaycan, 
əsrimizin ən böyük qüvvətini təşkil edən zəngin mədənlərindən başqa, təbii gözəllikdən də pay almış 
bir yamyaşıl yerdir. 
 14 
Şirvan tarixini yazan mərhum Abbasqulu ağa bura “Gülüstani-İrəm” adı vermişdir. Firdovsi isə 
Bərdə haqqında  
Xoşa mülki Bərdə və əksayi vey 
Ki ordibehişt əst həngami dey29 
deyir. “Bərdə və əksayi vey” – deyəndə indiki Qarabağ yaylaları ilə qışlaqları anlanmalıdır ki, Gəncə 
vilayətinin mühüm qismini təşkil edən bu yerə “Zend Avesta”, “Aryatum İcu” – Aryanilərin cənnəti 
adını verir. 
Həqiqətən də Lənkəran, Quba, Şamaxı, Şəki, Zaqatala, Gəncə, Qarabağ və Naxçıvanın 
ormanlarına, bağlarına, dağlarına, yaylalarına, irmaqlarına və bulaqlarına, soyuq və isti sularına, dağ 
keçisi və ceyranlarına, nəhayət, Şirvan şairləri ilə Qarabağ sazına və sənətkarlarına baxılarsa, 
Firdovsinin “Siyavuş – gərd” təbiəti haqqındakı rəngarəng şeri nəzərimizdə gpz önünə gəlmiş kimi 
olur. 
Bakı və Abşeron yarımadasının “Quzğun dəniz” (Xəzər dənizi) sahilindəki mənzərələri ilə 
limanda gəzən ağ çarşablı nazənin qızlarını da buna əlavə etsək, o zaman Firdovsinin də təsəvvür edə 
bilmədiyi bir gözəllik hasil olar. 
Firdovsi çox haqlıdır. Qüvvət olmayan yerdə gözəllik olmaz, gözəllik olmayan yerdə qüvvət ola 
bilməz. Zövq ərbabı bu iki qarşı-qarşıya zidd qütbü bir-birindən ayırmaz. Firdovsinin şairanə bir 
zövqlə ifadə etdiyini, “sağlam bədəndə sağlam ruh” – deyən tərbiyə öyrətmənləri elmi şəkildə iddia 
etmirlərmi? 
Firdovsi zamanında məmləkətin qüvvəti pəhləvanlıqlara dayanmışdı. Indi isə ən böyük qüvvət 
təbii sərvətdir. Içərisində yanacağı ilə mədən, əsrin ən böyük Rüstəmi, yenilməz və yılmaz 
“herkül”üdür. Yanacaqlar arasında daş kömürlə neft dünyanın ən qüvvətli itələyən gücləridir. Dünya 
müsabiqəsi adətən dəmirlə yarış idi. Kimin ki, dəmiri ilə kömürü və ya nefti çox idi, qalibiyyət onun 
idi. 
Neftin kömürdən üstünlüyü əskidən bəri məlumdur. Odla işləyən gəmilərin icadından sonra 
daş kömür məlum olmuşsa da, qara neft daha çox əvvəl insanlara məlum olub, dəmir ordular 
yaradılmasına xidmət etmişdi. Firdovsi, İsgəndəri-Ruminin Hindistan üzərinə dəmirdən yapılma 
süvarilərlə hücum etdiyini nəql edir. Hindistan padşahı Fur İsgəndərə qarşı külli miqdarda fil 
çıxarmışdı. Bu fillər Rum ordusunu qorxutmuşdu. İsgəndər mühəndislərini və fikir adamlarını 
toplamış, düşündürmüş, nəhayət dəmirdən atlar döydürərək, içlərinə neft doldurulmuş və fillərə qarşı 
sövq etdirmişdir. Dəmirdən yapılmış atlardakı neft od alan kimi alovlanmağa başlamış və üzərlərinə 
yüyürən fillərin xortumlarını yaxaraq məğlubiyyətlərinə səbəb olmuşdur30. 
Təbiidir ki, Fironun fillərini məğlub edən bu dəmir süvariləri Ford hazırlamadığı kimi, onları 
hərəkətə gətirən neft də Amerikadan gələ bilməzdi: çünki o zaman nə Xristof Kolomb anadan olmuş, 
nə də Amerika kəşf olunmuşdu. Qafqasyadamı, yoxsa Mazandarandamı zühur edən bir yırtıcı vəhşi 
heyvanın yox edilməsi üçün neft bulaşmış məşəllərdən istifadə olunduğu yenə Firdovsiyə 
oxuduğumuzdan iddia edə bilərik ki, bu gün çaplinlər31  uçuran, tanklar yürütən benzinin dəmir 
ordular sövq edən ulu babası, şübhəsiz ki, Azərbaycandır. 
Azərbaycan neftinin çoxluğu və kimyəvi maddələrinin dünyada mövcud olan bütün neftlərə 
olan uyğunluğu, tarixin ən əskiliyi ilə uyğun bir mahiyyətdədir. 
Bu, elə bir qüvvədir ki, bütün dünyanı özüylə əlaqədar edir. Rusiya bütün əzəmət və qüdrətini 
ona bağlamışdır. Qafqasya onunla canlı, yaşar olduğuna qanedir. Avropanın yanacaq həsrətiylə yanan 
könlü bunun eşqiylə yanır. Azərbaycanın həyatı isə damarlarında cərəyan edən bu siyah qanla ayaq 
üstə durur. Nefti ondan aldığınız gün o, bütün gözəlliklərini itirər və iflic olmuş hala gələr. 
Dünyanın ikinci pəhləvanı dəmirdir. Dəmir nə qədər Azərbaycan dağlarının içərisində miqdarı 
bilinməyən bir halda qapalı qalsa da, onun ən böyük yavəri olan əl dəyməmiş Gəncə dağları ilə 
Qarabağ zirvələrində (Gədəbəy və Zəngəzor mədənləri) çoxca bulunur. 
 15 
Hazırkı dünyanın qüvvəti yalnız yanacaqla, mədənlərmi məhdudlaşır? Yanacaqla mədənə 
bolluqla malik olan Almaniyanı aclıqla məğlub etmək istəmirdilərmi? Demək, bu iki pəhləvandan 
sonra meydan ərzağındır. Azərbaycan, orada olan Muğan, Mil, Aran və s. Ovalığındakı münbit ərazisi 
sayəsində özünə artıqlıq edən buğda anbarı vücuda gətirə bilər. Bu ovalıqlar Muğan çöllərində izləri 
ilə hələ qalan qədim arxlar kimi kanallar və yaxud daha müasir vasitələrlə başdan-başa sulanarsa, o 
zaman Azərbaycan yalnız özünə deyil, qonşularına da ərzaq verər və yalnız insanları deyil, böyük 
fabrikləri də kətanı və ipəyi ilə doydurar. 
Ərzaq qüvvəti heyvan qüvvəti ilə dəstəklənməsə heçdir. Azərbaycan bu xüsusda da xoşbəxtdir. 
Azərbaycanda olan mal-davar Qafqasyanın heç bir səmtində yoxdur. Balıq məhsulu isə Mavərayi-
Qafqasyada yalnız buraya aiddir. Buradakı atın, malın, qoyunun və sairənin bölümlərini saymaq isə 
mövzumuz xaricindədir. 
Sağlam ruh sağlam bədəndə olduğu kimi, inkişaf bir həyat da zəngin bir yerdə ola bilər. 
Azərbaycanlıların doğuluşdan inkişafda olanlarının bir səbəbi də bu çox iqtisadi həyatları deyilmi? 
Inkişafa meylli olduqlarını göstərmək üçün bu kafi deyilmi ki, ilk türk dramaturqu 
Azərbaycanlı, ilk türk bəstəkarı Azərbaycanlı, Rusiya türkləri arasında ilk qəzet yaradıcısı 
Azərbaycanlı, məzhəb uzlaşmadığını ilk olaraq ortadan qaldıran yenə Azərbaycanlı, əlifba islahını ilk 
düşünən Azərbaycanlı, nəhayət, islam aləmində ilk dəfə cümhuriyyət elan edən də Azərbaycanlıdır. 
Siyavuş, öz yerinin təbii gözəlliyinə süni gözəlliklər qataraq “Siyavuş gərd” adını binalar, 
qalalar, köşklərlə bəzəmişdi. Azərbaycan Cümhuriyyəti də ölkəsinin təbii çatışmazlıqlarını sənaye 
təşəbbüsləri ilə təmir etməyə başlamış, az zamanda çox uğurlar qazanmışdı. 
Hər şeydən əvvəl, Azərbaycan Cümhuriyyətinin əsas idarəsi bütün vətəndaşlarının bərabər 
hüquqla yaşaması üzərində qurulmuşdu. Burada hər bir insanın möhtərəm şəxs, Azərbaycan vətəndaşı 
olduğu üçün hüququ saxlanırdı. Kişi-qadın, müsəlman, xristian, Türk-türk olmayan, cins və milliyyət 
fərqi qoymadan varlı-kasıb, sahibkar işçi, torpaq sahibi-muzdur, ögrətmən-tələbə, möhtərəm-cahil, 
sinif, məslək, təbəqə, rütbə, vəzifə, nəsil, bilgi imtiyazı aramadan bütün vətəndaşlar məmləkətin 
idarəsində iştirak edir, qanun verən qurumlara girmək haqqında da sahib idilər. Burada bir sinif digər 
sinfə hakim deyildi. İnsan nə varına görə haqlı, nə də yoxsulluğuna görə haqsız görünürdü. Bunun 
kimi nə yoxsulluğu üçün sayğılanır, nə də zənginliyi üçün alçaldılırdı. 
Burada məktəb, elm, texnika tərəfsiz tutulub ondan bəlirli bir partiya və ya sinfin haqlı-haqsız 
tələblərinə, qulağı sırğalı əsir kimi tabe olması istənilmir, əksinə məktəblə alimlərdən yaxşı ilə pisi 
şəxsən müstəqil fərqləndirən vasitələrə sahib namuslu Azərbaycan vətəndaşı tərbiyə etmələri istənirdi. 
Xoşbəxt həyatın ancaq hürriyyətlə hasil olacağını Azərbaycan Cümhuriyyəti höküməti ona izin 
verilməsini istəmişdi. Burası söz azadlığı, mətbuat azadlığı, vicdan azadlığı ilə o dərəcəyə çatmışdı ki, 
sanki: 
Hər ki xahəd, qu biya və hərçi xahəd gu be gu kibro nazu hacibo dərban dərin dərgah nist32 - 
tərifi bunun haqqında söylənmişdir. 
Hər kəs nə istərsə söylər, yazardı. Millətin hər partiyasının özünə xas təşkilatı, və qəzeti vardı. 
Bu qəzetlər əksəriyyətlə höküməti tənqid və çəkişdirmələriylə məşğul olduqları halda, özlərinə qarşı 
böyük zəiflik və səbr göstərirdilər. 
Millət məclisi, məmləkətin bütün sinif və millətlərini təmsil edib, dövlətin təmamən taleyinə 
hakim idi. Onsuz heç bir əmr keçməz, heç bir məsrəf yapılmaz, heç bir müharibə başlanmaz, heç bir 
barışıq bağlanmazdı. Hökümət məclisin etimadını qazananda qalır, itirəndə düşürdü. Ortada hakim 
olacaq vasitə-vəzifə də yox idi. Parlament hakimi-mütləq idi. Burada Avropada tətbiq olunmayan 
həqiqi bir xalq cümhuriyyəti qurulmuşdu. 
Azərbaycan xalq cümhuriyyətində vətəndaşlar arasında siyasi bərabərlik bər qərar olmaqla, 
bərabər sosial ədalətsizliyin zərərli nəticələri də aydın tərzdə dəyişdirilirdi. Azərbaycan zehniyyətincə, 
dünyanın əvvəlindən bəri insanların yaşayış və iqtisadiyyatda qarşılaşdıqları ədalətsizliyi birdən-birə 
 16 
ortadan qaldırmaq, inqilabçı bir zərbəylə mülkiyyəti və bununla bağlı insanlar arasında ortaya çıxan 
səfaləti ortadan qaldırmaq mümkün deyildi. Bundan anarxiya, daha çox səfalət çıxar və iç 
qarışıqlıqlarından başqa aydın bir nəticə alına bilməzdi. Onlara görə, bu bir kərə siyasi ədalət təmin 
olunduqdan sonra öz-özünə təkamül edəcək və yavaş-yavaş həll olunacaq bir məsələ idi. 
Azərbaycanlılar düşünürdülər ki, mülkiyyəti təmamilə ortadan qaldırmaq, indiki durum içərisində 
şəxsi təşəbbüs qüvvəsini zorakı şəkildə aradan qaldırar. Sosial həyat irəliləmədən düşər, insanlar bəsit 
ibtidaiyyə doğru dönərlər: aləmin nizamı pozular. Fəqət, bununla bərabər hər şeyin ifratından zərər 
gəldiyi kimi, mülkiyyətin də ifrat tərəflərini yox etmək sosial islahatın əsasını meydana gətirməlidir. 
Mülkiyyət ancaq ümumi aləmə yayılıb təsirli oluncaya qədər müdafiə olunub – bu olmayanda ümumi 
zərər gətirən lüzumsuz bir artıqlıq kimi kəsilib atılmalıdır. Ərazi məsələsində misal kimi desək: hər 
əkinçi özü əkib-becərdiyi müəyyən miqdar torpağa sahibliyini qəbul etməklə bərabər, Azərbaycan 
islahatçıları geniş torpaqları ölü halında saxlahan torpaq sahiblərinin mülkiyyət hüququnu rədd 
edirdi. Millət məclisində hazır olan qanun layihəsinə görə, xüsusi ərazi sahiblərindən alınıb dövlət 
malı olduqdan sonra əkin yeri, vətəndaşların mülkiyyətinə bölünür, dövlətin sərvət və gəlir qaynağını 
təşkil edən yeraltı mədənlər isə tamamilə dövlət xəzinəsinə qalırdı. 
Digər əmlak və istehsal vasitələrindən olan fabrik və digər bu kimi quruluşlara gəlincə, bunların 
xörda mülkiyyətlərə bölünməsi tətbiqi imkansız olduğundan burada çalışan işıqlının yüksək tutulması 
xüsusi surətdə hazırlanan əmək qanunlarının nəşri ilə təmin olunub, dəmir yolu, işıq, su, telefon, 
teleqraf və sairə bu kimi ümumi işlərə xidmət edən quruluşlar yə milliləşir və yaxud 
bələdiyyələçdirilirdi.  
Azərbaycanlılar Rusiya istilası zamanında əsgərlik etməyə məcbur olmadıqlarından, 
əsgərlikdən tamamilə məhrum qalmışdılar. 
Azərbaycanın əsgər ehtiyacını hər nə qədər türk komandanlığı öz üzərinə almışdısa da, 
Azərbaycanı tələsik türk etmək məcburiyyətində qaldığından buna müvəffəq ola bilməmişdi: ordunun 
quruluşu azərbaycanlıların çox az olan öz zabitlərinin öhdəsinə buraxılmışdı. Başda ağsaqqal Səməd 
bəy olmaqla, müxtəlif ordularda xidmət etmiş Azərbaycan zabitləri qeyrət etdilər. Çox çətinliklər və 
əngəllər içində bir ildə yoxdan 25 000-ə qədər çeşidli silaha sahib piyada, süvari, topçu, lağımçı, 
çaxmaqlı tüfəngçi, mühəndis hissələrindən meydana gəlmiş bir ordu vücuda gətirdilər. Iki ilə yaxın 
divan edən hərbiyyə məktəbindən yüzlərcə kiçik yaşlı oğlan yetişərək, meydana gətirilən ordunun 
cavan komandasını təmin etdilər. Son Novruz bayramında Azərbaycanın paytaxtı Bakıda keçirilmiş 
rəsmi keçid, mükəmməl və müntəzəm bir ordunun vücudunu paytaxtın sevincdən boyanan sürəkli 
alqışları və övladını birər böyümüş aslan qılığında görən anaların göz yaşları içində dost və düşmənə 
göstərdi. Az zaman içində Azərbaycan ordusu öz başlanğıc tarixinə Lənkəranın əcgərlər tərəfindən 
fəthi kimi şanlı sətirlər yazdırdı ki, bir sağalmaz xəstəlik dəə o intizam və itaətin son dərəcə yetişdiyini, 
ikincisində isə mənəviyyat və fədakarlığının bənzərsiz olduğunu göstərirdi. 
Azərbaycan höküməti icraata başlarkən Xəzər dənizinə malik deyildi. 6-7 ay içində öz 
hakimiyyətini dəniz üzərinə də yaydıqdan sonra ticarət donanmasından başqa 6-7- gəmilik bir 
donanmaya aid işlər hazırlanmış, qarşıdakı ada ilə liman sahillərini uzaqdan vuran toplarla 
silahlandırıb Bakını istehkam liman halına gətirmişdi. 
Anarxiya əsnasında  Azərbaycan dəmir yolları, qonşusu Gürcüstanın yollarına nisbətlə məhv 
olmuş kimi idi. Stansiyalar bərbad olmuş, körpülər uçurulmuş, lokomotivlər qaçırılmış, vaqonlar 
parçalanmış, oturacaqlar (divanlar) qoyulmuşdu. Az zamanda bunlar düzəldilmiş, yiolun işləkliyi 
müharibədən əvvəlki halına gəlmiş, müntəzəm dəmir yolu hərəkəti təmin olunmuşdu. 
Bundan başqa yol və körpü nazirliyi cümhuriyyətin ticarət, gəmi və siyasi həyatını genişlətmək 
üçün həyati əhəmiyyəti olan Bakı-Culfa yolunu inşa, Kür çayı üzərində qurduğu böyük körpünün 
açılışı təntənəsinə hazırlaşırdı. 
 17 
Dəmir yolu işçisi hazırlamaq məqsədiylə Türklərə aid dəmir yolu, teleqraf və c. Texniki ustalar 
hazırlamaq üçün yol idarəsi nəzdində xüsusi məktəblər açılmış, dəmir yolu məmurları yüzdə-əlli 
miqdarında milliləşmişdi33.  
Dəmir yolu idarəsi, eyni zamanda fəna halında pozulmuş Bakı-Batum neft borusunu 
gözlənməyən bir cürət və məharətlə təmir etmiş, əvvəlkindən daha fəal şəkildə neft alverinə 
başlanmışdı. 
Cümhuriyyətin quruluşundan əvvəl bir-birinin ətini yeyən əhali arasında hər yerdə meydana 
gətirilən zabitə sayəsində rus istilası zamanından daha yaxşı bir əmin-amanlıq və intizam vücuda 
gəlib, hər tərəfdə bələdiyyə və məhəlli idarələri qurulurdu. 
Boş buraxılan ərazi ciddiyyətlə əkilməyə başlanmış, hər tərəfdə əkinçilik əvvəlki halını almışdı. 
Şəhərlər telefonlarla bir-birinə bağlanmış, teleqrafla da təbii bir dildə müharibəyə girmişdilər. 
Təhsil-tərbiyə təşkilatına ayrı bir təzəlik verilmişdi. Məmləkəti irfanın nuruyla işıqlandırmaq 
üçün ciddiyyətlə işə başlanmışdı. Ümumi ögrətimin (təhsilin – M.Ə.) həyata keçirilməsi əsas tutularaq, 
bunu təmin üçün bir tərəfdən məktəblər açılır, digər tərəfdən yeni qurulmuş erkəklər və qızlar 
universitetləri vasitəsiylə öyrətmənlər hazırlanırdı. Ibtidai məktəblərin çoxalmasına xidmət etmək 
üçün xüsusi şəkildə İstambuldan öyrətmənlər gətirilmişdir. Bundan başqa, xüsusi olaraq hər bir qəza 
mərkəzində öyrətmənlər kursu açılmışdı. Maarif nəşriyyatı işində qadınların tərbiyəsi də kişilərlə 
bərabər tutulurdu. Mövcud rus gimnaziya litseylərindən biri tamamilə milliləşdirilmiş, bir çox qız 
ibtidai məktəbləri açılmış, hamısı da qızlarla dolmuşdu. 
Məktəb yaşından böyük vətəndaşlar da unudulmamışdı. Bunlar üçün gecə kursları açılmışdı. 
Bu xüsusda qadınlar da unudulmayaraq, onlara fərdi gündüz kursları açılmış və cəmiyyətlə ilgili 
dərslər tərtib edilmişdi. 
Azərbaycan gəncliyini elm və texnika əsrinə hazırlamaq üçün Bakı Universiteti açılmışdı. 
Bundan başqa, yüzə yaxın tələbə müxtəlif texniki sahələrdə təhsil almaq üçün dövlət məsrəfi ilə 
Avropanın universitetlərinə və digər yüksək məktəblərinə göndərilmiş, bir o qədər də tələbənin 
İstambula yollanması qərara alınmışdı. 
Sülh konfransı Azərbaycan istiqlalını təsdiq etdiyi zaman Türkiyə öz mühitini unutdu. Istambul 
böyük təntənələr etdi, mitinqlər keçirdi. Bu mitinqlərdə Azərbaycanın “Yavru bayrağı”nı34 Türkiyənin 
qoca bayrağı ilə yan-yana asaraq təbrik edib qutladı, sevindi. O üç rəngli köksü hilallı gənc bayrağa 
arzular diləyərək dedi ki, 
“Tanrı sənə qara gün göstərməsin”. 
 
 
 
CÜMHURİYYƏTİN BƏXTSİZLİYİ 
 
1 – Əsrimizin Gərsivəzləri. 2 – Siyavuşun qabaqcadan duyumu. 3 – Siyavuşun dəhşətli röyası. 
Cümhuriyyətin qatili, Firəngisin nitqi. 
Firdovsi, Siyavuşun diliylə deyir ki: 
Çu xurrəm şəvəd cayi arəstə 
Pədid ayəd əz hər sui xastə35. 
Pərişan və düşgün bir haldan “süslənmiş” olub çıxan Azərbaycanın içdən və qıraqdan çoxlu 
“duyğu”ları çıxdı. 
Sağından və solundan bir-bir qarışıqlıq şəklində ortaya çıxan “qara bastı”lar36 min cürə hiylə, 
fitnə və pis niyyətlərlə Azərbaycanda qatmaqarışıqlıq yaradır, onu rahat buraxmırdılar. Birisi əlində 
Denikinin siyah örtüsü, digəri isə Leninin qanlı pərdəsi ilə Azərbaycanın ağ gününü qara, mavi 
səmasını qanlı etmək istəyirdilər. 
 18 
Nəhayət, bu iki qüvvə Azərbaycana qarşı düşmanlıqlarında əl birliyi edərək dünya millətləri 
arasında tam bərabərliyə malik bir hüquqla yaşamaq istəyən bu gözəl məmləkətin aydın həyatını 
bulandırdılar, mühitini qara qırmızı buludlarla örtdülər. 
Əsrimizin Siyavuşundan xüsusi bir sıxıntı ilə daralan və ondan intiqam almaq istəyən 
Gərsivəzlər də az deyildi. Bu Gərsivəzlər özlərinə Türk kommunist qrupunun bəzəyini vermişdilər. 
Gərsivəzlər qrupu artıq Siyavuşu devirmək qərarını vermiş, intriqalarına başlamışdılar. Bu 
intriqa, hər şeydən əvvəl Azərbaycanla Türklüyə xəyanətlə suçlamağa yönəlmişdi. 
Gərsivəzlər Türkiyədəki Turançıları inandırdılar ki, Azərbaycanın fikri ayrıdır. İngiltərə, Fransa 
və Amerika ilə əlaqəsi var. Yanına gizli elçilər gəlir. Turan düşməni ermənilərlə barışır. İran ilə sıxışıb 
birləşir. əcəm siyasəti yeridir. Şiəliyi irəlilədir. Bu məqsədlə o, İrana heyət göndərmiş, İrandan da bir 
heyət qəbul etmişdir. 
Sözlərinə daha artıq təsir vermək üçün, beynəlmiləl nəzakət üsulu olan alışılmış siyasi 
ziyafətləri mənfi anlamda yozaraq Gərsivəzin: 
“Həmi yadi Kavus girəd becam” 
dediyi kimi bunlar da “Azərbaycanlılar ingilis imperialistlərinin sağlığına içirlər” – deyə öldürücü bir 
zərbə ilə çox mütəəssir olan türk xalqını aldadırdılar. 
Rusiya ölüm-qalım mücadiləsində olan Türkiyəyə yardıma gedirmiş və ingilis tərəfdarı 
Azərbaycan höküməti ona yol vermirmiş – deyə apardığı təbliğatları bolşevik sui-qəsdlərinin ortaq 
suçlusu olub, Qafqasiyanın Rusiya tərəfindən təkrar istilasına hazırlayırdı. 
Halbuki, Azərbaycan öz qoruyucularından və qurtarıcılarından olan türklərin, kommunist 
olsalar da, onların əleyhinə sui-qəsd bəsləməyəcəklərini ümid etmış, dəniz qüvvələrini, zirehli maşın 
və dəmir yol qatarlarını və şəhərin qoruyucu qüvvələrini bütünlüklə bunlara əmanət etmişdi. 
Firdovsidə böyük bir “fatalizm” var. Hər bir vaqeəni, o qatı çarəsizlik kimi göstərir. Onun hər 
qəhrəmanı başına gələcəkləri ya röyasında görür, ya da ilahidən eşidir və nə qədər çalışıb qeyrət etsə 
də, öz qədər və taleyindən bir təhər qurtula bilməz. “Şahnamə” şairi, bu şəkildə ən sevdiyi 
qəhrəmanlarından ayrılarsa da, daima: 
“Çinin əst ayini çərxi-bülənd” (Dünyanın adəti belədir) – deyə ovunması olur. 
Fatalizm yalnız Firdovsi kimi bioqrafiya romantiklərində deyil, İranın qəzəl yazan lirik 
şairlərində var. Başda gələn qəzəl ustası Hafiz Şirazinin 
 ... Dər kui nik pəsəndi-təğyir de qəzara”  37 
beyti şahidi deyilmi? 
Firdovsi ilə Hafizdəki fatalizm çağdaş Avropa ədiblərindən, Belçikanın şöhrətli şairi 
Meterlinkdə də var. Meterlink də həyata, insanların arzu və iradələri fövqündə bir qüvvənin idarə 
etdiyinə inanır. Təqdirə böqük mövqe verir. Dünyada nə olursa, insanın başına nə gəlirsə. “Göy quş” 
müəllifinə görə, o, qabaqcadan müəyyən olunub. Hekayələrinin birində məhz bu fəlsəfəni, o, baxınız 
necə izah edir: “Doğan qadının başı üstünə şəhərin ən usta həkimi gəlir. Qadında bir şey yoxdur, sağ-
salamat qurtarır deyə arxayın olur. Halbuki, evin ağsaqqal babası məyusdur. Onun gözünə kölgə kimi 
bir şey görünür. Bu kölgə qapıdan Əzrail kimi girir. Baba bütün bu təsəllilərə rəğmən müztəribdir. 
Nəhayət, yeni doğulan cocuğun səsi gəlir. Cocuq rahatca doğulduğu halda, anası həyatını xilas edə 
bilmir. Mamaçanın işarəsindən hamı qadının öldüyünü öyrənir. Cocuqla bərabər bütün ev adaçları da 
ağlamağa başlayır. 
Firdovsi sözünün hərəkəti ilə yaranan Siyavuş, Meterlinkin “ixtiyar babası” kimi qapıdan girən 
Əzrailini görmüş, təcrübəli doktorun təsəlli və arxayınlıqlarına rəğman demişdi ki: 
Şəvm zarin kuşte bər bi günah 
Kəsi-digər ayəd bər in taco gah38 
Azərbaycana da içdə sığındığı qüvvələrin bir-bir qara ilan zəhəri ilə vücudunu zəhərləməyə, 
dost bildiyi yaxşıların bir qismini düşmən olduğunu sezməyə, Qarabağ dağlarında erməni üsyanını 
 19 
yatırmaq üçün bütün əsgər qüvvələrini Rusiya hüdudundan oraya çəkmək məcburiyyətində qalmağa 
və bu minvalla şimalda toplanan bolşevik qüvvəsinin qorxu ilə düşünməyə başlarkən, hökümət 
başçısının istiqbaldan ümidi qırılmış, yaxın dostlarının yanında Siyavuş kimi məyusanə bir tərzdə 
demişdı ki: “Sanki Cümhuriyyətin son günləridir. Sanki artıq mövqemizi digərlərinə verəcəyik”. 
Bu sözlərilə Cümhuriyyətin son baş nazırı bir şeyi daha əlavə etmışdi ki, onu biz Siyavuşun 
aşağıdakı sözləri ilə nəql edirik: 
 ... Pür əz cəng gərdəd sərasər zəmin 
Zəmanə şəvəd pür zi şəmşiri-kin 
Bəsi qarət o bürdəni-xastə 
Pərakəndən künc arəstə 
Bəsa kişvəra kan be paye sütur 
Be kubənd be cayi abi-şur39 
Bir tərəfdən belə qüvvətli irfan ordusunun hazırlanmasıyla məşğul olan milli maarif nazirliyi, 
digər tərəfdən də oxu kitablarını tərtib və tərcümə etdirərək öz hesabına çap etdirir, məktəblərə 
vəsaitlər hazırlayırdı. 
Azərbaycan türk teatrı ilə musiqisinin inkişaf edən bir göstəricisidir. Cümhuriyyət zamanında 
teatr sənəti olduqca irəlilədi. Hökümət himayəsinə alınan türk səhnəsi ilə musiqisi ona verilən dövlət 
teatrında on illik bir irəliləmə əlaməti göstərdi. Dekor, oyun, rəqs, səs və ifa cəhətincə parlaq 
nümunələr, zəngin çiçəklər verdi. Az zamanda Azərbaycan sənəti Avropavari bəstəkar, tragediya, 
komediya, opera, operetta, aktyor və aktrisaları ilə ümid verən rəssamlara sahib olduğunu sübut etdi. 
Yeni dövrə keçid zamanları ədəbiyyatın durduğu bir dövrdür. Bununla belə, Azərbaycan 
ədəbiyyatı gənc şairlər – yeni şairlər yetişdirir, üç rəngli istiqlal bayrağı zaman şairinin ən ilhamlı bir 
hədəfini təşkil edirdi. 
Azərbaycan həyat qabiliyyətini yalnız öz içində deyil, xaricdə də hiss etdirirdi. Dünyanın hər 
tərəfindən yeni Türk Cümhuriyyətinə heyətlər, səfirlər gəlir, burada görülən həyatı hüriyəti, sənəti və 
gözəlliyi təqdir edib heyran olurdular. Az keçmədi ki, Avropanın, Amerikanın seçkin elçiləri 
Azərbaycanın paytaxtını ziyarət edərək onu tanıdıqlarını və onunla hər növ mədəni və ticarət 
əlaqəsinə girmək istədiklərini bildirdilər. 
Anarxiya dövrünün bərbadlığından yavaş-yavaş çıxaraq özünü doğrultmuş olan Azərbaycan, 
dünya millətləri tərəfindən tanınaraq şən və şaqraq bir həyata başlamışdı. 
Bakının vəziyyəti, ziyafətləri, teatrları yeni təsis edilən sənət və ticarət müəssisələri, ordusunun 
rəsmi keçid və manevrləri, şənlik topları, şənlik fişəngləri və böyüklü-kiçikli bütün şəhərin ağzından 
eşidilən: 
“İrəli, irəli, Azərbaycan əsgəri!”-  
nəğmə optimizmi ilə həmən “Siyavuş-gərd”ə bənzəyirdi ki, Firdovsi onun haqqında 
Xoşuxürrəmi xub arastə 
Be hər cayi kunci pür əzxaste - 40 
demişdi. 
Azərbaycan belə məsud bir həyata başlayınca, şöhrəti bütün üfüqləri tutdu. Bu xəbər bilavasitə 
Azərbaycanın qoruyucusu olan Türkiyədə sevincə səbəb oldu. 
Siyavuş öz nəzəriyyə və yozumu ilə fəlakəti sezdiyi halda təhlükənin felən həyata keçdyini və 
fikrindən gəlib-keçən Gərsivəzin sui-qəsdin bir şeytanı olduğunu görə bilmirdi. Bir gecə rahat 
yatmışkən, Siyavuş gördüyü qorxunc röyadan sərsəm oyanmış, arvadı Firəngisə anlatmışdı ki: 
Be yek dəst atəş, be yek dəst ab 
Be piş əndərun pile Əfrasiyab 
Be didi mera ruyi gərdi-dejəm 
Demidi-bəran atəşi-tizdən 
 20 
Çu Gərsivəz an atəş əfruxti 
Əz əfruxtiyi-mer mərasuxti41 
Azərbaycan Cümhuriyyəti höküməti aprel ayının 27-də yuxusundan sərsəm bir halda qalxdı. 
Bir tərəfdə Bakı limanında lövbər salan dəniz qüvvələrinin üsyan bayrağı açdığını, digər tərəfdə... 
“Bena qazi” (Binəqədi – M.Ə.) yanar dağı səmtindən Qızıl Ordunun atəş saçaraq gəldiyini və geri 
qaçmaq istərkən yolunun Türkiyəli bir zabit komandasında olan “yardım alayı” tərəfindən kəsildiyini 
gördü”42. 
İşi belə gördükcə, içdəki bolşeviklər çıxdılar, “təslim ol!” dedilər. 
Millət məclisi, sonuncu iclasını topladı. Bolşeviklərin tələbləri müzakirə edildi. Ərz edici sifətlə, 
intiqamçılığı və təslimçiliyi ilə məşhur, əsrimizin Gərvi əlində xəncər qınına bənzər bir dolama, birinci 
və sonuncu dəfə xitabət kürsüsünə çıxdı. 
- Hazır olanlar, təslim olun – dedi. 
Məclis üzərində ölüm uçuşurdu. Hər kəs artıq hər kəs deyən – özünü  uçacaq bir qaya altında 
hiss edir və bu hisslə müztərib olunurdu. 
Ağ saqqalı bir sosialist çıxdı. Bu faciəli gündə də adəti olan şəbədəçilikdən qalmadı, operetta 
qəhrəmanı Məşədi İbad kimi: 
- O olmasın, bu olsun! – dedi43. 
Ömür boyu Siyavuşa isinə bilməyən bir qardaş da: 
- Bizim istədiyimiz elə bu idi – deyə hayqırdı. Birinci dəfə İranı, ikinci dəfə Turanı satmış olan 
qara üzlü birisi də çıxdı, üçüncü dəfə Azərbaycanı satdı. 
Bir qismi isə, hər zaman olduğu kimi, yenə tərəfsiz qaldı.  
Hamı əsrimizin Siyavuşunu ölüm xəncərinə təslim etmişdi ki, halı pərişan bir surətdə Firəngis 
gəldi. Azərbaycan Cümhuriyyətinin təmiz suyunu daşıyan istiqlal pərisi bir natiq şəklində bürünərək 
dedi: 
“Yalandır. Gərsivəzlərə aldanmayınız: Gərvin əlindəki dolama zəhər bulaşmış bir intiqam 
xəncəridir, ona inanmayınız! 
Rus ordusunun hüdudumuzu keçdiyi bir xaxtda, müsəlman da olsalar, bolşeviklərin parıltılı 
yalanlarına uymayınız!  
Türkiyə Azərbaycanın sığınacaq yeridir. Öz sığınacaq yerini qurtarmağa gedən bir qüvvənin 
səmimiyyətinə inanarsa, Azərbaycan elə bir qüvvəyə özü yol verər, fəqət bizim istiqlal və 
hakimiyyətimizi ayaqları altında çığnayıb sərhəd gözətçilərimizi torpağı ölü sərən xain bir qüvvə 
Turan yardımçısı ola bilməz! 
Əfəndilər, eşitdiyiniz gurultular millətin deyil, düşmənlərin səsidir. Hakimiyyətinizə doğru 
uzanan və bizdən təslim olma tləb edən əllər, millətin müqəddəs hüququna uzanmış qəsbçi əllərdir. 
Ağ saqqalı generallarımızın məyus halda komandanlıq zirvəsində deyil, deputat kürsüsündə oturması, 
bizi məyus etsə də, bilinməlidir ki, millətdən alınan haqq başqasına təslim edilə bilməz! 
Bu kürsüdən çox kərə istiqlalımızı göz bəbəyi kimi saxlamağa, hüruriyyətimiz yolunda canımızı 
sipər etməyə, öldü var, döndü yoxdur, deyə son damla qanımıza qədər dayanmağı and içmiş adamlar 
deyilikmi? 
Hazır olanlar, məsum qanı üçün çox-çox qanlar, axacaq, gözəl Siyavuşumuzu aldanmış 
Əfrasiyabların qəzəbinə, xain Gərsivəzlərin hiyləsinə xəbis yaradılışlı Gərvlərin xəncərinə təslim 
etməyək! 
Qoy bizi bu haggımızdan vaz keçməyə yalnız düşman süngüləri məcbur etsin!” 
Orada olan əhali, bu nitqi ağlayan gözlərlə alqışladısa da, məclisin əksəriyyəti tarixin gedişatına 
təslim oldu, Siyavuşun öldürülməsinə razı oldu. 
Çinin əst razi sipəhri bülənd 
Gəhi şad darəd, gəhi müstəmənd44. 
 21 
 
QATİL KİMDİR? 
 
1 – Rusiyanin hiyləsi, 2 – Yalanın ömrü az olur, 3 – Millətçiləri təqib. 
Tarix təkrarlardan ibarətdir deyirlər: fəqət bu təkrar, belə təsəvvür olunmasın ki, irili-xırdalı 
təfsilatı ilə yenidən yoxlanır. Heç bir hadisə zaman və məkan təsirindən qurtula bilməz. 
“Siyavuş gərd” Turan torpağının şərqində - Çin sərhəddində meydana gəlmiş, bütünlüklə 
Turan əsgərləri ilə çevrələnmiş və Siyavuş Türk sərgərdəsinin əmri ilə öldürülmüşdü. Halbuki, Bakı, 
Qaf dağının ətəyində, Turanın bir kənarında deyil, düz göbəyində Rusiyanın qonşusu olmuş, 
Azərbaycan Cümhuriyyəti də Turan sərkərdəsi və əsgərləri tərəfindən deyil, turanlılardan aldanmış 
bir qisminin yardımları ilə Turan dostu qiyafəsinə girən əsgi Türk düşmanı tərəfindən qətl olundu. 
Firdovsinin rəvayətinə görə, Yəcuc və Məcuclar əcaib bir varlıq olub Qaf dağını keçir, bu 
tərəfdəki insanları həlak edirdilər. Bunların əcaibliyi elə şəkildə idi ki, qulaqlarının biri kilim, digəri 
yorğan kimi görünürdü. Gözləri dəniz suyu kimi mavi, üzləri heyva kimi sarı idi. Müqəddəslik 
bilməyən bu əcaib varlıqdan hər kəsin iyrənməsinə baxmayaraq, qarışqa kimi çox olan saylarından 
qorxaraq, qarşılarına çıxa bilmirdilər. 
Rusiya yəcuc və məcucları üzərində də zonanın böyük təsiri görünürdü. Avropanın amansız 
düşmənliyinə qarşı şeytanla da olsa ittifaq anlaşma yaratmaq zərurətində olan Türkiyə inqilabçılarının 
bu düşüncəsini bolşevik Rusiyası öz haqqıyla təqdir etmişdi. Türklərin Azərbaycan üzərində mənəvi 
nüfuzundan istifadə ilə bolşeviklər Yaxın Şərqdə özlərini o qədər sevdirə bildilər ki, bunlar 
müsəlmanların könlünü fəth edərək, Azərbaycanın istila deyil, əksinə İstanbulu belə qurtaracaqlarına 
inandılar. 
Hər nə qədər “Müsavat” partiyasına mənsub olan millətsevərlər xalqı bu yuxudan oyatmaq 
istəyir, “camaat, aldanmayın” – deyir, bunlar dərhal Quranın buyurduğu, “İnnə Yəcucə və məcucə 
müfsidunə filərz” – edərlər. Eyni məxluqlərdir ki, Krım, Türküstan və Mart faciələrini icad etdilər. 
“Bunların əsl arzusu İstanbulun qurtarılması deyil, əksinə Bakı və Azərbaycandır” – dedilərsə də, 
“Müstəvər bozbaşı”45 yemiş kimi xalq, “hay, dəli, şaftalı”46 – deyə onlarla cəmlənir və özlərini ingilisə 
satılmış kimi görürdülər. 
Hətta iş o mərhələyə gəlmişdi ki, küçə baqqaları belə bolşevikin, artıq gördükləri 
“spekulyasion” düşmanı olmadığına inanmışdılar, dar görüşlü ittihadçılar da Qarayevin qızıl 
yalanlarına qapılmışdılar. Düşünürdülər ki, Rusiya gələcək, Ermənistanı ortadan qaldıracaq və 
ordularını Müstafa Kamal Paşanın yardımına göndərəcəkdir. 
Yalanın ömrü az olur. Xalq hikmətincə açıq olan bu həqiqət bir daha isbat olundu. Bolşeviklərlə 
bolşevik təbliğatı aparanların yalanlarına aldanan xalq, Qızıl Ordunun Ermənistana təcavüzünü 
gözlərkən, Moskvanın Ermənistanın istiqlalını tanıdığı xəbəri alındı. Ermənilər əks-hücumlarına 
Qarayevin üsyankar məqaləsi və Həsənovun göyərtədəki nitqilərinə baxmayaraq, Qarabağdakı 
hərəkat durduruldu. Gürcüstana verilən 24 saatlıq notanın nəticəsi hərbi xalq komissarının gürcü 
nazirlərini Bakıya çağırmaq üçün etdiyi israra rəğmən Tiflisə gedib gürcü menşeviklərinin tələblərinə 
imza atmaqla bitdi. Erivandan keçərək Türkiyə yolu Şəki ilə Lənkərana döndü. İstambulun imdadına 
getmək şüarı, “Ləhistanı qovaq!” – şüarına döndərildi. 
Ucuz və daha ziyadə rahatlıq gözləyən fəhlə ilə kəndli, birə-on çətinliklə çörək tapmayıb daha 
çox çalışdı və qatı bir istibdad altında qaldıqda: 
- Eyvah! – dedi. 
Bakının bütün sərvəti talana getdi. Dükanlar elə bil çapğınçı, basqınçı kimi soyuldu. Evlər 
sahiblərindən alınaraq miras kimi paylandı. Kəndliyə torpaq kağız üzərində verilirdisə də, əkinin 
məhsulu ərzaq məmurları tərəfindən çalınırdı. 
Illərdən bəri anbara yığılan neft, əvəzsiz olaraq Rusiyaya aparıldı. 
 22 
Sarı bal, şirniyyat, çay, şəkər, qumaş – nə varsa, vaqonlara, gəmilərə yüklənərək Moskvaya 
götürüldü. 
Xalqın həqiqi sərvəti, varı-yoxu qəsb edildi, “pul” – deyə bolşevik kağızları hər tərəfi sardı. 
Çörək istəyən ac xalqa top və çaxmaqlı tüfəng göstərdilər. 
Bir-iki “müsəlman” komissarı pərdəsi altında bütün idarə işləri rus agentləri və məmurlarının 
əlinə keçdi. Məmləkəti, güya ki, Azərbaycan kommunist partiyası idarə edirdi. Halbuki, bu partiyanın 
söykəndiyi əksəriyyətlə düşmən və xristian işçidən təşkil olunan Bakı sovetindən ibarət idi. İmzanı 
Nərimanlar, Əliheydərlər atırdısa da, hökmləri Mikoyanlar, Çorayevlər və Solovyovlar yazırdı. 
Zahirən qırmızı Azərbaycanın istiqlalı tanınmışsa da: nə hüdud bəlli idi, nə də Rusiyalı ilə 
Azərbaycanlının hüququ bir, Azərbaycan ordusu 11-ci rus komandanlığına tabe, dənizçisi rus admiralı 
Roskolnikovun əmrində. 
Adı müstəqil Azərbaycan – özü Rusiyanın federativ bir hissəsi! Daha doğrusu muxtar bir 
vilayəti! 
Millətsevər Azərbaycan Türkçülərinin vaxtiylə kimsəyə sözlə inandıra bilmədikləri həqiqətləri 
bolşeviklər işləri ilə isbat etdilər. Xalq həyəcana gəldi. Aldanmış adam qızğınlığı ilə dil və dodağını 
dişlədi: fəqət iş-işdən keçmiş, ox yayından çıxmışdı. Beləliklə, səbir kasası daşdı. Gəncə, Tərtər, 
Qarabağ və Zaqatala üsyanları meydana gəldi. Qızıl bolşeviklər Nikolay generalı Levandovskinin 
mərifətiylə üsyanı qanlı bir şəkildə yatırtdılar. Çoluğa-cocuğa baxılmadı, qarıya-qocaya acınmadı, 
Azərbaycanlı türk qanı sel kimi axdı. Onu ermənidən qurtaracaq deyə gözlədiyi qüvvə bu təmiz ürəkli 
xalqı öz qanına buladı.  
Bakının həyəcanını toplar, çaxmaqlı tüfənglər, əjdahavari əmrlər, yezidvari tədbirlərlə yatırdılar. 
Həbslər, qeybə çıxmalar, edamlar başladı, Firəngis tutulub qapalı bir evdə həbs edildiyi kimi, 
millətpərvərlər də həbsə alındı. Müsavat klubları bağladılıb bütün mallarına əl uzandı və tərəfdarları 
qanundan kənar elan olundu. 
Fəqət Türk taxt-tacının qiyafəsinə girən bu qanlı cəllad yalnız özünə qarşı mübarizə edən 
türkçüləri deyil, ona aldanan Türkləri də qəhr etdi. 
Hazır qüvvə - Yardım alatyı dağıldı. Türkiyəli zabitlər qismən həbs olundu, qismən hüdud 
kənarına çıxarıldı. 
 
 
HAQSIZ QAN YERDƏ QALMAZ 
 
1 – Məfkurənin qüvvəti, Gavə47, Ergenekon, öksüz fikir, 2 – Fəlakətin dərsi, 3 – Son. 
Xuni-ərbabi-həmiyyət qərq edər zalimləri 
Məşəli-əfkari-əhraranə sönməz xun ilə.  
Namiq Kamal 
 
Haqsız qan yerdə qalmaz. Necə ki, Siyavuş qanı qalmadı. Məzlum ahı ovunmaz, necə ki Kərbəla 
zülmü ovunmur. Zalım əbədi olmaz – necə ki, Zöhhakın zülmü olmadı. Istiqlal nəşəsi fədailər 
yetişdirir – necə ki, milli Türkiyə yetişdi. Fikir öldürülməz – necə ki, Neronun arslanları xristianlığı 
parşalaya bilmədi. Abidə iman yanmaz necə ki, Nəmrudun atəşi İbrahımı yaxa bilmədi. 
Qonuşma və düşüncə susdurulmaz - necə ki, inkvizisiya hüzuruna çıxarılan Qaliley susmadı. 
Haqq, əsla qeyb olmaz – necə ki, Musa Firondan qaçmağa müvəffəq oldu. 
Azərbaycan istiqlal və cümhuriyyət fikrinin keçici bolşevik istilasının yaxıcı, yıxıcı qüvvələriqlə 
qəhr olunacağını zənn edirsiniz. 
Bakının hərarətli torpağında kök salmış müqəddəs atəşi Quzğun dənizin (Xəzər dənizi) 
dalğaları daimi olaraq söndürməyə aciz olduğu kimi, Azərbaycan türklərinin ağlına girən fikir və 
 23 
qəlbinə yerləşmiş istiqlal hissini öldürməyə də bolşevik cəlladları o dərəcədə acizdilər: Bir qüzey 
rüzgarının zərbəsiylə dalgalanan Xəzər, Bayıl burnundakı mavi atəşi söndürsə də rüzgar keçib dəniz 
düzgün bir hal alanda, sadə bir qığılcım kifayətdir ki, bu müqəddəs atəş təkrar yansın, təkrar Bayıl 
burnunu aydınlatsın48. 
Azərbaycanda İran təsiri vardır: İran Zöhhak bəlasına uğramışdı. Öz hakimiyyət və 
istiqlalarlının qədrini bilməyən xalq cənabi-haqqın qəzəbinə gəlmişdi. Zöhhak adından bir hökmdar 
İranı cana doydurmuşdu. Bu hökmdar ilanlara tapınırdı. Gündə iki uşaq beynini o pis heyvanlara 
yedirirdi. Zöhhakın zülmündən bezən xalqın fəryadı göylərə çıxmışdı. Xalqın şərəfi, namusu, dini, 
milliyyəti, tamamilə alçaldılırdı. Şəhərlinin varı, kəndlinin mal-davarı əlindən alınırdı. Burada Cəmşid 
dinində olan nə qədər iranlı varsa qanundan kənar elan edilmişdi. Yaxalananların özləri həbs olunur, 
mallarına əl uzanır və uşaqları ilana yedirilirdi. Xalq qorxudan Zöhhak dinini görünüşündə qəbul 
etmişdisə də, təriqətlərinə mənsub olan adamlarla gizlicə toplanıb ibadətlərini yapırdılar. 
Fəqət bütün bu zülm və təhlükələr qarşısında iranlıların tək bir ümidi vardı. O ümidlə yaşayır, 
imanlarını gələcəkdə doğacaq oparlaq günəşin hərarəti ilə isidirdilərdi. 
Bu ümid Firidun idi. Cəmşidin anasız oğlu dağlara çəkilmişdi. Zöhhakın sui-qəsdindən 
qorunurdu. Firidun, hər nə qədər dağlarda xalqdan uzaq və gizli bir yerdə qalırdısa da, xalqın qəlbi 
onun eşqi ilə çırpınır, gözünə daima onun şəkli görünürdü. Onlar görünüşdə Zöhhakın ilanlarına 
səcdə qılır, ürəklərində isə Firidunun meydana çıxması üçün dua edirdilər. 
Vaxt gəldi, dəmirçi Gavənin bayrağını bir ağac başına taxması kifayət idi ki, bütün xalq onun 
arxasınca gəlsin. Firidunu dağlarda arayıb tapsın və götürüb öz taxtına oturtsun! 
Azərbaycanlılar türkdürlər: türklər də Ergenekon tilsimində iki yüz il qaldılar. Nə qədər 
çalışdılarsa da bir tərəfə çıxmadılar. Geniş dünyaya həsrət qaldılar. Fəqət yenə bir dəmirçinin yaxşılığı 
kifayət idi ki, türklər dəmir dağları əridib geniş dünyaya çıxsınlar. 
Əsrimizin Siyavuşu ölmüşsə də onun doğurduğu istiqlal fikri ölməmişdir. Bu fikrin tərəfdarları 
indiki halda dağlarda, vətənlərində uzaq məmləkətlərdə, həbsxanaların qaranlıq və rütubətli 
güşələrində qaçaq, qaçqın, köməksiz bir halda yaşayırlar. İstiqlal və hürriyyətimizin kövrək əlaməti o 
üç rəngli istiqlal bayrağı zahirən yoxsa da, qorxudan bolşeviklik ifadə edən gözlərin önündə olub, 
ürəklər onun eşqi ilə çırpınmaqdadır. 
Əlbəttə, Azərbaycan istiqlal fikri, müstəqil Azərbaycan Cümhuriyyətinin işğal və istilasına görə 
bu gün öksüzdür (anasızdır). 
Fəqət dünyanın öksüzlərin tale və iradəsi qarşısında dəfələrlə diz çökdüyünü görmədikmi? 
Üç yüz milyonluq bir ulu kütlənin hələ ki, hakim mənəviyyata olan islamiyyətin o yol göstərici 
əzmi birdir, öksüz deyildirmi? Dünyanın ən böyük hökümətini meydana gətirən Çingiz, Turanın 
Adsız bir öksüzü deyildirmi? 
Yüz il əvvəl çeşidli xanlıqlar şəklində hakimiyyətimizi qeyb etdiyimiz zaman bugünkü 
Azərbaycan birliyinə malik deyildik. 
Yüz illik əsarət dərsi ilə iki illik hürriyyət qovğası bizi özümüzə tanıtdı. Birlik və 
istiqlaliyyətimizin işarəsi olaraq əlimizdə türklüyümüzü, müsəlmançılığımızı və çağdaş bir xalq 
olduğumuzu göstərən istiqlal bayrağı vardı. 
Yazıqlar olsun ki, biz daha səpələnmiş etiqadımızla, 
“- Bir kərə yüksələn bayraq bir daha enməz!” idealına etdiyimiz afərinləri unutduq, canımız və 
malımız qorxusundan bu istiqlal bayrağını bir bezə dəyişdirdik. Intriqaçı və zalım bir qüvvət 
tərəfindən susdurulduq. Dilim gəlmir... təslim olduq! 
Fəqət bu “təslim” bizi qurtardımı? 
Canımız, malımız, namusumuz qurtuldumu? 
- Xeyr, ilk zərbədə yerlə bir olanlar, yenə təslim fikrinin fədailəri oldular. 
 24 
Fəqət bütün bu fəlakətlərə rəğmən bir şey qazanıldı. Bir təcrübə meydana çıxdı. Elə bir təcrübə 
ki, intiqamçı gözləri daima bir “dəmirçi” arayır, elə bir xalq ki, hər ağacın ucunda bir “Bayraq” görmək 
istəyir. 
Azərbaycanlılar, Mehdi zühuruna inanırlar. Bolşeviklərin bütün sərvət və zənginliyi dağıdaraq 
hər kəsi, bir loxma çörəyə möhtac etmək siyasətinin, bir əlində silah, bir əlində çörək tutan bir şeytani 
siyasətin xalqı nə kimi vasitələrlə bolşevik etdiyini görüncə, Azərbaycan xalqı həmin Dəccalın gəldiyini 
görür, bundan sonra tab edib Mehdinin gəlməsini gözləyir. 
Azərbaycan Mehdisi xalqının idealından, milli istiqlalından ibarətdir. 
Bolşevvik Dəccalının müdhiş zalımlığından bezən xalq, duyuram ki, yanaq bir ürəklə:  
- Ah, bu Mehdi nə vaxt gələcək? – deyə soruşur. 
Çox diqqətlə dinləyirəm, yuxarıdan ilahi bir səs cavab verir ki: 
- Azərbaycan bayrağı təkrar açıldığı, təkrar dalğalandığı gün! 
Əvət, o gün, o böyük gün! 
Fəqət indilik biz ümidimizi qırmayaq, o bayrağı qaldıracaq başından keçən dəmirçiləri 
hazırlayaq. 
Bunun üçün hər şeydən əvvəl: 
Yalan söyləməyin ruhumuza verdiyi qorxunu: “iş düzəldən yalan, fitnə çıxaracaq doğrudan 
daha yaxşıdır” – fəlsəfə əxlaqının xarakterimizə verdiyi dözümü, ölüm qorxusunun iradəmizə verdiyi 
zəifliyi uzaqlaşdırıb bədbəxt olmayaq! 
Qalileyə “Ah nə edim ki, bu lənətlənmiş dünya fırlanır!” – iddiasını başı üzərində duran 
cəlladlardan qorxmayaraq söylədən, Sokrata, imkanı varkən cismani ölümü mənəvi ölümə tərcihlə acı 
ölüm zəhərini içirdən: Həzrəti-Hüseynə bütün dost və qoruyucularını itirdiyi halda təslim olmamaq 
cəsarətini verən: Həsən Sabbahın fədailərinə dağ başından atılmaq əfkəsini verən və nəhayət Anadolu 
hərbinin o şanlı qəhrəmanı Fəthi bəyə komandanlıq əmrini bir neçə dəqiqə yubatdığı üçün, qalibkən 
intihar etmək igidliyini göstərən bir vəzifə hissi ilə silahlanaq. Bilək ki, çoxdan öldürüldüyü zənn 
olunan millətlərin birər-birər dirildiyi, bu böyük məhşərdə ölmək istəməyən millətləri diri-diri 
gömmək qətiyyən mümkün deyil. 
Bunu ən böyük misalı qardaşımız Türkiyədir. Əvət, ey vətəndaşlar! Və dolayısıyla sizlər, ey 
gələcək nəsil, ey gənclik! Ey əsrimizin Siyavuşunun böyümüş oğlu! 
Sənin öhdəndə böyük bir vəzifə var. 
Səndən əvvəlki nəsil yosdan bir bayraq, müqəddəs bir ideal rəmzi yaratdı. Onu min müşkülatla 
ucaldaraq dedi ki: 
- Bir kərə yüksələn bayraq bir daha enməz! 
Bunu deyərkən o, bu günkü öksüzanə mənzərəni hesaba almamış deyildi. Bu onun tərəfindən 
təsəvvür olunmuşdu. O, sənin o zaman bu bayrağı gənc çiyinlərinə alıb məsumanə bir tərzdə küçə-
küçə dolaşaraq: “irəli, irəli Azərbaycan əsgəri” – deyə əsgər kimi addım atmağını görmüşdü və bu 
sözü cəsarətlə söyləmişdi. 
Əlbətdə ki, sən onun bu ümidini qırmayacaq, bu gün parlament binası üzərindən Azərbaycan 
türklərinin yanıqlı türkülərinə mövzu olmuş, ürəklərinə enmiş bu bayrağı təkrar o bina üzərinə 
dikəcək. Böyük Dəmirçinin geri dönüşünü görüncə onun tərəfinə keçəcək. 
- Ya qazi və ya şəhid olacaqsan. 
 Lahıc, iyul 1920 
 
 
 
 
 
 25 
                                                 
1
 Saxlandığım zaman daşıdığım gizli ad. 
2
 - Bundan ölmərəm, çünki mən diriyəm. 
3
 Lafonten üslubunda hekayələr yazan rus şairi Krılov bir ceviz tapan iki cocuğun mübahisəsini hekayə kimi təsvir edir ki, biri cevizi 
əvvəl gördüyündən, digəri isə daha əvvəl əlinə aldığından bəhsiylə az qala qovğa qaldırdılar. Nəhayət, yoldan keçən bir qocanı özlərinə 
hakim tuturlar. Qoca, cevizi qıraraq qabağını ikiyə bölüb – “biri sənin, digəri də birinin, içi də mənim” – deyə davanı həll etmışdir. 
4
 O, pəri kimi bir oğul doğdu ki, çöhrəsi Azəri heykəlinə bənzəyirdi. 
5
 Odun müqəddəsliyinə inanılan əski İranda əfsanələrin rəvayətinə görə, suçluları müqəddəs oddan keçirmək adəti varmış. Təqsirli 
sayılan, günahsızsa, od onu yaxmazmış. 
6
 Heç bir iş bəyəndirə bilmədim. Açıldığımla yumulduğum bir oldu. Gözü məni görməkdən bezdi. Bezgin bir hüzurda isə cəsur ola 
bilmərəm. 
7
 Əfrasiyabın vəziri. 
8
 Nə soyuq, nə isti – hər tərəf fərəh, rahat. Cənnətdən bir bostan taparkən, orada xəstə görünməz. Suları saf və dadlı, çölləri daima bahar. 
9
 Siyavuş “zövq ərbabı”nın xoşuna gələcək bir diyar salmışdır ki, belə bir şəhəri kimsə bütün Turan ölkəsində tapa bilməz. 
10
 Zərdüşt dininə inananların pislik tanrısı, şeytan. 
11
 Gizli şəkildə neçə dəfə Kavus şahdan özünə elçi gəlmişdir. Rum ilə Çindən də yenə adamlar gəlmiş, həm də Kavusun adına içki içilir. 
12
 Kürəkəniniz öz gözəl əxlaqı və ədəbi ilə mal və mülkünüzə layiqdir. 
13
 Bir yer abad və gözəl olsa, hər tərəfdən alıcıları zühur edər. Buna artıq məmnun olunmaz. Bu taxta başqa birisi oturar. 
14
 O qəmat və ağıl sahibi dedi ki, nəhs talehlə mərdlik etmə. 
15
 Nə üçün əsgərlərinlə savaşçı kimi gəldin, günahsız ikən nədən məni öldürmək istədin? 
16
 Əgər sən belə günahsız idin, nə üçün şahın yanına zirehli çıxdın? Hüzura çıxmaq belə olmaz. Yayla zireh şaha təqdim ediləcək 
hədiyyə deyil. 
17
 Şah Siyavuşla vuruşarsa, dünya üzü ipəkli qumaş kimi simsiyah olar və əgər o, şahın əlində ölərsə, Turanın taxt və tacı bərbad olar, 
aləm çarpışar. Siyavuşdan ötrü dünya müharibə və kinlə dolar. 
18
 İran və Turan bir hərəkət başlar ki, dünya mənim qanımdan coşar. 
19
 Söhrab, Rüstəm pəhləvanın Turan şahzadəsindən doğulmuş oğludur ki, atası tərəfindən öldürülmüşdür. Keyxosrov yenə Siyavuşun bir 
Turan şahzadəsindən doğulmuş yeganə oğludur ki, atasının intiqamını Əfrasiyabdan almışdır. 
20
 Kirmanşah civarında aşiq Fərhadın sevgilisi Şirin üçün dəldiyi söylənən dağın adı (Arasoğlu). 
21
 Azərbaycan dastanları. 
22
 “Kuvadis” Avropada məşhur Ləhistanlı Senkeviçin əsəridir. 
23
 Azərbaycan nağıllarında keçən bir nağıl qəhrəmanı (Arasoğlu). Azərbaycan türk aşıq folklorunda bir məqam adı (Arasoğlu). 
Azərbaycan klassik musiqisində bir məqam (Arasoğlu). 
24
 “Altun dastan”. Ziya Gökalp. 
25
 “Müsavat” partiyasının çap orqanı olan “İstiqlal” qəzetinin şüarı “Türkləşmək, İslamlaşmaq, Müasirləşmək” idi. 
26
 Əski Türk yazısında “Qurtuluş” əfsanəsi məşhurdur. Bu əfsanəyə görə Çin ilə aparılan bir savaşma düşmən təqibindən qaçan türklər 
bir ala ceyranı ardınca uca dağlara çevrələnmiş bir ovalığa çəkilmişdilər. Bunlar burada iki yüz il qalmış, doğub-törəyib çoxalmışdılar. 
Özlərinə dar gələn bu yurddan bir tərəfə çıxmaq istəmişdilərsə də, yol tapmamışdılar. Nəhayət, çobanın biri bir gün qurd görmüş, onu 
təqib edərkən qurdun bir dəlikdən çıxdığını anlamışdır. Çoban gördüyü bu əcaib nağılı danışdıqdan sonra qurdun girdiyi dəliyin 
istiqamətində gələn əhalinin arasından bir dəmirçi çıxmış, dağın dəmir filizli olmasını kəşf etmış, odun toplayıb od qalamış, dağı 
əridərək yol açmış, mühasirədə olan türklər bu yoldan çıxaraq yer üzünə qaqılmışdır. Bu əfsanəni nəzm edən Gökalp bəy Ergenokon 
yurdun adı, Börteçi qurdun adı deyə yuxarıda yazdığımız adların bu günkü türkcəyə tərcüməsini göstərmişdir. 
27
 1918-ci ildə bolşeviklər tərəfindən Bakıda müsəlman əhali üzərində icra olunan qətl. Təfsilatı üçün yazarım: “Azərbaycan 
Cümhuriyyəti” adlı əsərinə baxınız. 
28
 Bakıda nəşr olunan bolşevik qəzeti bizimlə apardığı bir söz münaqişəsində “Siz Azərbaycan muxtariyyəti deyil, nəticədə bir xarabazar 
olacaqsınız” deyirdi. 
29
 Bərdə mülkünə və ətrafına eşq olsun ki, elə bil cənnətdir. 
30
 Be əsp və be neft atəş əndər zədənd 
Həmə ləşkəri for bər sər zədənd 
Əz atəş bər əfruxt nəfti-siyah 
 
Be cümbid əz an kahineyni bəd cinah 
Çu pilan be didənd əz iyşan quriyz 
Be rəftənd ba ləşkər əz cayi tiyz. 
31
 Təyyarə mənasındadır – M.Ə. 
32
 Kim dilərsə, söylə gəlsin, kim nə istərsə söyləsin. Yox bizim dərgahda qapıçı, gərdaçı, kibr və naz. 
33
 Bolşevik istilasından sonra bu quruluşlar tamamiylə aradan qaldırıldı. Son rəsmi məlumata görə, hal-hazırda dəmir yolu 
məmurlarından yalnız yüzdə otuzu türkdür. 
34
 Xalidə Ədib Adıvarın nitqindən. 
35
 Bir yer gözəl və yaşıllıq olsa, hər tərəfdən ona istək və arzu çoxalır. 
36
 Qara basdı Azərbaycan xalq türkcəsində kabus mənasında işlənir. 
37
 Xoşbəxtlik məhəlləsinə bizi buraxmadılar. Bəyənmirsənsə, qədərini dəyişdir. 
38
 Məni düşmən kimi öldürərlər. Bu tac və taxta başqa birisi sahib olar. 
39
 Dünya hərb və döyüşlə düşmanlıq və kinlə dolur. Bir çox qarət və soyğunçuluqlar vücuda gəlir, süvarilərin ayağı altında bir çox 
məmləkətlər çığnanır, yerlərində çöllər meydana çıxır. 
40
 Xoş, şad, yaxşı və əmin-aman olan hər tərəfdə istədiyi qədər dolu xəzinələr. 
 26 
                                                                                                                                                                                        
41
 Bir tərəfdə od, bir tərəfdə su, o tərəfdə isə Əfrasiyabın filini gördüm. Məni görüncə, üzünü turşutdu, odu üflədi. Bu odu Gərsivəz 
alovlandırmış, məni yıxmışdı. 
42
 Bu xüsusda daha ziyadə və açıq bilgi almaq üçün “Azərbaycan Cümhuriyyəti” adlı əsərimizin 8-ci bölümünə baxınız. 
43
 “O olmasın, bu olsun” Üzeyir bəy Hacıbəylinin bir operettasının adıdır. Operetta qəhrəmanı Məşədi İbadı evlənərkən aldatmışlar, 
qadının gözəlini göstərmiş, fəqət ona xidmətçi qızı göndərmişlər. Məşədi İbad etiraz etmək istərkən təhdid edilmiş və nəhayət, “O 
olmasın, bu olsun” – deyə razı olmuşdur. 
44
 Qoca dünyanın gərdişi belədir. Gah nəşəli edər, gah ümidsiz. 
45
 “Şah Abbas və Xurşud Banu” operasında bir “müstəvər” (məst edən – M.Ə.) tipi var. Bu tip edpozdur. (“Bozbaş” bir növ Azərbaycan 
şorbasıdır). İsfahanlılar Şah Abbasın yanına gəlmiş, hər gün qeyb olan vətəndaşların ucbatından xalqın qorxuda olduğunu ərz etmişlər. 
Şah Abbas dəyişik  qiyafədə  
46
 İsfahana getmiş, bu sirri öyrənmək istəmişdir. Tədqiq əsnasında müstəvərin dükanına gəlib görmüşdür ki, bu dükanın müştəriləri 
həddən çoxdur. Səbəbini öyrənmək istəmişdir. Xalq, bu aşpazın çox ləzzətli şorba bişirdiyini ona anladarkən, pərişan hallı birisi 
“müstəvər”in şorbanı insan ətindən bişirdiyini söylədikdə hər kəs onu “hay, dəli, çaftalı” – deyə alçatmışdır. Halbuki, Şah Abbasın 
araşdırmasını davam etdirəndə kəşf etdiyi həqiqət, “dəli”nin doğru söylədiyini isbat etmişdir. 
47
 Zöhhakın zülmünə qarşı xalqı ayağa qaldıran məşhur iranlı dəmirçi (Arasoğlu). 
48
 Bakı limanındakı buxtanın adı Bayıldır. Su içərisindən dənizə çıxan qaz, dəniz durğun olduğu zaman atəş tutuntusıyla alovlanıb mavi 
bir işıqla yanır. 
