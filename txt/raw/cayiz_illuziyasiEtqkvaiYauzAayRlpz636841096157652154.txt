~ 1 ~ 
 
 
~ 2 ~ 
 
 
Vəsilə Abbas 
“Payız illüziyası” 
Underground silsiləsindən eksperimental e-book 
Dangahead production © 
Rəsmi FB səhifəsi: http://www.facebook.com/dangahead 
 
Kitabda müəllifin qeydləri toplanıb. Psixo lirik 
düşüncələrin məhsulu olan bu kitab eksperimental 
yeraltı ədəbiyyat nümunəsidir. 
 
 
 
Bakı, 2011 
~ 3 ~ 
 
Sən mənim iyunumda... 
Mənim sənli yayım. Hər fəslimdə, ilimin hər aylarında 
həyatımdasan. Məndəsən, mənimləsən. Qışda 
hərarətinlə qızdırdığın əllərim, istilərdə sevginin 
gətirdiyi rahatlığın sərinliyi ilə həyata daha çox sarılır. 
Daha çox sevgidən yapışır, bəlkə də, iki və səndən borc 
aldığım daha iki, dörd əllə yapışır bərk-bərk. Təki sən 
olasan. Gözümü yumub açaraq başa vurmağı 
arzuladığım o bir ilin gətirəcəyi bütün sevgi 
oyunlarına özümü hazır etmək. Uzaqlaşmaq MƏNDƏN. 
Yaxınlaşmaq SƏNƏ. SƏN olmaq, ruhuna köçmək və 
orada yuva qurmaq. Sənsiz keçirdiyim yay fəsilləri. Bu 
sonuncusudumu görəsən!? Sənin ətrin çəkiləcək 
Bakıdan. Yanvarda da, elə gələn ilin iyununda da. Bir 
ilə sığmış olacaq bütün günlərdə külək sovurub 
aparacaq MƏN dadında SƏN ətrini. 
 
STOP!!! 
 
Replay: Və səndən borc aldığım daha iki, dörd əllə 
yapışır bərk-bərk. Təki sən olasan. Nələr düşünür 
beynim. 21-cini yaşadığını fikirləşdikcə, öz 21-mə 
qayıdıram, səninsə 19-na. Qaçaqmı keçmişə? 
~ 4 ~ 
 
İstərdinmi qeyri real gələcəyə baxmaq? Nəfəsimizi 
dərmədən arzuladığımız günlər. Hisslər… Daha nələr, 
nələr… Dinlə: 
 
Gəl açaq qanad, 
Gəl uçaq göyə, 
Gəl qoşul mənə, 
Gəl qoşul qaçaq... 
 
Hisslərimi ifadə edə bilməyəcək qədər acizəm… Səni 
sənə danışa bilməyəcək qədər cahiləm… Səninlə 
olarkən sənsizlikdən diksinən qorxağam… Dinlə: 
 
Sən yaşa, Mən yazım 
Mən yaşamasam da olar, mən razı... 
Tək cümlə, iki kəlmə YAZIRAM… 
Səni sevirəm! 
 
 
 
~ 5 ~ 
 
Töksün leysan güllərim... 
Bu gün nəhayət ki, iki illik aradan sonra güllərimi 
əzizləyib onlara yenidən qayğı göstərdim... :) 
Əvvəllər elədiyim kimi... Uzaq qalma səbəbim, birinci 
nəsə depressiv halım, ondan sonra isə getdikcə solan 
güllərimə baxıb ürəyimcə qulluq olunmadığını görmək 
oldu və beləcə unuduldular sanki mənim üçün. Amma 
vaxt var idi mən onlarla nəfəs alırdım demək olar ki. 
Onları səliqə ilə əkib, sonra qulluqlarında durmaq 
böyük zövq idi mənə... İtən həvəsimi yenidən bərpa 
eləmək iki isə ilə başa gəldi. Amma mən indi çox 
sevinirəm. Bu iki ildə olduqca çox güllər soldu. Dörd 
dibçək fərqli və eyni güllər tamam solub məhv oldular. 
İndi yeni bir qərar aldım. Deyirlər ki, gülü oğurlayanda 
başqalarında yaxşı böyüyür. Mən də "gül oğrusu" 
olmaq qərarına gəldim. Bu axı mənim keçmiş peşəmdi. 
Bibinin bağından azmı gül oğurlamışam ?! Gülləri 
yuyarkən bu gün, mənə ən çox təsir edən balkonun ən 
küncündə baxımsızlıqdan rəngi bozaran, ətrafını toz 
bağlayan, susuzluqdan torpağı cadar-cadar olan 
kaktusa bənzər gül oldu. Amma bütün bu şəraitinə 
baxmayaraq o çiçək açmışdı, böyümüşdü... 
~ 6 ~ 
 
Əsas odu ki, həyatımda nələrisə, bəlkə də çox şeyləri 
qaydasına, əvvəlki vəziyyətinə salmağa çalışıram. 
Başlanğıcım isə güllərim oldu. Çünki qarşıda mənəvi 
cəhətdən güclü olmağımı tələb edən bir neçə il var... 
 
Qayıtdım mən GÜLLƏRİM :) 
Vida ömrün qışına, 
Güllər yağsın başıma, 
Batım gül yağışına. 
Batım gül yağışına. 
Töksün leysan güllərim, 
Əlvan-əlvan güllərim, 
Şirin sözlü gellərim, 
Mavi gözlü güllərim. 
Ləklərdən güllər aşır, 
Güllər yanır-alışır, 
Güllər nədən danışır... 
Güllər nədən danışır... 
 
~ 7 ~ 
 
                 Məna üçün yazmadım... 
Nə yazdığımı, nə yazacağımı bilmirəm... Pəncərədən              
dəhşətli şimşəyin işığı, yağışın çığırtısı, torpağın ətri 
gəlir. Yağışlar da pıçıldamır artıq. Deyəsən mənasını 
itirir. Əslində heç nə istəmirəm. Nə fikirlərimi bölüşüm 
kimləsə, nə nəyisə müqayisə edim. Özüm olmaq 
istəyirəm. Öz dünyamı gizləmək. Gizləmək... Orda 
gizlənmək, amma gizlənə bilmirəm. Bu dünyadakı 
yoxluğum tez hiss olunur və utopiyamdan vaxtsız 
qayıdıram. Tələblər... Nə etmək olar? Düşüncələr 
içində boğulan ruhum düşüncəsizliyə susamış kimi 
düşünməməyi düşünür və hər dəfəsində uduzur... 
Barmaqlar klaviaturada var gəl edir... Qulaq eşidir 
həzin musiqinin ritmini. Pianoda çalırmış kimi rəqs 
edir əllərim. Fikrim haradadı bəs? Danışmayacağam 
bu haqqda. Bəlkə də susacağam. 
Mənasız yazı... Heroqliflər düzülür bir birnin ardınca. 
Nəsə yaranır, oxuyursan başa düşürsən amma...  
Amma oxuyanlar məna axtaracaq. Tapmayanda 
mənasız yazı adlandıracaq. 
...hara qədər uzanacaqsan sən yazı? Susaq bəlkə? 
(00:30) 
~ 8 ~ 
 
...yazıya bir iki orfoqrafik düzəliş (00:35) 
...gecənin dərinliyindən yad gülüş səsləri (00:37) 
...mənalı mənasız ətrafları oxudum ümumdünya 
hörmçək torunda (00:41) 
...telefonla danışdıq Onunla (00:45) 
...notbukdan ilk xəbər, “zaryadka” 10% qalıb (00:47) 
...hələ də eyni track oxuyur playlistde repeat-dədi 
(00:48) 
...digər bloglara baxdım (00:51) 
...hələ də göy guruldayır (00:51) 
...mesaj yazdım (00:52) 
...end (00:53) 
 
TO BE CONTINUED... 
 
 
 
 
~ 9 ~ 
 
Xonçada artan şam... 
Uşaqlıq sevincim... Rəngli şamlar, soğan qabığı ilə 
boyanılan və keşnişlə bəzək vurulan və özüm üçün 
seçdiyim yumurtamı saatlarla əlimdə saxlamağım, çox 
vaxt ildə bir dəfə bazardan kilonan alınan xonçadakı 
cürbəcür nemətlər - həmişə xoşuma gələn innab, 
şabalıd, sevmədiyim iydə və ümumiyyətlə mənə 
yeməyə icazə verilməyən qoz-fındıq, şirniyyatları 
hazırlayarkən hay-küy, xoş yorğunluq, tavadan isti-isti 
çıxarılan paxlavanın künclərini yemək üçün mamaya 
baxan məsum gözlərim, hələ paxlavanın üstünə fındıq 
düzərkən gizlin-gizlin o fındıqlardan yemələr, 
şəkərburaya naxış vurmaq üçün yalvarışlar, 
burnumdan getməyən nənəmin bişirdiyi doyumsuz 
qoğalın ətri, pəncərədən heç vaxt rahat baxa 
bilmədiyim (indi də rahat baxa bilmirəm) tonqalı 
görmək üçün dırnaq üstə boğazımı uzadaraq baxmağa 
cəhd etdiyim əzablı dəqiqələr, həmişə səməniyə olan 
xüsusi marağım, mamanın süfrəyə düzdüyü "s" hərfi 
ilə başlayan nələrisə düşünüb tapdığım və hər il 
təkrar-təkrar "mama, soğan, sarmısaq olmaz hə? Axı 
onlar acılıq gətirər..." deməyim, yaşımın çatmadığını 
bilsəm də adını qoya blmədiyim və indi heç 
~ 10 ~ 
 
xatırlamadığım ilk həyəcan üçün üzüklə baxdığım 
fallar, atılan papaqlara atıla-düşə qoyduğumuz pay, 
mamadan gizlin hər papağa qoyduğum şirniyyatlar - 
mən heç vaxt bircə dəfə də olsun papaq atmamışam 
axı qonşulara - axır çərşənbə axşamının "həmişə belə" 
rəvayəti, şam yandıranda çox çox arzu eləyərdim, gün 
gələcək və şamların sayı mütləq artacaq, düşünərdim 
və... Və daha nələr, nələr... 
 
...bir vaxt yaşadığım bu həyəcan və sevinci yenidən 
yaşamaq üçün onda çox arzuladığım və artmağını 
istədiyim bir şamı qurban verərmiydim görəsən!? 
 
                       Sevginin qədəri... 
Görəsən insan nə qədər sevə bilər!? Bir ay, bir fəsil, bir 
il, ya bir ömür... Hərdən sevginin aliliyi haqqında 
yürütdüyüm fikirlərə özüm gülümsünürəm. Əbədilik 
baxımından heç nəyin olmadığını dəqiqi bildiyimdən 
gördüyüm bir hadisəni bütün hadisələrin meyarı da 
seçə bilmərəm, ixtiyarım yoxdu buna. Çünki, çox 
məntiqsiz çıxar! Gələcəyi fikirləşmək və onun 
haqqında götür-qoy etmək də bir az təhlükəlidir. 
~ 11 ~ 
 
Çünki, həyat məhfumu o qədər dərindir ki, insanı hara 
qədər çəkib aparacağını, hansı tufanların içinə salıb, 
hansı sahilə çıxaracağını, ya da çıxarmayacağını, bəlkə 
daha da dərində batıracağını bilmirsən. Bu gün "heç 
vaxt eləmərəm" dediyini sabah eləmiş olarsan. Heç nə 
uzaqlaşmaq istəmir fikirlərimdən... 
..Sevginin qədərinnən danışmaq istəyirəm! Bu yaşıma 
qədər sevginin "qədəri"ni ölçə bilməmişəm. Mənim 
üçün sevgi qədərsizdi. Yəni hər hansı bir ölçü vahidi ilə 
sevgini sıxmaq, çərçivəyə salıb sərhədlərini 
bağlamaq... Mənim üçün ağılasığmazdır. Dünya qədər!? 
Can qədər!? Həyat qədər!? Özü qədər!? Sonlu deyilmi 
hamısı!? Belə çıxır ki, sevginin də sonu var? İnsan 
ölümsüz deyil doğrudur və ruh cismi tərk edən zaman 
bütün duyğulardan ayrılır, amma ölümsüz olan nə 
qədər sevgilər var!!! 
 
Bəs mənim sevgimin "qədər"sizliyi nə qədərdi?  
 
Ayrılıq, asılılıq, azadlıq... 
Əslində hamımız bir gün ayrılacağıq... Ən geci 
dünyadan köçərkən. Sevindiyimiz bütün günlər, əldə 
~ 12 ~ 
 
etdiyimiz bütün uğurlar, keçirdiyimiz bütün xoş 
dəqiqələri geridə qoyub sadəcə ayrılacağıq. Səbəbsiz 
ayrılıq olurmu düşünürəm!? Əgər hər bir olan və 
olacaqların səbəbi varsa, bir halda ki, mən getməliyəm 
ifadəsi və onun arxasında səbəbsizlik səbəbi durursa... 
Lap əvvələ qayıtmaq üçün insanda illər keçdikcə güc 
və istək azalır elə bil. Yaşadığını yenidən yaşamaq, 
gördüklərini yenidən görmək, amma fərqli 
situasiyalarda. Öyrəşdiyin kimi yox. Çətinləşir ona 
görə. Gedənin yerinə yeni birini qoya bilmək və 
bilməmək. Şəraitin olması, olmaması... Hisslərimizin 
necəliyi. Əslində bəlkə də, hər şey hal-hazırkı 
olduğumuz şərait və möqedən asılıdı. Çünki, biz 
özümüz nəyə görəsə, kimdənsə asılıyıqsa deməli, 
ətrafımızda qurduğumuz şərait də məhz həmin ankı 
asılı olduğumuzdan asılı olacaq. Bəs azadlıq!? Bəs 
duyğuların azadlığı!? İstəklərin azadlığı!? Çərçivə içinə 
çəkilən çərçivə içində yaşamaq... Bəlkə də elə ən gözəli 
də budu. Bilmirəm mən... Fikirləri qarışdırmaq 
istəmirəm... Azadlıq və ayrılıq kəlməsini nə birləşdirə 
bilər ki!? Düzdü ola bilər biri getsin və o dövrdən 
azadlığı hiss edəsən. Amma o andan etibarən də 
hisslərinin quluna çevriləcəksən, xəyəllardan asılı 
olacaqsan, düşüncələrin əsiri kimi gəzəcəksən. Sözsüz 
~ 13 ~ 
 
ki, müəyyən vaxtdan sonra, ondan da azad ola 
biləcəksən amma başqa "nəyəsə" ya da "kiməsə" 
azadlığını verdikdən sonra... Yox, yox bəlkə də bu 
fikirlərin hamısı adsurddu. Onda mən düşünmək 
istəyirəm ki, azadlıq və ayrılıq sözünü sadəcə əlifbanın 
birinci hərfi olan “A” hərfi ilə başlaması birləşdirir... 
Başqa nə ola bilər ki!? Araşdırım görəsən ya yox!? 
 
 
Görəsən niyə!?... 
Niyə sualı... (?) Dəfələrlə çalışmışam bu sualdan qaçım, 
amma mümkün olmadığını açıq aydın qavrayandan 
sonra bir ara bu işdən əl çəkdim. Əl çəksəm də, daim 
fikrimin bir küncünü narahat edən bu suala dəfələrlə 
cavab tapdığımı düşündüm. Amma əslində yenidən 
başa qayıtdığıma əmin oldum. Çox zaman cavabsız 
qalan sual. Əsas hədəf isə səbəbi tapmaqdır. 
Fikirləşirəm ki, səbəb dediyimiz nədir ki!? Bəlkə, elə 
səbəb insanın özü, öz içindəkiləri və fikirləşdikləridir. 
Axı insanın fikiləridir onu olacaqlara vadar edən, ya da 
hər hansı bir hadisənin olamamağı üçün şərait 
yaradan... İnsanın özündən asılı olan və asılı olmayan 
~ 14 ~ 
 
səbəbləri də nəzərdən qaçırtmaq olmaz həm də. 
İxtiyarını başqasının əlinə vermisənsə, bəlkə heç bir 
səbəb axtarmamaq lazımdı olanlara. Nələrisə kimlərə 
görəsə qurban vermək lazımdır!? Nəyə görə!? Kimə 
görə!? Əslində əsil səbəb axtarışı da məhz burdan 
başlayır. İnsan yalnız sevdiklərindən asılı olur və 
sevdiklərindən asılı olduğu müddətcə də axı nə üçün!? 
nə səbəbə!? sualına ancaq bir cavab tapır - "elə-belə" 
..daxili aləmin suallarına cavab bəs, varmı!? Daxilin 
ümmanına daldıqda isə əslində bütün olanların daha 
başqa və cavabsız olduğuna əmin olursan. Cavab 
tapsan belə o suala cavabın nə üçün məhz o olduğunu 
düşünürsən. Ya da heç düşünmürsən. 
 
 
Mən burdayam! 
Burdayam... Lap yaxınlığında... Hiss edirsən!? Ürək 
döyüntülərimiz belə bir döyünür. Həmişə 
ətrafındayam qorxma! Heç vaxt da tək buraxan 
deyiləm səni, bilirəm axı sən xəyanətləri bağışlayan 
deyilsən, mənsə təklikdən çox qorxanam. Lap 
yanındayam. Bir nəfəs qədər. Duyursan məni!? Mən 
~ 15 ~ 
 
boylandıqca sənin qəlbinə sanki özümü görürəm. 
Seçmisən özünə yalnızlıqlara bəzədiyin otağını, 
halbuki sakinləri nə çoxdu otağının, ətrafın nə genişdi. 
Bilirsən əslində, sən gözlərini belə yumanda mən 
yanında oluram, bir dəfə çağırsan laaap tez gəlirəm 
yanına. Bəzən qovursan məni, bezirsən məndən 
incisəm də, səni tək buraxmıram, buraxan da deyiləm. 
Bilirəm ki mənə yenə də ehtiyacın olacaq. Bir də sən 
yalnız olanda ancaq mənimlə danışırsan axı. Mənə 
sənsizlik yaraşmır. Eqoistəm, ancaq sənə aidəm 
individual və təkrarsız olduğumu da bilirəm. Mən 
burdayam.  Başqasını axtarma bu mənəm - Sənin 
düşüncələrin! 
 
Gecikmişdi... 
Yağış yağırdı. Adi gün idi deyəsən… Amma yox! Bu 
yalnızca yağış deyildi. Bu sevgiyə lənət oxuyan gəncin 
fəryadı idi. Yox! Bu adi gün də deyildi, bu onun 
yaddaşına əbədi həkk olunacaq həyatının dərsini 
aldığı gün idi! Sükan arxasında özünü bilməz halda 
oturmuşdu, yollar da ona həmişəkindən uzun gəlirdi. 
Saçları dağınıq idi, alnına tökülmüşdü. Heç nəyi 
görmürdü gözü. Nə elədiyindən bixəbər tələsirdi 
~ 16 ~ 
 
harasa. Hava getdikcə qaranlıqlaşır, alatoranlıq 
bürüyürdü ətrafı. Siqareti siqaretə calayan cavan 
itirdiyinin nə demək olduğunu indi anlayırdı deyəsən. 
Şəhərin işıqları həmişə olduğu kimi yenə də və daha 
artıq süni gəlirdi ona. Yeni bir siqaret. Hər dəfə 
pəncərədən atdığı bitmiş siqaretin alatoranlıqda 
közərmiş başlığı küləyin istəyi, müqaviməti ilə yaş 
asfaltda yolunu, istiqamətini bilməz halda diyirlənirdi. 
Gənc də siqaretinə bənzəyirdi bu uzun və geniş 
yollarda. Sadəcə onun istiqaməti artıq 
müəyyənləşmişdi axı. Çatmışdı artıq tələsdiyi yerə. 
Əslində isə gecikmişdi. Gecikmişdi çox şeyə, bəlkə də 
hər şeyə. Gələcəyinə gecikmişdi, sevgisinə gecikmişdi. 
Dəyərini bilmədiyi bu gün ağ gəlinlikdə idi. Gecikmişdi 
cavan. Sevginin mənasını indi anlayırdı o deyəsən. 
Gecikmişdi amma. Dayandı. Ağ gəlinlikli qızın 
gözlərinə baxmağa cürət eləmədi. Əslində bilmirdi ki, 
cürət edib baxsaydı da artıq, gördüyü həmişəki o 
mehriban gözlər olmayacaqdı. Vağzalı sədaları alıb 
apardı sevgisini ondan. Bəlkə də, elə özü əli ilə verdi..  
Siqaretin tüstüsü, boğazında düyümlənən qəhər 
sevgisinin qədrini bilməyən sevgiliyə dost idi bu gün. 
~ 17 ~ 
 
Bu gecə şəhərdə bir gənc gecikmişdi. Əlində siqaret, 
fikrində dumanlı xatirələr... 
 
Günəşin qaranlığı... 
Gizlənmək asandı. Bunun ücün ətrafındakılardan qaçıb 
öz qınına girmək bəs eləyir. Ya da arxana baxmadan 
qaçmaq. Bəzən qaçmamaq da olar. Əksinə, hamı irəli 
gedərkən dayanıb ətrafında qəfil hərəkətlərlə səni 
arxada qoyub irəli gedənlərə baxarsan. Sevinərlər 
sənin durğunluğuna bəlkə də. Amma tapılır hərdən 
səninlə birlikdə ayaq saxlayıb səni gözləyənlər ...bəzən 
gizləndiyin bütün yerlərə gözətçi qoyarlar. Gizli yer 
qalmaz. Təzəsini kəşf eləməyə də həvəs. Oğurlayarlar 
hisslərini, sənə aid olan, özünküləşdirdiyin hər şeyi. 
Buna görə inciməzsən də artıq, hətta səxavət 
qapısından özün də paylayarsan. Bir gün tükənərsən 
təbii. Dayanarsan sonun astanasında, amma ürəyin 
hiss edər ki, bu son deyil. Bu dəhşətli də deyil, ən 
sonları yazmağın əlimizdə olmadığını dərk edib, 
bildiyimiz kimi. Həyatin çox üzü ilə tanış olduğunu 
düşünərsən, amma bildiyindən də çox üzünü 
gizlətməyi bacarır o... Hələki heç kim ona gözətçi 
qoymağa cəsarət eləməyib. Günəş kimi gizlənmək 
~ 18 ~ 
 
maraqlıdı əslində, özü ulduz olsa da, gecələr görünməz 
səmada. Gizlənmişəm mən də... 
P.S. Gecənin qatı qaranlığında düşündüklərimdən. 
 
Ömrümdəki bu günüm... 
Zamanla insan arasında həmişə gizli mübarizə olub. 
Gizli? Axı bəzən bu heç elə də gizli olmur. Azmı insan 
var vaxtdan açıq-açığına şikayət edən? Zamansa elə bil 
ki, biz insanların hamısının tərsinə işləyir. Vaxtın tez 
keçməsini istəyəndə gec, heç keçməməsini, elə olduğu 
kimi qalmasını arzu edəndə işıq ili sürəti ilə getməsinə 
neçə dəfə şahid olmuşuq hamımız? “Kaş bu gün heç 
bitməyə..”, “Vaxt elə bil ki, heç keçmir...” – tanış 
frazalar... Əslində hər nə olur olsun, gec ya tez 
keçməyindən asılı olmayaraq bu zaman deyilən 
məhvum elə bölünüb ki, elə xırdalıqlarına qədər 
dəqiqliklə işləyir ki, heç kim, heç bir insan övladı deyə 
bilməz ki, bu günümü o biri günümdən iki saat çox 
yaşadım. Nəinki iki saat, bunu heç bir saniyəyə belə 
şamil eləmək olmaz. Günlərin vaxtı eyni ölçüdə 
bölünüb, hər 24 saatdan bir saat 12-də onsuz da 
növbəti günə vəsiqə alırıq. Demək, zamandan 
~ 19 ~ 
 
şikayətlənməkdənsə düzgün qura bilmədiyimiz həyat 
qrafikimizdən şikayətlənək. Saat qədər dəqiq ola 
bilmədiyimizə təəssüflənək. Bəlkə də heç 
təəssüflənəməyə dəyməz. Bu dünyanın hər 
“küncündə” bir səbəb var. 
Bu günkü məruzəmi hazırlamaq üçün əslində başqa 
hisslər yaşamışdım gün boyunca. Deyəsən ürək 
döyüntülərimin sevgi ilə çırpıntısının sayı çoxalmışdı. 
Bəlkə də mənə elə gəlmişdi? Qəribədi. Gecələr həmişə 
qəmlənməyə səbəb axtarıram. Əslində rahat tapıram 
da. Bunun üçün çox fikirləşməyə belə dəymir. Amma 
bu bəhanəmi olur, yoxsa həqiqi səbəb bunu hələki 
aydınlaşdıra bilməmişəm. 
 
 
Adsız sətirlər... 
Həmişə insanlar özləri də bilmədən həyatdan nəsə 
istəyiblər... Evi, pulu, imkanı olanlar problemlərdən 
azad olub daxili rahatlığı, digər təbəqə isə maadiyyatı 
axtarıb... Sual verə bilərsiz ki, mən bunu hardan 
bilirəm? Axı mən müşahidəçiyəm... Və bəlkə də elə 
buradan insanlar əllərində olmadıqlarını, əlləri 
~ 20 ~ 
 
çatmayanı daha çox arzuladıqları ideyasına gəlib 
çıxmışıq. Amma bir qisim insanlar da var ki, onları nə 
rahatlıq, nə maadiyyat nə də başqa bir şey 
düşündürür, tamam fərqli bir şeyin arxasıncadırlar... 
Onları düşündürən o “nəsə”nin nə olduğunu bilmək 
üçün məhz onlardan olmaq lazımdır. Yaxşı bəs onlar 
kimdi ki!? Onlar – bir qisim insan toplusu... Bəlkə də 
həyatdan o qədər nə istədiklərini bilirlər ki, axırda 
istədiklərini itirib istəmədiklərini istəyirlər və elə 
həmin andan etibarən də hər şey başlayır. Mən də 
onlardan biri oldum bir gün və bunu dərk etdiyim gün 
həm maadiyyata, zənginliyə aparan yolu, həm də 
rahatlığımı itirdim... 
*** 
Əslində həyatımızda həmişə fərqlilik axtarsaq da 
özümüzü standartlar içində tapırıq. Bir günsə bezirik 
bu standartlardan... Yenə axtarışlar... 
*** 
Bir gün biri gəlsə... Gəlib çıxsa və həyatını tamamilə 
dəyişirəm desə... Mən bunun üçün gəlmişəm desə, 
nələr hiss edər insan görəsən? Görəsən, öz həyatından 
yerli yersiz şikayət eləyən hər bir kəs bir göz 
~ 21 ~ 
 
qırpımında razı olar həyatını başdan başa dəyişməyə? 
Razı olar həmin insanla bir yerdə getməyə, yoxsa 
qorxar!? Və bu qorxularının arxasına gizlənərək 
ürəkdən “hə” demək istəsə də dilucu “yox” cavabı 
verər. Bir qisim insan bəlkə də heç nəyi və heç kimi 
düşünmədən, arxasında buraxdıqlarının kimliyinə belə 
baxmadan gedər. Görəsən psixologiya elmində bu cür 
insanlar hansı kateqoriyaya aid edilir!? Bəlkə də bir 
qismi getməz və bu getməməklə öz yaxınlarına, 
sevdikərinə daha çox sarılar. Bir qisim getməyənlər isə 
getmədiklərinə peşman olub sonradan gilə-gilə göz 
yaşı tökər. Bəlkə başqa alternativlərdə var? Axı 
deyirlər, deyirlər ki, bu dünyada nə qədər insan varsa 
o qədər də xarakter var. 
Görəsən mən də bir fərd olaraq nə eliyərdim? Razı 
olardımmı məni aparmağına və ya, yox desəm belə 
peşman olardım bu qərarıma, yoxsa daha çox 
sevərdim ətrafımdakılarımı itirmək qorxusunu bir 
anlıq hiss edərək? Mən bilmirəm... Mən bilmirəm... 
*** 
Darıxmaq... Qısqanclıq... Göz yaşları... Və sevgi... Yəni 
budu sevginin tərifi!? Amma mənim üçün tərif başqa 
cür idi axı... İkinin bir olması... Eyni istiqamət... 
~ 22 ~ 
 
İstəklərin ağlasığmaz reallığı... Nə qədərinin yaşaya 
bilər ki insan!? 
*** 
Nə üçün bu qədər sual? Həm də cavabsız... Həyat fənn 
deyil ki, bütün suallara standart cavabı olsun. Həyat 
teorem deyil ki, isbata ehtiyacı olsun... Həyat aksiom 
deyil ki, hər hansı bir hadisəyə yalnız bir istiqamətdə 
yanaşsın. Kimlərə necə rəftar edəcəyini unudursansa 
hara gedəsən axı? Sualların içində boğulmaq 
istəmirəm... 
Bəs nə üçünlər? Bəs niyələr? Mən çoxmu bezdirirəm 
insanları? İstəyim nədir ki, xoşbəxliyin astanasında 
qəm bürüyür içimi. Bir gün olsa. Bir gün olsa və 
düşünsəm ki, həyat mənim istəklərimə uyğundur. Axı 
həqiqətən də elədi. Rəbbimə üz tutmaqdan savayı nə 
çarəm var axı... Ona doğru ərşələnən sual dolu 
yalvarışlar... Cavabsız qalır. Amma... Amma heç bir 
zaman nəticəsiz qalmır. Bəs mənim suallarım heç ona 
doğru yönəlibmi!? Mən naşükürəmmi!? Deyəsən axı 
bilmirəm mən... 
 
*** 
~ 23 ~ 
 
Yənə də növbəti anlaşılmazlıq... Növbəti sükut... 
Növbəti təklik... 
Mən Poeluo Kueylonun əsərindəki çoban kimi dünya 
gözü ilə görmək, xoşbəxtlik axtarışına çıxmaq 
istəmirəm. Bir yuxunun arxasınca çıxacaq qədər cəsur, 
və onun sonunda məni nələrin gözlədiyini bilməyəcək 
qədər uzaq görən deyiləm. Uzağı görmək elə o 
çobanını dövründə qalıb deyəsən. Çünki, indi hər 
addım başı yalan, riya, dəyişkənlik, fikirlərin, mənliyin 
satılması durur. Deyəsən çox pessimist oldu. Bəlkə 
real? Müzakirə etdim fikirləri. Realistlərin 
əksəriyyətidirmi pessimist yığımı olan insan kütləsi? 
Sayları da nə çox... Artmaqdadır da... 
Təkliyimi bölüşərək sətirlərə tökdüyüm heroqliflərin 
anlaşıldığını hiss edəndə mənim təkliyimi nə üçün 
özümün belə anlamadığımı başa düşə bilmirəm... 
 
 
*** 
Sən təksən tək deyilsən!? Kimsən sən ya kimsəsən!?  
Bir gəl, vərəqlə proloqu və bax. Nə oxudun!? Nə 
gördün!? Öyrənmək olarmı oradan nəsə!? Təsəvvür 
~ 24 ~ 
 
etmək olarmı proloqu!? Bəs səbəbsiz səbəblər heç 
bilirsən nədi!? Vərəqlədiyin hər səhifədə qeyd olunan 
iddihamlı düşüncələr. İstehzalı fikirlər. Səbəbləri 
axtarırsan... Geri düşməzsənmi keçimişin səbəblərini 
axtarakən!? 
*** 
Yazmaq istəmirəm! 
*** 
Bir gün üzr istəyəcəyini bilirsənsə nə üçün incidirsən 
bu ürəyi... Sənsiz asan deyil ki, çətinliyə 
dözümlülüyümü yoxlayım özlüyümdə. 
*** 
Bir sevgidən danışmaq olar... Daha mənalı, daha dərin 
daha... Dahaları daha da artırmaq olar. Amma mən 
artırmayacağam. Mən artırmayacağam.... 
Bu mənəm... 
*** 
Fevral... Aylardan ən fərqlisi... Ən qısası... Ən soyuğu... 
Dörd ildən bir artırsa da günlərinin sayını otuzluqlara 
heç vaxt keçə bilmədi. Bəlkələri, nə üçünləri kənara 
atsaq yaxşı-pis hamımız bu yarımçıq ayı başa vurduq. 
~ 25 ~ 
 
*** 
Bugünyenibirşeykəşfeləməkistədimözlüyümdə... 
Probelsizyazılar. Maraqlıdıdeyilmi? 
Görəsənnəqədərinsanınhövsələsiçatarbuyazınıoxuma
ğa? 
Əslindəbunueləməkdəməqsədiminnəolduğunudatamd
ərkeləmirəm. Fasiləsizhəyataxtarışımı!? 
Xoşbəxliyəyabədbəxliyəmiaravermədənyaşamağaişar
əmi!? Bilmirəm. Ammabunueləməkistədim. 
Yazmaqüçünmənəruhverənyenimusiqitapmışamhansi
kidinlədikcəsözlərözlüyündəndüzülürardarda . 
Vəmusiqidəkinotlarvəsözlərdəbuyazıkimiaramsızdüzü
lürbirbirninardınca.. 
Oyadırsankiyatmışruhumuruhumdakıfikirləriməndəki
mənisevgimisevgimindərinliyindəyatanammaoyaqola
nhissləri.. Maraqlıyazıalınırmıyoxsaeləənadidənadidi!? 
Birbirinəheçvaxtbirləşməyəcəkyazılarıvəsözləribirbiri
nəqovuşdurmaqladüşünürəm.Düşünürəmkiəslindəheç
sözlərindəbirləşibbirləşməməkistəklərininolubolmadı
ğınıda bilmirəm. Mənçoxşeyibilmirəmonsuzda. 
Bilmədikcəbatiramcüzibildikləriminiçində. 
Bumnəhərdənrahatlıqhərdəntfanınburulğanınadüşmü
şgəmikimiqorxdur... (elə-belə) 
~ 26 ~ 
 
Sənsizlikdə islandım... 
 
 
Bu gün sənli xatirələri, bir də sənsizliyi mənə 
xatırladan kitablarımdan birini qoydum çantama. 
Çıxdım yola. Hamı yağışdan islanarkən bu sabah, mən 
də sənsizlikdə islandım hamıdan xəbərsiz. Gizləndim 
təkliyin çətiri altında və dinləmədim yağışın 
nəğməsini. Sadəcə playlistdən seçdim ən romantik 
mahnını. Bir də ətrafı seyr elədim bolluca. Onsuzda 
üzərimə yağan yağış deyil, sənsizlik idi... Mənsə çoxdan 
islanmışam sənsizliyin yağışında. 
 
 
 
Ağ göyərçinim kimi... 
 
Xəyal qurmaq nə qədər asandır. Gözünü yumursan və 
həmin anda olmaq istədiyin yerdəsən. Şagirdsənsə 
tələbəsən, tələbəsənsə ixtisasın üzrə mütəxəssis, bəlkə 
valideynsən, ya ağ gəlinlikdəsən, ya da xəyallarındakı 
ağ maşını sürüsən. Və sairə... Və sairə... Nə çoxdur 
xəyallar... Arzular... Gözünü açdığın zaman isə 
xəyallardan tam fərqli bir dünya, real həyatın səninlə 
oynadığı sürpriz oyunlar, olmaq istədiyindən fərqli 
oluşuna bəs nə deməli? Bəzən arzularına, xəyallarına o 
qədər inanırsan ki, reallaşmağını o qədər istəyirsən ki, 
özünü olduğundan fərqli prizmada, məhz görmək 
istədiyin yerdə olduğuna inandırırsan. Bəs nəticələr? 
~ 27 ~ 
 
Onlardamı istəyinə uyğun rəqs edir? Onların ritmi 
insanın çaldığı ilə eyni olmadı axı heç vaxt. Amma 
bəlkə də hər şey çox sadə idi. Xəyal qurmaqdan da 
sadə. Bir hədəf idi seçilmişdi. Məqsədli idi, əziyyətli idi, 
bəlkə də zamanı idi. O zaman ki, onu daha bir zamana 
calaşdırmaqla ömürdən bir ili bir gün kimi keçirmək 
üçün idi hər şey. Bəlkə də müvəqqəti unutmaq idi 
məqsəd, ya da özünü təsdiq kimi bir şey. Nə yaxşı ki, 
xəyal deyildi, oyananda uçuruma yuvarlanasan. 
Sadəcə uğur ağ göyərçin kimi əldən uçdu. Amma çox 
uzağa yox, sadəcə hədəfə doğru. Və söz verdi geri 
dönəcək... 
 
 
 
Brüsseldən məktublar... 
 
 
Salam Bakı... Yəqin ki, bu gün yenə zəif günəş 
işıqlarının şəfəqləri ilə oyanıb bozlara boyanmısan. 
Baharın ilk təravəti ilə ətirlənib, bürünmüsən 
buludlara. Səndən məsafələrcə uzaqda olan balaca 
sakinin bu gün yenə sənin xəyalınla oyandı hövlənak 
yuxudan. Yad şəhərin yad səsləri, bütün gecə 
rahatlığını əlindən alan yeknəsək uğultu... Bilirsən nə 
fikirləşdim, sən doğurdan da çox sakit və üzüyola 
imişsən... Bəlkə də, özünü elə göstərirsən, bilmirəm. 
Amma sənin haqqında məndə yeni təəssüratlar 
~ 28 ~ 
 
oyanmağa başlayıb deyəsən. İndi düşünürəm ki, sənin 
küləyin də ətirlidi. Hələ yağışın... Onu da ancaq səndə 
sevmişəmmiş. Səninlə sevmişəm. Mən Səni sevmişəm. 
Bəlkə də, mənim yoxluğum səni heç maraqlandırmır. 
Bəlkə də, hər səhər işə tələsən qızın bir müddət 
sinəndə iz qoyaraq ora-bura qaçmağı sənə təsir 
eləmir. Sənin yoxluğunsa hər dəqiqə hiss olunur. 
Çünki, ən xırda detal olan telefon kodu +12 deyil. Bu 
sənə yazdığım ilk məktubdu. Gizlət və heç kimə 
göstərmə, ikimizin arasında qalsın. Gələndə ilk pıçıltım 
olacaq, Səni Sevirəm ey şəhər, təəssüf ki çox sevirəm... 
 
 
 
Təyyarələr ayrı-ayrı qovuşdurar... 
 
Yad şəhərin tanımadığın küçələrində gəzərkən, yeni 
tanışlar, yeni üzlər görərkən, səndən dəfələrcə 
fərqlənən irqlərlə münasibət qurarkən, tamam fərqli 
dad verən təamları dadarkən, nə edirsən et, lap 
özündən çıxıb özünə qayıdarkən belə gözləyərsən 
həsrətlə təyyarələrin səni qovuşduracağı anı. Biri ilə 
qovuşdurub, digəri ilə ayıran  yollar bir gün mütləq 
kəsişmə nöqtəsi tapacaq. Amma həmin kəsişmə 
anında bütün olanların əvvəlki tək olması nə 
mümkündü, nə mümkünsüz. Təyyarə məni 
qovuşdurdu, təəsüflənirəm ayrı salanların halına... 
~ 29 ~ 
 
Soyuq avqust... 
 
Düşündükcə özümü gizlədirəm, özümü gizlətdikcə 
səni tapıram fikrin hər küncündə. Sabahı bu günümlə, 
dünəni sabahımla qarışıq salmış şəkildə aldadıram 
həm özümü, həm səni, həm onları. Məkan, zaman, il 
anlayışını qavramaq istəmirəm, düzü heç bacarmıram 
da. Özümü 20-40 ilin, bəlkə də daha öncələrin 
hadisələri, kitabları içində itirirəm. Bilə-bilə, qəsdən. 
Belə daha asan olacağını düşünürəm. Əslində heç 
düşünmürəm də. Özüm özümü aldatdığımı aydın dərk 
edirəm. Lakin elə oradaca, itirdiyim yerdəcə tapıram. 
Bu dəfə isə itdiyim yolla qayıtmaq üçün istiqamət 
gəzirəm. Əbəs... Mənim çaşqınlığıma inad fəslin 
şıltaqlığı daha da artdı. Payız kimi soyuq avqust 
gecəsinin ruhumu donduran təhlükəli oyunlarına hazır 
deyiləm. Heç Bakı da hazır deyil axı bu qəfil soyuğa 
deyəsən. Yazıq şəhər, yazıq ruhum. Donacağıq bu 
gedişlə. Donduracağıq hisslərimizi. Yox, yox! Əsla! 
Hissləri dondurmaq daha təhlükəli oyundur. Məni 
tapmasan, səni də itirsəm hisslərim kimi, mən yenə 
mən olarammı, vəsilə olarammı sabahıma? Nə olar 
soruşma məndən olanları. Sıxma donmuş yazıq 
ruhumu. Səfiləm. Dilənçi kimi mehribanlıq umuram 
elə bil insanlardan və bu dilənçi ruhumla daha çox 
nifrət edirəm onlara. Hamısına! Elə özümə də..Və yenə 
də səndə birləşir bütün sevgi qütblərim. Hələki bu 
~ 30 ~ 
 
başlanğıcdır. Amma mən artıq çox yorğunam. Sən 
məni şahzadə etdin, mənsə sənsiz səfil oldum 
buralarda. Bağışla məni. 
“Elə məqam gəlib çatır ki, artıq ağrını duymursan. 
Hissiyyat korlaşır, şüurun o qədər tutqunlaşır ki, 
zaman və məkan hissin itirilir.” Q.Q.Markes 
 
 
 
Ayrılığın olmalıdıları... 
 
Ayrılığın nəticələri – Gecələrin yuxusuzluğu. Özünü 
unudana qədər içki. Çoxlu və yeni qız-oğlan tanışlığı. 
Saysız siqaret kötükləri. İşdən çıxmaq. Yaş yastıqlar. 
Sosial şəbəkələr. Təklik... Ən yaxşı tələbə, şagird 
olmaq. Hər şeydən soyumaq. İçəri şəhərin dar 
küçələri... Gecə iştahası və artıq çəki. Təkliyə nifrət 
etmək, qələbəlik... Şəkilləri cırmaq. İşdə ən qabaqcıl 
işçi olmaq. Hər dəqiqə telefonu yoxlamaq. Çox 
gözəlləşmək. Keçmişə aid və onu xatırladacaq hər şeyi 
göz önündən yığışdırmaq. Yaxınlardan üz çevirmək. 
Dərsdən qaçmaq. Arıqlamaq. Üzü divara gözü açıq 
“yatmaq”. Kitablardakı əsərlərdə özünü tapmaq. 
Serialların qəhrəmanına çevrilmək. Baxımsızlıq. 
“Ucuz” yolun yolçusu olmaq. Dinə sarılmaq... Utopiya 
qurub, orda yaşamaq. İxtiralar eləmək. Başqa ölkələr... 
~ 31 ~ 
 
və... və... və... Əvvəli özündən qaçmaq, sonu özünə 
qayıtmaq! 
 
 
 
Təkliyin mənasız əzabı... 
 
Bəlkə ən yaxşısı yatmaqdır? Elə belə gözümü yumum 
həyata və yatım. Axı ancaq onda özümü unuduram, 
özümü unuduramsa deməli sən də mənimlə birlikdə 
unudulursan bir müddətlik. Amma yox. Sən yenə də 
unudulmursan. Bu dəfə də yuxularıma pənah 
gətirirsən. Bu nə əzabdı!? Bu nə işgəncədi axı? Gecənin 
tən ortasında sənsizlik bütün çılpaqığı ilə qarşımda 
yeni və növbəti tamaşasını oynayarkən gücüm ancaq 
başqalarını acılamağa çatır mənim də. İstəmirəm nə 
xəyal, nə arzu, nə gələcəyin planlarını götür-qoy 
eləmək artıq. Bezdim, sıxıldım! Mən reallıq istəyirəm. 
İstəmirəm “gələndə, görəndə, olarsa...” ilə başlayıb 
bitən cümlələri qurmaq artıq. Yorulmuşam 
yorğunluğumdan. Tükənir taqətsizliyimin taqəti belə. 
Sürüyürəm cismimi cəsəd kimi. Ruhum isə tamam 
başqa aləmdə uçuşur. Nə bu dünyaya aidəm, nə də o 
dünyaya. Natamam... Laməkan... Əsəblərim kamanın 
simləri kimi tarıma çəkilərək çalır nələrdənsə. Amma 
mən artıq heç nə duymuram, duymaq istəmirəm! 
Dünyaya kar olmuşam ya da özümü karlığa 
~ 32 ~ 
 
qoymuşam. Əlimdən heç nə gəlmir, ürəyim çox sıxılır, 
baş ağrıları əzab verir, mənasız problemlər və 
söhbətlər ürək bulandırır. Susdurmaq istəyirəm ətrafı, 
stop düyməsini basıb sadəcə olanları durdurmaq, 
yaşamamaq. Təkcə zaman maşınının mexanizmi 
tərpənsin. Dişli, diyircəkli dairələr hərəkətə gələrək 
tərpətsin əqrəbləri daha bir gecə, növbəti gün, daha 
bir gün, daha, daha...Və ta o gözlənilən günün gəlib 
çatdığı ana kimi beləcə davam etsin. Necə də gülməli 
fikirlər gəlir mənə, düşüncəm, fikirlərim tamam nağıl 
aləmindədi sanki. Nə olar bəsdi özünü güldürdün ey 
fikir! Özünə gəl artıq, dön... Mən təkliyi təcəssüm 
eləyən dizlərini qucaqlayıb, başını aşağı salıb, evin bir 
küncündə oturan “çornı-beliy” şəkillərdəki 
obrazlardan deyiləm. Sadəcə özümə qayıtmaq 
istəyirəm. Tək istəyimdi. Qaytarın məni mənə! Nə olar 
qaytarın... 
 
 
 
Gözlərini yumarkən... 
 
Bu yazını İqor Krutoyun «Когда я закрываю глаза» 
bəstəsini dinləyərkən yazmışam. 
 
Gözlər yumulur. Düçüncələr yenə işğal edir ruhu, 
fikirlər didir doğrayır hissləri. Xəyallarsa qandallı. Öz 
dünyanda var gəl edirsən. Boş, qara dəhlizdir, sonsuz, 
~ 33 ~ 
 
səssiz, kimsəsiz... Xəyalları buraxmamaq üçün bu 
dəhlizə örtürsən bütün qapıları, üstünə də bir qıfıl. 
Lakin qorxursan təklikdən və yol ayrıcında qalırsan. 
Xəyallar səni incitsə də, təkliyin səni daha çox 
vahiməyə salacağını bilirsən. Nə bir kimsəni dəvət 
etmək, nə xəyalları azad etmək. Seçim qarşısında 
qalaraq ən nəhayətində açırsan gözlərini hövlənak, 
yuxudan oyanmışcasına, özünü oyanmağa məcbur 
edərcəsinə. Qaranlıqdan işığa qəfil addım çaşdırır səni. 
Bu nədir!? Yox, yox... İstədiyin elə o qaranlıq imiş! Öz iç 
dünyan imiş ki! Yenidən yavaş yavaş enir göz 
qapaqları bu dəfə daha sakit və səbirlə qarşılayırsan 
səssizliyi, təkliyi. Daha təmkinlisən düşüncələr 
dəhlizində. Nə olar olar... İncidəcəkmi ruhunu? Qoy 
incitsin, əvəzində qorxularını azaldacaq. Azaldacaqmı, 
düzü heç onu da bilmirsən. Dönüb dolanırsan 
xəyalların başına, 2-3 il əvvələ qayıdırsan. Artıq 
qorxutmur nə təklik, nə qaranlıq. Xəyalı obrazlar 
çönüb həqiqət olur sanki. Səhrada görünən ilğım kimi 
yalan, görə biləcəyin qədər real olur hər şey. Biz 
zamanlar əllərinə toxunan indi xəyallarını toxuyur. Və 
sən toxunan xəyalların sökülməyindən qorxaraq onları 
yenidən dustaq edirsən. Bu dəfə daha fərqli şəkildə, 
zərər gəlməsin deyə və gözlərini açırsan... 
 
 
~ 34 ~ 
 
Çərçivələrin rəngi... 
Haşiyəyə alınmış həyat... Ətrafına çəkilən rəngin fərqi 
yoxdu, qırmızı, narıncı, ağ ya qara. Nə dəyişər bu rəngli 
haşiyələr çərçivə olduqdan sonra? Sadəcə ayrılır 
bununla bir həyat geniş anlamlı həyatdan. Çərçivəyə 
salındıqdan sonra ətrafına hasar da çəkilir üstəlik. Nə 
olsun ki!? Şikayət etmə haqqının verilmədiyi dərk 
edildikdən sonra əöyrəşilir onsuz bu həyata da və 
susulur. Yaşamağa davam deyib, çərçivə və haşiyə 
içində qurulur hər şey. Həddi aşmayan kiçik 
xoşbəxliklə dolu... Artıq olmaz, çərçivənin 
hüdudlarından çıxmaq qadağandır çünki. Bilmirəm 
nədən, sevgimi, ya başqa nəsə, icazə verirsən və 
qurulur çərçivə içinə bir çərçivə daha. Yenə də öz 
aləmini qurmağa çalışırsan bu darlıq içində, yeni həyat 
qurursan, öyrəşməyə çalışırsan. Amma yenə göz dikilir 
çərçivələrinə. Alın, sizin olsun! Bəzəkli hədiyyə qutusu 
içində ətrafı rəngbərəng haşiyəli çərçivə içində həyat 
şəkili. Sizindir artıq! 
P.S. Keçmişdən qalan izlər iyrənc, gələcəyə atılan 
addımlar nigaran. Kiçik bir müharibə. Bacarmadım 
çərçivələri qırmağa, əksinə yeni bir qutuya qoyub 
hədiyyə etdim, hər şeyi! 
~ 35 ~ 
 
 
