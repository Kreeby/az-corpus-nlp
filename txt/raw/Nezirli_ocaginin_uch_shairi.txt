ŞƏMİSTAN    NƏZİRLİ 
NƏZİRLİ 
OCAĞININ  
ÜÇ ŞAİRİ 
 
 
“Azərbaycan Milli Ensiklopediyası” 
Nəşr iyya t  –  po l iqra f iya  B ir l i y i  
Bakı—2002  
 
 
 
 
 
 
 
 
 
MÜƏLLİFDƏN 
 
Dünən bu gün üçün bir yadigardır. 
 
 Səməd Vurğun 
 
Öz qohum - qardaşını unutma, ailə və 
 tayfanızın qocalarına hörmət elə!» 
 
“Qabusnamə“dən 
  
Tarixin amansız, sərt qanunları var. Onu nə unutmaq olar, nə də təhrif 
etmək. Unutsan gələcək nəsl səni lənətləyər, üstəlik də düşmən yanında gözü 
kölgəli olarsan. Allahın varlığını hiss etməyib olmuşları təhriflə yazsan, bu 
dünyada vicdanın, o dünyada isə ruhun rahatlıq tapmaz. 
Bir nəslin tarixi şəxsi tarix deyil. O millətin tarixinin zərrəsidir. Damlalardan 
ümman yarandığı kimi, kiçik fakt və hadisələrdən də tarix yaranır. 
Nəslimin tarixini yazmaq məni çoxdan düşündürürdü. Onun yetirdiyi 
çoxsaylı ziyalı oğul və qızları keçmiş və bu günkü fəaliyyətləri ilə mənə onları 
tarixləşdirmək hüququ veriblər. 
Beş yüz evli Körpülü kəndində ilk məktəb direktoru, ilk həkim, ilk alim, ilk hərbçi, 
ilk ali təhsilli mühasib, ilk yazıçı bizim nəslin nümayəndələri olub. Maarifçi 
babalarım, əmilərim, dayılarım bizə qızıldan saray qoyub dünyasını dəyişməyiblər. 
Onlar bizə elm və bilik xəzinəsi bir də ən vacibi yaxşı ad qoyub gediblər. 
Bəzən düşünürsən ki, niyə mən babamın babasını taınmamalıyam. Niyə 
dünyanın böyük dövlətləri altı yüz, yeddi yüz əvvəl yaşamış ulularının haqqında 
yazır və təxmini də olsa babalarının portretlərini çəkdirib tarixi şəxsiyyət kimi 
yaşadır. Biz isə yüz, iki yüz il əvvəl yaşamış nənə və babalarımızı tanımırıq. Niyə 
nəslimizin şəcərəsini tərtib edib onu gələcək nəslə yadigar qoymayaq? Bu 
unutqanlıq haqqını bizə kim verib? Əlbəttə, bütün bunlar tənbəlliyimizdən və 
etinasızlığımızdan yaranan mənfi keyfiyyətlərdir. 
Mərd babalarımızın yaxşı əməllərini, torpaq təəssübkeşliyini, qəhrəmanlığını 
yaşatmaq müstəqil Azərbaycanımızda bizə qismət olub. Tarixi faktlar göstərir ki, 
1918-1920-ci illərdə də ilk Azərbaycan Cümhuriyyətinin qurucuları, sərkərdələri 
nəcib, əsilzadə nəsillərin oğul və qızları olub. 
Zamanın abı - havası qara buludları ölkəmizin üstündən qovub apardı. Bütün 
sərt qadağalar, yersiz təhrif və təriflər də o qara buludlarla uçub getdi. İndi günəş 
şimaldan yox, mavi Xəzərimizin qırçınlı ləpələrinin arxasından doğur. Daha 
ulularımız haqqnıda küncdə - bucaqda, məclislərdə səsimizi qısa - qısa danışmırıq. 
Bu gün yazılan hər bir sağlam nəslin tarixi, canı və qanı ilə millətinə xidmət edib 
dünyasını dəyişmiş oğulun, qızın fəvaliyyəti ümum Azərbaycan tarixinin 
səhifəsinə daxil olmalıdır 
Nəzirli nəslinin yetirdiyi üç şairdən - Molla Əsgər Nəziroğlunun, Məmiş 
Nəzirlinin və Günyaz Nəzirlinin şerlərini çap üçün hazırlayanda istər - istəməz hələ 
Sovet qadağaları dövründə qələmə aldığım “Loru dərəsinin faciəsi” sənədli 
povestini də yada saldım. Bu sənədli əsər bir başa nəslimin tarixinə bağlı olduğuna 
görə, qələm dostlar;ın məsləhətilə onu da “Nəzirli ocağnın üç şairi” kitabıma daxil 
etdim. Əsər bitməmiş olsa da, inanıram ki, ümumoxucu rəyi mənim üçün gərəkli 
olacaq. 
 
  
El şairi Mirzə Səməd 
Daşsalahlının  
“Dağlar” şerindən: 
 
Nəzirli bulaqda lalə - nərgizlər, 
Armudludan gəlir şirin avazlar. 
Ürküşür sonalar, çığrışır qazlar, 
Zəmzəmə bənzəyir göllərin, 
dağlar. 
 
 
EL ŞAİRİ MOLLA ƏSGƏR NƏZİROĞLU 
 
Bu gün elin yaddaşında Molla Əsgər kimi yaşayan el şairi Nəziroğlu Əsgər 
hərfi mənada başa düşülən kimi mollalıq eləməyib. Kamil dini təhsil alan Əsgər 
1880-ci ildə Loru nahiyəsinin Yuxarı Körpülü kəndində anadan olub. İkinci Şıxlıda 
məşhur maarifçi Molla Bilalın sinfində təhsil almışdır. O Bilal ki, onun müəllimlik 
təcrübəsi nəinki çar və Musavat dövründə, hətta sovetlər vaxtı belə bütün İttifaqda 
tanınıb. Məhz maarifçilik fəaliyyətinə görə Molla Bilalın xidmətləri o vaxtlar hər 
kəsə qismət olmayan Lenin ordeninə layiq görülüb. 
Xalq şairi Osman Sarıvəlli Bilal Əhmədovun əvəzsiz xidmətini 1952-ci ildə 
yazdığı on səkkiz bəndlik “Bilal müəllim” adlı şerində nəzmə çəkib: 
     
Bilal müəllimin gözü önündən 
Keçir mühəndislər, keçir həkimlər, 
Cavan müəllimlər, cavan ustalar, 
Yaxşı aqronomlar, yaxşı ustalar. 
 
Deyir öz - özünə: - Bizim məktəbi 
Son illər bitirmiş bu şən cavanlar. 
Xoşbəxtəm, bunların tərbiyəsində 
Mənim də azacıq bir zəhmətim var. 
 
Şairin təvazökarlıqla dediyi Molla Bilalın azacıq müəllimlik zəhmətindən 
Nəziroğlu Əsgərə də səxavətlə pay düşüb. Sovetlər dövründə müəllimlik 
fəaliyyətini davam etdirə bilməyən Molla Əsgər kənd təsərrüfatında briqadir, 
ferma müdiri və başqa məsul vəzifələrdə işləyib. 1931-ci ildə quruluşun tuthatut 
vaxtı var - yoxu olan bir cüt kotanı və mal - qarasını kolxoza bağışlayıb. 
Müqəddəs Quranı əzbər bildiyinə və eldə, obada o vaxtın (1937-ci ildə) 
təbiri ilə desək, ziyalı və zəkalı molla kimi tanındığına görə kolxozdan xaric edilib. 
Məcbur olub ki, gecələrin birində oğlu Seyfəddinlə birlikdə Debet çayı sahilindəki 
Səngər dağının yanında müqəddəs Quranı torpağa tapşırsın. Onda bu saf insan 
üzünü Allahın dərgahına tutub qudurğan kənd sovet sədrinin ünvanına nifrətlə 
demişdi: 
- Ey gözəgörünməz Tanrı, müqəddəs Quranla belə rəftarıma görə məni 
bağışla. Səndən bircə diləyim var, müqəddəs Quranı bu günə saldıranı tezliklə 
məhv elə. 
Bir ay keçər - keçməz qaçaqlar həmin kənd sovet sədrini Quran basdırılan 
yerdən on beş - iyirmi metr aralıda, çayın sahilində ağaca sarıyıb güllələyiblər. 
Molla Əsgər Nəziroğlu elin yaddaşında bədahətən şer qoşan təbli şəxsiyyət 
kimi indi də yaşayır. Onun: 
         
A günü qara fəhlə, 
Əppəyi para fəhlə, 
Niyə məlul durmusan? 
Samanı dara fəhlə 
 
- şeri bu gün də dillər əzbəridir. 
Onun lirik qoşmalarında,  gözəlləmələrində qədim Türk torpağı olan Loru 
nahiyəsindəki Ləlvər və Lejən dağları, Çubuxlu yaylağı, Yekəyal, Gendərə, 
Allahverdi mis mədənləri ilhamla tərənnüm olunur. 
 
* * * 
 
Totalitar sovet rejiminin molla kimi “gözümçıxdıya” saldığı Əsgər Nəzir 
oğlu xalqımıza başucalığı gətirən layiqli övladlar yetişdirmişdir. Onun böyük oğlu 
Nadir Nəzirov qırx ildən çox Yuxarı Körpülü kənd məktəbinin direktoru olmuşdur. 
Bu gün elmin , maarifin, kənd təsərrüfatının müxtəlif sahələrində ad - san 
qazanmış hər bir Körpülü sakini haqlı olaraq iftixarla deyir ki, mən görkəmli 
maarifçi Nadir Nəzirovun yetişdirməsiyəm. Əsl maarifçi və saf şəxsiyyət ömrü 
yaşamış Nadir Nəzirov qüsursuz xidmətlərinə görə Əməkdar Maarif xadimi adına 
layiq görülmüşdür. 
Neft təsərrüfatı sahəsində görkəmli mütəxəssis kimi tanınan texnika elmləri 
namizədi Seyfəddin Nəzirov uzun illər SSRİ Neft Sənayesi Nazirliyində şöbə rəisi 
kimi məsul vəzifədə çalışmışdır. 
Əlli ilə yaxın Qazax rayon uşaq xəstəxanasın baş həkimi işləyən Osman 
Nəzirovun şəfalı əlləri Gəncə və Borçalı ərazisində yüzlərlə insana həyat bəxş 
etmişdir. Məhz bu xidmətlərinə görə Osman Əsgər oğlu Nəzirov 2000-ci İldə 
Azərbaycan Respublikasının “Əməkdar həkim” fəxri adına layiq görülmüşdür. 
         
 
MOLLA ƏSGƏR NƏZİROĞLUNUN 
BİZƏ ÇATMIŞ ŞERLƏRİ 
 
NƏ DEYİM? 
 
Sənahidən düşüb yolu,  
Belə gözələ nə deyim?  
Gül - çiçəkdi sağı - solu,  
Belə gözələ nə deyim? 
 
Allahverdidən bir az bəri, 
Yorur dəli küləkləri,  
Mədəndən umur cövhəri,  
Belə gözələ nə deyim? 
 
Elə ki, üz tutur yola,  
Məəttəl qalır meşə, tala.  
Ləlvər quruyur az qala,  
Belə gözələ nə deyim? 
 
Ləlvər - cənnət ocağı,  
Cövhərnən dolub qucağı.  
Pir olub Yusif ocağı;  
Belə gözələ nə deyim? 
 
Geyibdi yaşılı, alı  
Göy çəməndi sağı, solu.  
Üç kilsəyə gedir yolu,  
Belə gözələ nə deyim? 
 
Bir yanında Lejən dağı,  
Bir yanında Güllü bağı.  
Mehman eylər qonağı,  
Belə gözələ nə deyim? 
 
Talasına gül düzülür, 
Çeşməsindən can süzülür.  
Əsgər kədərdən üzülür, 
 Belə gözələ nə deyim? 
 
1927-ci il, 
Yuxarı Körpülü kəndi 
        
  
OĞUL 
 
Sevimli oğlum Seyfəddindən kağız  
aldım. Yazırki, instituta girdim. 
 
Oxudum naməni, oğul, şad oldum, 
Elə ki, aləmdə pür murad oldum.  
Kədərdən - qüssədən tam azad oldum,  
Nə yaxşı sən varsan, sən varsan, oğul. 
 
Dərsinə davam et sən leyli - nahar,1  
Olsun sizə kömək qibleyi - çahar.2  
Açılsın üstünə güzari - bahar,  
Özün təbiətdə baharsan, oğul. 
 
Deyirəm həmişə sağ olsun canın, 
Əla qiymətlər al, durulsun qanın.  
Piranə atan da kəsə qurbanın,  
Elinə üzüağ varasan, öğul. 
 
Nə qədər oxusan, yenə az olar,  
Allahın əmrinnən bədlər pozular.  
Atan Nəzirzadə bunu arzular,  
İlləri xoş günnən yorasan, oğul. 
 
1946-cı il, sentyabr 
 
DÖRDLÜKLƏR 
 
Oğlum Seyfəddinə 
 
Mən sənə, ay bala, oxu deyərdim, 
 Elmi beyninə toxu deyərdim.  
Qurtaran günün görsəydim əgər  
“Getdi dərdimin çoxu” - deyərdim. 
 
                                                 
1 Həmişə, səhər - axşam. 
 
2 Müəllif Məhəmməd peyğəmbərdən sonra gələn dörd xəlifəni - Əbubəkr, Ömər, Osman və Əlini nəzərdə  
    tutur. - Ş.N. 
  
 
Görən niyə olmuş belə, 
Göz yaşlarım dönmüş selə.  
Qəlbim bülbüldü, bəs niyə  
Nəğmələr oxumur gülə. 
 
  
EŞİDİN MAHİRİN DƏDƏ SÖZÜNÜ... 
 
Yurdundan ayrılmış, yuvadan uzaq...  
Dostunun könlündən, gözündən iraq. 
Ümidi sənədir, ey yaradan Haqq,  
Yaralıdır könlüm quşu, yaralı,  
Yaralandı yazıq şair olalı. 
 
Əhməd Cavad 
 
Çəhrayı rəngli dəftərdə cəmisi otuz bir şer. Bu, Məmiş əminin şerlərinin tam 
olmayan sayıdır. Yetmiş beş illik mənalı ömrün ürək döyüntüsü, əsirlik əzabının 
kiçik bir parçası, saf qəlbin çırpıntısından qopub bizə yadigar qalan polad bir çınqı 
var bu şerlərin ruhunda. Bütün ömrünü sovet rejimində yaşayan bu müdrik insan, 
dərin baxışlı, qayış sifətli Məmiş Nəzir oğlu nə qədər uzaqgörən imiş. Onun 
şerlərində nə partiyanın, nə “ellər atası” Stalinin, nə də sosializm və kolxoz 
quruluşunun bayağı tərifləri yoxdur. O, 1984-cü il avqustun 6-da rəhmətə gedəndə 
aşkarlığın, demokratiyanın işığından zərrəcə görüntü belə yox idi. Nə də sovet 
quruluşunun yıxılacağını heç xəyala belə gətirmək mümkün deyildi. 
Yetmişinci illərdə ikimiz bir otağa çəkilib uzun - uzadı, sonu görünməyən 
söhbətlər edəndə o, arabir qoşmalarından da bir - iki bənd deyərdi. Bu, qətiyyən 
şerilə fəxr eləmək deyildi. Sadəcə olaraq, dediyi müdrik qoşmalardan bir bənd, bir 
parça danışdığı inqilabdan əvvəlki əhvalata, ya da şəxsiyyətin vəfalı - vəfasızlığına 
dair yeri gəldikcə əlavə olardı. Mənim dəftərimdə onun daınşdığı əhvalatlar 
gündən - günə, tətildən - tətilə çoxalırdı. Qəribə, sərt və bir az da qaraqabağlığı 
vardı onun. Nə sözünə, nə də danışdığı əhvalata, hadisəyə irad tutmaq olmurdu.  
Bir dəfə cəsarətə gəlib ondan xahiş etdim ki, bəlkə vaxt tapıb şerlərinizi bir 
dəftərə yazasınız. Hamısnı olmasa da, bir neçəsini çap üçün hazırlamaq olar. Bəlkə 
yazmısınız, varsa verin, mən də oxuyum. 
Onun arıq, qaraşın sifətinə qəribə və mənim çox nadir hallarda gördüyüm bir 
təbəssüm qondu, Papirosunu dalbadal tüstülədib: 
- Yox, - dedi, - yazılı yoxumdu. Amma hamısı da olmasa, bir parası, hələ 
müharibə illərində və əsirlikdə yazdıqlarım da yadımdadı. Yəni deyirsən, bunlar, 
bu cızmaqaralarım bir şeyə yarayar? Kiminsə qəlbini ehtizaza gətirər? Vallah, 
Səməd Vurğundan sonra mən özünə şairəm deyənlərin hamısının halına acıyıram. 
Birdən mənə də şair - zad deyərsiniz... Mən elə - belə, görüb şahidi olduqlarıma, 
təsirləndiklərimə bədahətən  sözdü,   demişəm. Yoxsa,   “ay  uşaq,   kiriyin,   mən   
şer yazıram”. Belə şeylər məndə yoxdur. Fikirləşərəm. Sənin bir də yay tətilinə 
gəlməyinə altı ay var. Ev qayğısından, məktəbdə dərslərin vaxtından bir - iki saat 
oğurlayıb cızma - qara eləyərəm. 
Bilirdim ki, söz verdi, eləyəcək. O, sərt olduğu qədər də doğru, düz danışan 
idi. Yersiz gülmək, kiməsə əlindən gəldi - gəlmədi vəd vermək onun xasiyyətinə 
yad idi. 
Yay sessiya imtahanlarını verib kəndə gəlmişdim. Şerlərin taleyini 
soruşmağa cəsarət eləmirdim. Bir axşam üstü evdə oturmuşdum. Dedilər Məmiş 
əmin çöldə səni gözləyir. Dərhal eşiyə çıxıb görüşdüm. Alnımdan öpdü. Heç vaxt 
özündən kiçiyin üzündən öpməzdi, Zarafatdoğru deyərdi ki, igidin alnından öpələr, 
gözəlin üzündən... - Bizə gedək, - dedi, - səninlə işim var. 
Nə cəsarətim vardı, deyəm ki, nə işdi. Ta özü mətləbi açmasaydı. ...Çay - 
çörək gəldi. Amma nə şerlərdən, nə də dəftər məsələsindən xəbər - ətər yox idi. Elə 
məni sorğu - suala tutub Bakıdakı qohumları soruşurdu. Mən də qəsdən arada 
söhbəti dəyişib dedim ki, Daş Salahlı aşıq Bəhramdan qohumun Mirzə Səmədin 
xeyli şerini almışam. Oğlu Əbdüləzim əmi də aşıq Hüseyn Bozalqanlı ilə iki 
deyişməsini verdi. İstəyirəm çap etdirəm... 
Arada kəsik - kəsik öskürüb, dinmədi. Birdən başını qaldırıb: 
- Arifə bir işarə kifayətdi, qardaşoğlu - dedi. Aynəbənddəki qızını çağırıb: 
 - Get, Fəridədən mənim ona saxlanc üçün verdiyim dəftəri al, gətir. 
Yazmışam, məncə bu qədər də bəs eləyər... 
  
* * * 
 
Böyük Vətən müharibəsinin cəbhələrindən sonra, həm də əsirlik həyatının 
əzablarından keçib Körpülüyə qayıdan Məmişi bir müddət doğma kəndində 
müəllimlik etməyə qoymurlar. “Sən əsirlikdə olmusan” bəhanəsi partiyaçı 
namərdlərin əlinə girəvə salır. Belə bir saf ziyalını heç nədən dost - tanış yanında 
gözükölgəli edir. Dözülməz əsirlik düşərgəsindən Allahın köməyi ilə salamat gələn 
Məmiş Nəzirli doğma elində də od - alova düşür: cavanca qardaşı Nəzir müəllimin 
(1913-1942) cəbhədə həlak olması, anası Pəri xanımın ölümü, əsirlə yaşamaq 
istəməyən həyat yoldaşının ailəni dağıtması ona dərd üstündən dərd gətirir. Gücü 
başqa şeyə çatmayan, əli həyatın bütün nemətlərindən üzülən Məmiş Mahirin 
dünyaya şikayət etməkdən başqa əlacı qalmır. Qovrulan, ağrılarda yanan şair 
poetik mənzumələrində ah edib fəryad çəkir ki, bu dünya qəmi, kədəri elə mənəmi 
saxlamışdı? Mən taleyi küskünün bu işıqlı dünyada bəxti nə vaxt oyanacaq, dünya 
deyə - deyə fəryad edir: 
 
Boylanıb baxıram qardaşım hanı, 
Sellər kimi axır Mahirin qanı, 
Gəlməyir qələmə dərdimin sanı, 
De, niyə baxmırsan bu yana, dünya?! 
 
İnsan yaralı olanda dərdi od püskürür. Şair Mahirin də qardaş dərdi 
gözündən qəlbinə yaş axıdıb onun varlığını sarsıdır. Nəslimin üç şairinin üçü də 
zəmanədən, quruluşdan gileyli gedib. Yəni bəxt, tale heç birinin üzünə gülməyib. 
Məmiş əminin şerləri hər bir Körpülülü üçün doğma və ürəyəyatımlıdır. O, 
şerlərin hər birini vaxtilə Körpülü cavanlarının, süsən - sünbüllü qızlarının toy - 
şan məclislərində xeyir - dua kimi oxuyub. 
Onun təsvir etdiyi Gen dərədən, Qoşa yaldan, Çinar dərəsindən, 
Qızılqayadan, başı buludlara toxunan yamyaşıl meşələrin ətrini indi onun 
şerlərindən alırıq. Bu şerlərin hər birində Körpülü həsrəti, doğma yerlərin ab - 
havası var. Vətən məhəbbəti ilə müharibənin od - alovundan keçən Məmiş Əhməd 
oğlu 1946-cı ildə Donbas şəhərindən yazırdı: 
 
Sızlayır qəlbimin incə telləri, 
Düşmüşəm sizlərdən aralı, haray! 
Doğma Körpülüdən bir xəbər verin, 
Bütün ömrüm olsun baharlı, haray! 
 
Körpülü kəndinin göy meşəsindən, 
O allı - yaşıllı xoş sinəsindən, 
Sarı nərgizindən, bənövşəsindən, 
Həsrət könlüm istər bar alı, haray! 
     
Doğma yerləri bizə tez - tez xatırladan, bizə Körpülüdən yadigar qalan şirinli 
- acılı xatirələr, göynərtilər, bir də Nəzirli ocağının şerləri oldu. Gecə yuxumuz 
ərşə çəkilib yata bilməyəndə durub o şerləri oxuyur, özümüzə toxtaqlıq verib 
rahatlıq tapırıq. Yuxularımızda bu şerlərin bənd və misralarında təsvir olunan 
kəndimizin təmiz səmasından nur alır, gur bulaqlarından su içir, nərgiz, bənövşə 
qoxuyur, yaşıl ormanlarından keçirik. 
Tanrımıza şükr edirik ki, tale bizim nəslə də qələm tutan, təbli, müdrik söz 
ustaları verib. Bu şerlər bizə düşmən əlində olan Körpülü adlı dünyamızın odu, 
ocağı, həsrəti, təsəllisidir. 
1906-cı ildə Körpülü kəndində dünyaya gələn Məmiş Əhməd oğlu Nəzirli 
1921-22-ci illərdə ikinci Şıxlıda Molla Bilalın məktəbində ibtidai   təhsil   alıb. 
1923-24-cü illədə isə doğma  kəndi Yuxarı Körpülüdə görkəmli maarifçi, məşhur 
Qori seminariyasının məzunu Qoca bəy Süleymanovun məktəbində oxuyub. 
Təhsilini artırmaq üçün Bakıya gələn Məmiş Nəzirli 1925-ci ildə Azərbaycan 
Mərkəzi Türk Şura məktəbinə daxil olub. 1928-ci il mayın 8-də həmin məktəbi 
bitirməsi haqqında verilən vəsiqəni Azərbaycan  Kommunist(b) Partiyası 
Komitəsinin birinci katibi  Əliheydər Qarayev, məktəbin müdiri M.Ağayev və 
tədris hissə üzrə müavin  S.Gülücanski imzalamışlar. 
Bizim Nəzirli ocağının 250-300 illik varlığından cəmisi üç şairin şerləri 
əlimizə gəlib çatıb. Heç şübhəsiz ki, nəslin şair oğulları yalnız bunlar deyil. Onlar 
əsrlərin dolanbac yollarında tədqiq olunmadığına görə unudulub, yaddan çıxıb. 
Məmiş əmim iftixarla deyərdi ki, mənim az - çox şer demək, söz yazmaq 
qabiliyyətim babamız Nəzirdən gəlmədir. Onun müdrik kəlamlarını, 
hazırcavablığını, bədahətən şer deməyini ağsaqqallar həmişə məsəl çəkərdilər. 
          
  
DAĞLARIN 
 
Könlüm fərəhlənib qalxır, ucalır, 
Düşəndə yadıma başı dağların. 
Çıxarmı yadımdan heç ömrüm boyu, 
Qoşa silsiləli qaşı dağların. 
 
Əzəldən vurğunam çəmənə, çölə, 
Göllərin gözəli ayna Göygölə. 
Onun sinəsində bitəndə lalə, 
Boyanır al rəngə döşü dağların. 
 
Səyyahlar dağlara eylədi səfər, 
Külünglər oynadı salındı zəfər. 
Yerin qatlarından tapıldı cövhər, 
Cəvahir, gövhərdi daşı dağların. 
 
Gözümü açandan mən səni gördüm, 
Yatıb dincəlməyə sinəni gördüm. 
Alışıb yananı, sönəni gördüm, 
Görəsən, neçədir yaşı dağların? 
 
O məxmər sinəli, o ellər yurdu, 
Zəfər əllərini başıma vurdu. 
Fəxr eylədi qəlbim qürurla vurdu, 
İlham verdi mənə işi dağların. 
 
Bir zaman ellərim gülmədi səndə, 
Axtardı bəxtini dumanda, çəndə. 
Abbasın, Qəribin adı gələndə 
Qurudu gözündə yaşı dağların. 
 
Dostlar! Mahir deyir, bax, gülə - gülə: 
Hüsnünə heyranam əvvəldən belə, 
Sayrışan ulduzlu qəhrəman elə, 
Xub yaraşır yazı, qışı dağların. 
 
1958 
      
  
KƏKLİYİ 
 
İmran Qandalı oğluna 
 
Havalanıb könlüm seyrə çıxanda, 
Boynu buraq gördüm sona kəkliyi. 
Ürküdüb yuvadan zalım ovçular, 
Ayırmış baladan ana kəkliyi. 
 
Səsinə heyranam onun əzəldən, 
Əl saxla, ay ovçu, qıyma ona sən, 
Qoy oxşasın onu bu ana Vətən, 
Bulama qırmızı qana kəkliyi. 
 
Qaşa vesmə, gözə sürmə çəksinlər, 
Qaqqıldaşıb daşdan daşa səksinlər, 
Təhlükə duymayıb azad gəzsinlər, 
Gəl bürüyək əlvan dona kəkliyi. 
 
Belədir Mahirin söhbəti, sözü, 
Axtarma, ey ovçu, dağları, düzü, 
Sürmələnib qaşı, sinəsi, gözü 
Nə gözəl bəzəmiş həna kəkliyi. 
 
1958, aprel ayı 
 
 
DAĞLAR! 
 
Müəllim yoldaşım Axundov Ələsgər (Zahir) yaxın dostum idi. O, hələ 
evlənməmişdi. Ancaq öz məhəbbətinı bir qıza vermişdi, onunla evlənmək, aılə 
qurmaq arzusunda idi. O, öz şerlərində qızı “Məhbub” adlandırmışdı. 1934-cü il 
mayın axırları idi, yanıma gələndə dostumu qəmgin gördüm. Bunun səbəbini 
soruşanda dostum mənə beş bənddən ibarət bir şerini oxudu. Belə məlum oldu ki, 
“Məhbub”gillər köçüb dağa (yaylağa) gedib, dostum onun ayrılığına dözə bilmir. 
Mən ona təsəlli verdim: - Heç fikir etmə, qoy dağları gəzsin, daha da 
gözəlləşsin. İndi onun da qəlbi sənin məhəbbətinlə döyünür. Dağlarda pərvazlanan 
həqiqi sevgi ana qəlbi kimi təmlz olar. Bir də ki, iki ay yarımdan sonra dağların 
boranı qalxacaq. Çiçəkləri solacaq, qayıdıb gələcək. Niyə darıxıb qaşqabaq 
tökürsən. 
Mənim təsəllimə baxmayaraq, hey fikirli olurdu. Dostumun bu halı məni də 
kədərləndirdi. Odur ki, “Dağlar” şerini yazdım. 
 
Çox güvənmə, sinəm yaşıldır deyə 
Az keçər, başını qar alı, dağlar! 
Əskilməz çiskinin, dumanın sənin 
Əlvan çiçəklərin saralı, dağlar! 
 
Qızıldır daşların, çoxdur yaqutu 
Görmüşəm səndə mən qeyrəti, zatı, 
Qardaşım Zahirdən telli Məhbubu 
Alıbsan qoynuna aralı, dağlar! 
 
Yazdım bu şerimi bəlkə ad ola, 
Duyan ürəklərə şirin dad ola, 
Mahirin də könlü gündə şad ola, 
Gər Məhbub Zahirə nar alı, dağlar! 
 
02.06.34 
 
 
BÜKÜLMÜŞ 
 
Sizin elə mehman olanda gördüm, 
Gümüş kəmər incə belə bükülmüş. 
Tərlanım qıyğacı baxıb ötəndə 
Mina boyun siyah telə bükülmüş! 
 
Gözəlisən, gülüm, bütün qızların 
Kaman qaş altında ala gözlərin, 
Ağ buxaq üstündə xallı üzlərin 
Darçına, mixəyə, hilə bükülmüş. 
 
Davasız dərdimin sənsən çarası, 
Bir cüt əbrulərin hilal qarası, 
Qoynundakı o narların hərəsi 
Qumaşa, ipəyə, zərə bükülmüş. 
 
Mən bülbüləm sizin çəmənli yerdə, 
Yaşıl baş ördək tək üzərmi göldə? 
Havalı könlümü salıbsan dərdə, 
Cavan qəlbim şirin dilə bükülmüş. 
 
Gətir xəyalına dəndə Mahiri, 
Tay etmə kiməsə sən də Mahiri, 
Al qoynun içinə bəndə Mahiri, 
Elə sanki bülbül gülə bükülmüş. 
 
15.09.34. 
 
 
BAXASAN 
 
Yar bəzənib sənə qarşı gələndə, 
Açıq qabaq, şirin dilə baxasan, 
Qıyğac baxıb nazi - qəmzə edəndə, 
Əlindəki qızılgülə baxasan. 
 
Boylana - boylana çıxanda düzə, 
O çatma qaşlara, o qara gözə, 
O alma yanaqlı, o gülər üzə, 
Nazik bədən, incə belə baxasan. 
 
Dostlar! Mahir yara qonaq gələndə, 
Ürəyimdən gələn eşqi biləndə, 
Atıb yay oxunu sinəm dələndə, 
Üzünə tökülən telə baxasan. 
 
1935-ci il, may 
 
 
CEYRANIM 
 
Süleyman Qoca oğlu Süleymanov (müəllim) ilə bir yerdə oturmuşduq. 
Gözəl geyinmiş, saçlar səliqə ilə daranmış, zahiri görünüşü də çox yaraşıqlı olan 
bir nəfər yanımızdan keçərkən bir neçə saniyə yavaşıdı və tərsinə yana baxıb yavaş 
getdi. 
Süleyman mənə dedi: “Əgər varınsa, buna bir şer yaz. Ancaq elə olsun ki, 
şerin bir bəndində ona müraciət et, o biri bəndində isə onu mənə təsvir elə”. 
 
Mən ki, qurbanıyam o xətti - xalın 
Bir bəri dön, baxma yana, ceyranım! 
Sənə müştəriyəm barın dərməyə, 
Durnalar içində sona, ceyranım! 
 
Gözüm qaldı onun siyah telində, 
Alqumaş geyinib, gül var əlində, 
Bəzenib - bərtənib toydan gələndə, 
Bənzər bədirlənmiş aya, ceyranım. 
 
Yeriyəndə kəklik kimi səkərsən, 
Dağıdıb bağrımın başın əzərsən, 
Çoxaldıb ömrümü uzun edərsən, 
Girəndə qırmızı dona, ceyranım. 
 
Mən: “Süleyman icazə ver, bu bənddə ona müraciət edim”, Süleyman gülüb: “olar” 
dedi. 
 
Ağzın süd qaymağı, dodağın püstə, 
Bir cüt nar bitibdir ağ sinən üstə. 
Özün kəs başımı onların üstə, 
Qoy batsın məmələr qana, ceyraınım. 
 
Təzə sərrafıdır zərli ağçanın 
Açıbdır ağzını bağlı boğçanın, 
Mahir bağbanıdır barlı baxçanın, 
Qonaq edər məni ona Ceyranım. 
 
1939-cu il 
 
 
 
TƏRSİNƏ DÖNDÜ 
 
Məhəbbət, dostluq, vəfasızlıq və başqa hallarda olan bir çox şerlərimin heç 
birini Böyük Vətən müharibəsindən qayıdanda tapmadım. Yadımda qalanı yalnız 
dörd şerdir. 
 
Bir tərs gündə tərsə səfər eylədim, 
İqbalım tərsinə döndü, nə döndü. 
Taleyin tac - taxtı tərsinə dönsün, 
Şən günüm tərsinə döndü, nə döndü. 
 
Nə yaman olarmış taleyin fəndi, 
Açılmaz qalası, sökülməz bəndi, 
Zülm ilə boynuma atdı kəməndi, 
Rəhimi tərsinə döndü, nə döndü. 
 
Tale tərs oynadı, tərsinə baxdı, 
Dünyanın ayrılıq dərsinə baxdı, 
Oyaq bəxtim dönüb tərsinə baxdı, 
Həyatım tərsinə döndü, nə döndü... 
 
Tale bir ox atdı dönməz tərsinə, 
Yarıb sinəm başın döndü tərsinə, 
Gözümdən getməz ha tər üz, tər sinə, 
Yazılar tərsinə döndü, nə döndü... 
 
Mahir, gileylənmə tale əlindən, 
Səda gəldi doğma Qazax elindən 
Çox keçməz aşarlar Karpat belindən, 
“Qırmızı” tərsinə döndü, nə döndü! 
 
Rumıniya, 1943-cü il, əsirlikdə 
 
 
YELDAĞI 
 
Əsirlikdə  Vətən hər dəqiqə gözümün qabağında idi. Pis həyat tərzi 
nəticəsində bərk xəstələndim. Səhərə yaxın necə yuxuya getdiyimi bilmədim. 
Yuxuda Yeldağının başında olduğumu və oradan doğma kəndimizə tərəf 
uçduğumu gördüm. Odurki, Yeldağı adı ilə üzümü Vətənə tutdum. 
 
Məlul könlüm coşub səni arzular, 
Yetişsənə bir haraya, Yeldağı! 
Düşmənim lap çoxdur, mən isə yalqız, 
Alıblar məni araya, Yeldağı! 
 
Gurlasın çayların, bir də gurlasın, 
Buludun Xəzərdən sular götürsün. 
Şərqdən qərbə hər bir yanı bürüsün, 
Tay axsın sellərin buraya, Yeldağı! 
   
  
Bədənim xəstədir, gözlərim yolda, 
Qoy ölüm Qafqazda, ya da Uralda, 
Dostlarım dursunlar sağımda, solda, 
Apar Mahiri sən oraya, Yeldağı! 
 
Rumıniya, 1943-cü il 
 
 
OLA 
 
Vətəndən uzaqda halım pərişan, 
Bu xəstəlik məndən bezərmi ola? 
Cənnətdir Vətənin hər bir bucağı 
Ayaqlarım bir də gəzərmi ola? 
 
Başımın üstünü kəsdirib “ağa” 
Xəstə idim yenə durdum ayağa, 
Çevirdim yönümü “Vüqarlı dağa” 
Boyarın başını əzərmi ola? 
 
Dumanlı, çiskinli ağ saçlı Ləlvər! 
Bostanlı, sünbüllü, güllü Babakər 
Könlümün bülbülü sizlərdə ötər, 
Ömrümün tərlanı süzərmi ola? 
 
Unutmaq olarmı gözəl Maymağı, 
Toylu - busatlı Çaqqallı yaylağı, 
Dərdə dərman yemlik, quzuqulağı, 
Əllərim onlardan üzərmi ola? 
 
Borçalı çökəyi, Qazax mahalı! 
Mən düşmüşəm sizdən uzaq, aralı, 
Mahir təhlükədə, qəlbi yaralı, 
Özü bu möhnətə dözərmi ola? 
 
Rumıniya, 1943, əsirlikdə 
 
  
OLMAZ - OLMAZ 
 
Ömrümün əzəli, sonu Vətənim, 
Yad ellilər səndə bay olmaz - olmaz. 
Çox gəzdim, dolandım yad ölkələri, 
Heç birisi sənə tay olmaz - olmaz. 
 
Nərgiz, bənövşəli Çinar dərəsi, 
Ballı, Qızılqaya, Qarol təpəsi, 
Marallı, cüyürlü ovlu sinəsi, 
Yadların oxuna yay olmaz - olmaz. 
 
Çaqqallının qıcı, ayıbiləyi, 
Kəklikotu, Xəlyər, Çobançörəyi, 
Yarpız, quzuqulağı, qaymaqçiçəyi, 
Ölsə də Hitlerə pay olmaz - olmaz. 
 
Göydağ, Meşəbaşı, ey Oydərəsi! 
A Dardaş, Qaraxaç ellər yaylası! 
Coşubdur Mahirin odlu sinəsi, 
Nə qədər yazsa da zay olmaz - olmaz. 
 
Almaniya, 1944-cü, əsirlikdə 
 
 
HARAY 
 
Dostum Süleyman Qoca oğluna 
 
Sızlayır qəlbimin incə telləri, 
Düşmüşəm sizlərdən aralı, haray! 
Doğma Körpülüdən bir xəbər verin, 
Bütün ömrüm olsun baharlı, haray! 
 
Səhərin mehində, ya axşamçağı, 
İçəndə badəni olaydım saqi. 
O Zoğalbulağı, o gözəl bağı, 
Dolanaydıq bülbül sədalı, haray! 
  
Körpülü kəndinin göy meşəsindən,  
O allı - yaşıllı xoş sinəsindən,  
Sarı nərgizindən, bənövşəsindən,  
Həsrət könlüm istər bar alı, haray! 
 
O gözəl ətirli Çinar dərəsi,  
Qızıl qayadakı elin binəsi,  
Düşəndə yadıma onun hərəsi,  
Ürəyim olur hey qubarlı, haray! 
 
Əkdiyim gülləri yaxşı becər sən,  
Həqiqətimi Mahirə yetirsən,  
Nəzirin sağlığı xəbərin versən,  
Ollam onda qartal havalı, haray! 
 
1946-cı il, Donbass 
 
 
DÜNYA 
 
1946-cı ilin axırlarında əsgərlikdən doğma kəndimizə gəldim. Əsirlikdə 
keçirdiyim dözülməz həyat, xalqın arasına alınaçıq çıxa bilməməyim qardaşım 
Nəzirin cəbhədə həlak olması, ailəmin dağılması məni kədərləndirməyə bilməzdi. 
Odur ki, dünyadan şikayətləndim. 
 
Axdı göz yaşlarım, döndü ümmana, 
Yatmış bəxtim haçan oyana, dünya? 
Gülmədi taleyim yaşım olalı, 
Niyə üzün döndü o yana, dünya? 
 
Dönə - dönə tale mənə baxdı kəm, 
İtirdim anamı mən tifil ikən, 
Biz olduq taleyi küskün, baxtı kəm, 
Üz tutum indi mən hayana, dünya? 
 
Boylanıb baxıram qardaşım hanı, 
Sellər kimi axır Mahirin qanı, 
Gəlməyir qələmə dərdimin sanı, 
De niyə baxmırsan bu yana, dünya? 
 
1946-cı il 
  
  
AY ƏMİM OĞLU 
 
Mahmud Nəzirovun ana qardaşı Bəkirov Adilin toy tədarükü vaxtı idi. 
Mahmud kolxoz sədri Mehralının evinə gəldi. Ondan ətlik heyvan aldı. Özünü də 
ailəliklə toya dəvət etdi və mütləq gəlmələrini xahiş elədi. Bu söhbətdə mən də 
orada idimsə də yox kimi oldum. Necə deyərlər, gecdən - gec, a xala xatirin 
qalmasın deyə quşqun təklifi etdi. 
- Hə, əmioğlu, sən də burdasan, toya gəlsən, pis olmaz, - dedi. 
Mən: 
- Cəsədim burdadır,  özüm yox. İndi mən kimə lazım olaram... - cavabını 
verdim. 
 
Adın da, sanın da dillərdə gəzər, 
Başın tac alanda, ay əmim oğlu! 
Qaldırarlar göyə təriflə səni 
Əldə güc olanda, ay əmim oğlu! 
 
Sən pis desən, sənə yaxşı deyərlər, 
Lazım olmadıqda hörmət edərlər, 
Sən hey ağlatsan da, yenə gülərlər, 
Hərdən bac alanda, ay əmim oğlu! 
 
Verməzlər qiyməti səndəki yaşa, 
Kimisi ağa deyər, kimisi paşa, 
Ayaqda dursan da, çəkərlər başa, 
Varın ucalanda, ay əmim oğlu! 
 
İnsan ölsə, pisi - yaxşısı qalar, 
Ömrünə fələyin şərbəti dolar, 
İtirər huşunu, dili lal olar, 
Axtar gic olanda, ay əmim oğlu! 
 
Səma açıq ikən ildırım çaxar, 
Oğul - uşaq hər kəs ona dil açar, 
Qohum üz döndərər, dostlar da qaçar, 
Mahir qocalanda, ay əmim oğlu! 
 
 
ŞİRİN - ŞİRİN 
 
I 
 
Bağçalı - bağatlı ana torpaqda, 
Yetişmişdir bəhər, bar şirin - şirin. 
Bu göy ağacların göy budağından 
Dərir alma, armud yar şirin - şirin. 
 
Vətən bizim, gözəl el də bizimdir 
Azad sözlər bizim, dil də bizimdir, 
Şirin sözbət bizim, tel də bizimdir, 
Ötür sinələrdə tar şirin - şirin. 
 
Xeyir söz danışar həmişə dilim, 
İndi qönçə tutub bağdakı gülüm, 
Mahir qəlblə deyir: yaşasın elim! 
Onda yaradılan var şirin - şirin. 
 
II 
 
Səhərlər, axşamlar çölə çıxanda, 
Görünür gözümə Ay şirin - şirin. 
Xoş görürəm gələn gözəl baharı, 
Keçir günlər, həm da ay şirin - şirin. 
 
Bülbül gül eşqilə badə içəndə, 
Oxuyub seyr edir bağda, çəməndə, 
Sonalar tökülüb suda çiməndə, 
Doldurur gölləri çay şirin - şirin. 
 
A dostlar, Mahirin gümrah çağında, 
Dolanır bülbüllər solu - sağında, 
Bu yeni dünyanın təzə bağında, 
İçər mürəbbəli çay şirin - şirin! 
 
1958-ci il 
 
 
AY BAHAR! 
 
Ərisin dağların buzları, qarı, 
Müjdələr gətir sən bizə, ay bahar! 
Yayılsın hər yana günəşin nuru, 
Salam yetir gülər üzə, ay bahar! 
 
Bəzənsin səhralar, al geysin dağlar, 
Bülbül nəğməsilə oyansın bağlar, 
Nərgiz, bənövşələr açsın bu çağlar, 
Yerisin körpələr düzə, ay bahar! 
 
Həsrətinlə daim səni arzular, 
Mahnı deyə - deyə gəlinlər, qızlar: 
- Boyansın al rəngə dərələr, düzlər, 
Lalə ver oğlana, qıza, ay bahar! 
 
Yurdumun elində hər gün yaz olsun, 
Göldə üzən ördək olsun, qaz olsun. 
Mahirin döşündə telli saz olsun, 
Gəzək güllər üzə - üzə, ay bahar! 
 
1958-ci il 
 
 
KİMİ 
 
Dolanıb gəzdikcə ana Vətəni 
Coşdurdu sinəmi dəryalar kimi. 
Alıbdır qoynuna laylalar deyir, 
Beşikdə körpəyə analar kimi. 
 
Belədir sözümün doğrusu - düzü, 
Bir - birindən gözəl dağları, düzü. 
Yeriyir tarlaya gəlini, qızı, 
Qatarlaşıb gələn sonalar kimi. 
 
Ağaclar bar tutur, tarlalar sünbül, 
Açılır çiçəklər, qönçələnir gül, 
Oxşar, gəzər Mahir necə ki, bülbül, 
Bağları, bağçanı dolanar kimi. 
 
  
AY KÖNÜL 
 
Qanad çal dağların zirvəsinə sən, 
Xəbər ver günəşdən, aydan, ay könül! 
Təslim olsun sənə Mars da, Zöhrə də, 
Atılanda oxlar yaydan, ay könül! 
 
Uçduqca bir nəzər sal ölkəyə sən, 
Bağlıyam Muğana, Tebet - Kürə mən, 
Mil düzündə açıb güllü yasəmən, 
İlham al gürlayan çaydan, ay könül! 
 
Qalxanda ucaya sən gülə - gülə, 
Bel bağla obaya, bel bağla elə, 
Havalansın Mahir, qoy gəlsin dilə 
Gələndə nişandan, toydan, ay könül! 
 
 
QIZLARIN 
 
Səhər - səhər tarlalara çıxanda, 
Yel vurur oynaşır teli qızların. 
Bu məğrur ölkəmin gümrah çağında, 
Nə gözəl açılır gülü qızların. 
 
Bu fədakar əməyin bol bəhrəsindən 
Sevinən igidin hər birisindən, 
Yüz min alqış yağır hər çöhrəsindən 
Var olsun qəhrəman əli qızların. 
 
 
YENƏ ÇİÇƏKLƏNƏCƏKDİR 
 
Patris Lumumbanı boğmaq istəyən 
Cəlladın əlləri quruyacaqdır. 
Dünyanın azadlıq sevən bəşəri 
Mübariz oğlunu qoruyacaqdır. 
 
Çox tələsmə, cəllad, sən qan tökməyə 
Tökdüyün qanlarda boğulacaqsan. 
Ey Kasavubu, ey Mobutu, Combo 
Sanma ki, Konqoda xan olacaqsan. 
 
Yetər, nə qədər ki, dəmir qəfəsdə 
Saxladınız onu siz döyə - döyə. 
Ey qana susayan xain cəlladlar, 
“Tarixin təkəri dönməz geriyə!” 
 
Nə qədər sıxsanız qanlı əlinizdə, 
Azadlıq elçisin susdurmaq olmaz. 
Min - min, milyon - milyon arxası olan, 
Qəhrəmanı bilin asdırmaq olmaz! 
 
Günahsız tökülən qırmızı qanlar, 
Sizə şahmar kimi dolanacaqdır. 
Qurduğunuz o dar ağaclarına 
Sizin özünüzü qaldıracaqdır. 
 
Şair, sən yadlara boyun əymədin 
Məğrur al bayrağın vüqarı kimi! 
İnandın ki, yenə çiçəklənəcək 
Böyük ölkən ilin baharı kimi! 
 
Afrika elinin qoç igidləri, 
Çıxır sınaqlardan çətində, darda. 
Havada oynayan mübariz bayraq 
Dalğalanacaqdır böyük Konqoda. 
 
02.02.61. 
 
 
AZADLIQ NƏĞMƏSİ 
 
Azadlıq carçısı Patris Lumumbaya həsr olunur. 
 
Hammarşeldlə birgə hiylə qurdular, 
O qara ləkəli vicdanlar sənə. 
Qanunu olmayan divan tutdular, 
Əli, dişi qanlı cəlladlar sənə. 
 
Aman vermədilər bir yol baxasan 
Böyük Afrikanın azad elinə. 
Basdırdılar səni qara torpağa, 
Oyan, Lumumba, bax dağlar selinə! 
 
Mübariz adamlar qəzəb səsilə 
Cəlladlara ölüm istəyir indi. 
“Elin gücü - selin gücü” önündə, 
Qaragüruhlar də titrəyir indi. 
 
Vətənpərvərlərin xalqlar dostluğu: 
Xain Hammarşelde “Ar olsun” deyir. 
O böyük Konqonun geniş torpağı, 
Hər yadellilərə dar olsun deyir. 
 
Sevimli Lumumba, dur, qalx, bir oyan, 
Yazdığın nəğmələr dillərdədir, bax! 
Günəşə diz çökür qar, boran, tufan, 
Qələbə bayrağın əllərdədir, bax! 
 
Ey alçaq Hammarşeld, çəkil, uzaqlaş, 
Mənfur niyyətlərin baş tutmayacaq. 
Konqo torpağından bircə qarış da, 
Bil, sənin qismətinə tuş olmayacaq. 
 
Kasavubunun da quldur dəstəsi, 
Cəzalara məhkum olunsun gərək! 
Versin qərarını xalq məhkəməsi, 
Canilər, qatillər boğulsun gərək! 
 
16.02.61.. 
 
 
KİMİ 
 
Yaşayır Vurğunum, sevilir Səməd, 
Laylay ilə yatan körpələr kimi. 
Vurğunun sənəti qalxıb ucalmış, 
Əyilməz vüqarlı zirvələr kimi. 
 
Günəşli diyarın düzləri, dağı 
İgidlər məkanı Kürün qırağı. 
Yaşadır şairi hər solu, sağı, 
Əbədi nur saçan şəfəqlər kimi. 
 
Ürək gəlmir hamı ağladı desin, 
El yas tutdu, qara bağladı desin, 
Mahirin qəlbini dağladı desin, 
Gülündən ayrılmış bülbüllər kimi.3 
 
10 aprel 1975-ci il 
 
 
CƏBHƏ YOLDAŞIM 
 
Cəbhədən qayıtmayan qardaşım Nəzirin xatirəsinə 
 
Könlünü verəndə sevdiyin qıza, 
Əsdi qara külək, tutuldu hava, 
                                                 
3 1974-cü il oktyabrın 12-dən 16-dək XX əsrin azman yazıçısı, Nobel mükafatı laureatı Mixail Şoloxovun vətəni 
Veşşenskaya da onun qonağı olub, əziz Səməd Vurğunumuz haqqında ondan müsahibə aldım. Vətənə qayıdanda 
“Şoloxovun yanında” adlı “Ədəbiyyat və incəsənət”, “Azərbaycan gəncləri” qəzetlərində və “Ulduz”, “Literaturnaya 
Azərbaycan” jurnallarında silsilə yazılarla mətbuatda çıxış etdim. Səməd Vurğuna həsr etdiyim “Kimi” şerini Mahir 
Əsgər oğlu həmin silsilə yazılardan təsirlənib “Ulduz” jurnalının baş redaktoru, sevimli şairimiz Əhməd Cəmilə və 
bir nüsxəsini də mənə göndərmişdi. - Ş.N. 
            
 
Sən müəllim idin, tez əsgər oldun, 
Dedin: “salamat qal, əzizim Sona!” 
 
Anan öpəndə sən belə söylədin: 
“Unutmaram, səni qoruyacağam, 
Qopsa qasırğalar, çaxsa da şimşək, 
Düşmənin kökünü qazıyacağam”. 
 
Ana ürəyində qəzəb hiddəti: 
“Uğur olsun, oğul, igid ol qayıt!” 
Gəlin sinəsində ilk məhəbbəti: 
“Get yaxşı yol, verin bəşərə həyat!” 
 
 
Sarıldın silaha, cəbhəyə getdin, 
Yeridin meydana bir aslan kimi. 
Döyündü ürəyin zəfər eşqilə, 
Vətəninə sadiq ər oğlan kimi. 
 
Guruldadı səsin: “dayan, əclaflar! 
Bu torpaqdan sizə pay olmaz, bilin. 
Müqəddəs torpağa niyə girirsiz 
Bir nəfəriniz də heç qalmaz, bilin!” 
 
Faşizmə qarşı kin artdı, çoxaldı, 
Vuruşdun, döyüşdün, doğma qardaşım! 
Döyüş dostların tək mən də and içdim, 
Tabutun önündə, cəbhə yoldaşım! 
 
Berlində Reyxstağın qülləsinə bax, 
Qələbə bayrağı yellənir indi. 
“Yaşasın qələbə, faşizmə ölüm!” 
Bütün yer üzündə səslənir indi. 
 
 
DEMƏDİMMİ 
 
Yuxarıdan bir nəfərlə yoldaş olub işləməyi məsləhət gördülər. Beynimdə iki 
fikir mübahisə etməyə başladı. Biri deyirdi: “Getmə, sonra bəxtin yatmış olar, hər 
adama dost demək olmaz”. Digəri deyirdi: “Get, dostluq edib yoldaş ol, bəxtini 
yoxla”, Mən ikinci fikrin dalınca getdim. Lakin mən yanılmışdım, Çox çəkmədi 
“dostumun” vəfasızlığını, bəxtimin yatdığını gördüm. Sən demə, dost kimi 
tanıdığım adam namərd imiş. Hamını dostluqda sadiq olmağa, namərdlərə nifrət 
etməyə çağırıram. 
 
Nə yatmısan, oyan, ey qoca bəxtim, 
“Bir gün olar yerin dar” - demədimmi? 
Etibar etmə hər üzə gülənə, 
“Örtülü ürəklər var” - demədimmi? 
 
Duru axan sular başdan bulanar, 
Aslanın belinə şahmar dolanar, 
Şahinin yerini yapalaq alar, 
Ovlayar tərlanı sar, demədimmi? 
 
Dostun könlü gərək güllü bağ olsun, 
Qəlbi geniş dərya, həm də ağ olsun, 
Vüqarı əyilməz uca dağ olsun, 
Köksüz ağac verməz bar, demədimmi? 
 
Hərdəmxəyal olub hər yana uçma, 
Mərddən uzaqlaşan namərdə qaçma, 
Dostun düşməninə sirrini açma, 
Olarsan hər yanda xar, demədimmi? 
 
Qanadlanıb uçsan əgər havaya, 
Qol atıb baş vurma dərin dəryaya, 
Uzatma əlini hər bir yuvaya, 
Çalar əqrəb, çayan, mar, demədimmi? 
 
Tay etsən hər kəsi üzük qaşına, 
Başın dəyər onda əhlət daşına. 
Gəl çıxma dumanlı dağlar başına, 
Dondurar boranlı qar, demədimmi? 
 
Namərdin üstünə düşsə güzarım, 
Əyilər qamətim, artar azarım, 
Cənnətdə olsa da əgər məzarım, 
Yandırar ruhumu nar, demədimmi? 
 
Namərdə yaz ikən mənə qış olar, 
Yaydan atılan ox daşa tuş olar, 
Dostum yüz olsa da, sonra beş olar, 
Qocaldar Mahiri ar, demədimmi? 
 
 
YAXŞIDIR 
 
Qədəm basıb hansı məclisə getsən, 
Alnı açıq olub gülmək yaxşıdır. 
Başdan nəzər salıb məclis əhlinə, 
Hamının halını bilmək yaxşıdır. 
 
Dikilmişdir sənə neçə - neçə göz, 
Şirin söylə, şirin dolan, şirin gəz. 
Ruhu oxşar şirin söhbət, şirin söz, 
Mərd adına dastan demək yaxşıdır. 
 
Aman vermə, namərd çıxsın meydana, 
Sən onunla vuruş mərdi - mərdana, 
Yayı elə tut, oxun dəysin gərdana! 
Oxu hədəfınə atmaq yaxşıdır. 
 
Taleyin gözləsin yaman gözlərdən, 
Bəd sifət adamdan, hər bəd üzlərdən, 
Fitnələr törədən doğru sözlərdən, 
Qan yatırdan yalan demək yaxşıdır. 
 
Mahir deyər, dostlar, qaçın kələkdən, 
Sınsın xain əli iki biləkdən, 
Namərdlərlə yağ, bal, qaymaq yeməkdən 
İlan zəhərini yemək yaxşıdır. 
 
29.10. 68. 
 
 
AZAFLI 
 
Aşıq Mikayıl Azaflıya 
 
Bu məğrur xalqımın şirin dilindən, 
Əvvəl salam deyim sizə, Azaflı! 
Səhərin mehində bülbüllü bağa, 
Xoş gəlmisən gəzə - gəzə, Azaflı! 
 
Sonun əvvəli var, əvvəlin sonu, 
Biri al geyinir, biri göy donu, 
Təbiətin özü yaratmış bunu, 
Namərdlər çökərlər dizə, Azaflı! 
 
Şeriyyət nimçədən incədir, incə, 
Mahir də düşünür hər gün, hər gecə, 
Şair aşıq olub görəsən necə, 
Həqiqəti söylə bizə, Azaflı! 
         
  
NƏ MƏNASI VAR 
 
(Divani) 
 
Dostum, xeyir söylə, bir gülsün üzün, 
Bəd - bəd danışmağın nə mənası var, 
Çalış ki, durulsun damarda qanın, 
Qanı qaraltmağın nə mənası var? 
 
Gənckən qocalırsan, çoxalır yaşın, 
Xeyir iş görəndə ağrıyır başın, 
Açılmır eyinin, tökülür qaşın, 
Saralıb - solmağın nə mənası var? 
 
Kimsəyə daş atma, yaralanmasın, 
Bir olan ürəklər aralanmasın, 
Könlündə bəd niyyət qalaqlanmasın, 
Belə gümanlığın nə mənası var? 
 
At qəlbindən kini, mərdə qardaş ol, 
Dosta kəm baxma sən, ona sirdaş ol, 
Şərlərdən uzaq gəz, xeyrə yoldaş ol, 
Gölə daş atmağın nə mənası var? 
 
Pis fıkirlə dostun yolunda durma, 
Samanlar üstündə dəyirman qurma, 
Qurub da sonradan boynunu burma, 
Peşiman olmağın nə mənası var? 
 
Özgənin sözünü özgəyə demə, 
Özündən gücsüzə lağ edib gülmə, 
Gecə bilmədiyin sulara girmə, 
Batıb - boğulmağın nə mənası var? 
 
Gəl eşit Mahiri, dinlə könüldən, 
Daha bəsdir, əl çək fitnədən, feldən, 
Mərdlər kimi ad al obadan, eldən, 
Fitnəkar olmağın nə mənası var? 
 
 
DÜZ 
 
Dostum, budur sənə sözüm, 
Dost ilqarın saxla düz. 
Dost yolunda düşsən qara, 
Get, demə dərə, təpə, düz. 
 
Yatma, dur, qəflətdən oyan, 
Namərddir fitnəyə uyan, 
Dostun qabağında dayan, 
Alnı açıq, qaməti düz. 
 
Mahir edir sənə minnət, 
Namərd edəndə xəyanət, 
Onu doğru yola düzəlt, 
Köksünə əlvan inci düz. 
 
 
NƏDİ 
 
Girsən dost bağına, dos kimi də dər, 
Alma nədi, heyva nədi, nar nədi? 
Dostun düşsə dara, get yetiş dada, 
Alov nədi, atəş nədi, nar nədi? 
 
Zahiri həmişə təmiz görünən, 
Batini ləkəyə, çirkə bürünən, 
Qəlbi xəyanətlə, kinlə döyünən, 
Bilməz namus nədir, qeyrət, ar nədir. 
 
Eşidin Mahirin dədə sözünü: 
Birini bilməyən bilməz yüzünü, 
Ürəyi xainin açmaz üzünü, 
Döylət nədi, şöhrət nədi, var nədi? 
 
      
AY KİFAYƏT 
  
Kəmərli aşıq Şəmistanın qızı aşıq Kifayətə 
 
Kəmərlidən Körpülüyə 
Bir də gəlin, ay Kifayət! 
Köksün üstə sədəfli saz 
Cuşa gəlsin, ay Kifayət! 
 
Yerimiz xalça toxuyur, 
Ətri bənövşə qoxuyur, 
El sizə əhsən oxuyur, 
Bunu bilin, ay Kifayət! 
 
Qoy Şəmistan agah olsun, 
Qoca Mahir toya gəlsin, 
İki cavan qoşa gülsün, 
Gəl ol gəlin, ay Kifayət! 
 
08.11.71 
 
 
DOSTLAR 
 
Qasım Əhmədovun toyuna gələn 
Sadaxlı dostlara 
 
Şən həyat, hər günün öz qisməti var, 
Nə yaxşı gəldiniz buraya, dostlar! 
Etibarlı dostlar qarşı gələndə, 
Mehribanlıq gəlir araya, dostlar! 
 
Düşsən də taleyin dərin gölünə, 
Aldanma namərdin fıtnə, felinə, 
Yağlı sözlərinə, şirin dilinə, 
Qoy bürünsün namərd qaraya, dostlar! 
 
Fərəhlə döyünsün sinəndə qəlbin, 
Dosta yaman, yalan deməsin dilin, 
Dar gündə dostuna uzansın əlin, 
Dəyişilməz ülfət saraya, dostlar! 
 
Namərdin əlindən bir tikə alsan, 
Ömrün boyu ona borclu qalarsan, 
Özündən küsərsən, peşman olarsan, 
Çağırsan namərdi haraya, dostlar! 
 
Yenə gözəl gəlir, Mahir avazın, 
Gülür yayım, qışım, payızım, yazım, 
Aşıq təcnis desin, mən şer yazım, 
Toplaşaq bir də biz buraya, dostlar! 
 
03.11.71 
 
 
AY PƏRİM 
 
Anamın adını qızıma qoydum: Pəri. Böyüdüb boya - başa çatdırdıqdan sonra 
sevdiyi bir oğlanla evləndirdik. Elə oldu ki, bunları Sumqayıta yola saldıq. Üç-
dörd ay, hətta bir il keçdi, məktub almadıq. Görünür, günləri xoş keçdiyindən bizi 
unutmuşdular. Onu da deyim ki, burada olanda uşaq baxçasında işləyirdi. Onun 
tərbiyə etdiyi uşaqlar: “baba, bəs Pəri nə vaxt gələcək?” deyib soruşurdular. 
 
Gözümdən uzaqda, qəlbim içində, 
Bəsləyirəm səni, anam, ay Pərim! 
Dolansam dünyanı diyarbadiyar, 
Yerin var sinəmdə sonam, ay Pərim! 
 
Anan intizarda, mən intizarda, 
Çırpınır ürəyim, gözlərim yolda. 
Bu qoca atanı salsana yada, 
Qoysan əhvalını qanam, ay Pərim! 
 
Düşəndə yadıma dostun yoldaşın, 
Açıq, gülər üzlə Himoş qardaşın, 
Boğur məni axan selli göz yaşım, 
Qoymayır ki, sizi anam, ay Pərim! 
 
Soruşurlar səni bağça dostların, 
Laylay dediyin o incə dostların, 
Əlindən tutduğun ağca dostların, 
Qıyma, odlarına yanam, ay Pərimi 
 
Unutma anam, unutma məni, 
Yedirən, içirən doğma Vətəni, 
Gəl, elə etmə ki, qızım, mən səni 
Mahiri qocaldan sanam, ay Pərim! 
 
22.02.72 
 
 
FƏRİDƏM 
 
Sevimli gəlinim Fəridə Süleyman qızına 
 
Eşit, gör, nə deyir səsim, avazım 
Xoşbəxt görüm səni qızım - Fəridəm. 
Arzulayır qəlbin telləri səni, 
Zirvələrə qalxan gözüm - Fəridəm. 
 
İki sinədə bir ürək döyünsün 
Bir şadlansın, gülsün, birgə sevinsin. 
Taleniz çiçəyə, gülə bürünsün, 
Budur sizə arzum, sözüm, Fəridəm. 
 
 
ALTDAN - ALTDAN 
 
Baxma namərdin sözünə, 
Qurğu qurar altdan - altdan. 
Dost deyib gülər üzünə, 
İşi burar altdan - altdan. 
 
Girər adam arasına, 
Baxmaz ağa, qarasına 
Bircə alma parasına 
Səni satar altdan - altdan. 
 
Qara geyər, iblis olar, 
Gah saralar, gah da solar. 
Namərdlik kasası dolar 
Yolda durar altdan - altdan. 
 
Köhnə kini salar yada, 
Satar səni verər bada 
Atmaq üçün dostu oda 
Ocaq qalar altdan - altdan. 
 
İki üzlüdən dost olmaz, 
Vurduğu yara sağalmaz. 
Çirkin işdən geri qalmaz 
Fitnə arar altdan - altdan. 
 
 
 
 
 
MƏMİŞ ƏHMƏD OĞLU NƏZİRLİNİN 
(MAHİRİN) “HİKMƏTLİ SÖZLƏR” 
DƏFTƏRİNDƏN 
 
* Sevgi və məhəbbət üçüncü bir adamın dünyaya gəlməsi üçün şirin bir 
arzunun başlanğıcıdır. Belə bir arzu təbiətin müqəddəs qanunudur. 
* Bəzən zəhərlər şirinlərin içində gizlənir. İnsanı məhv etmək istəyən 
bədbəxtlik xoşbəxtlik pərdəsində yanaşır.  Belə adamların gülüşü onun keçirdiyi 
uğursuz həyatna istehzadır. 
* Sevincdən əmələ gələn göz yaşları hər şeydən şirindir. Bu yaşlar insanın 
həyatı boyu unudulmazdır. 
* Nə olaydı, mənə edilən yamanlığa qarşı yaxşılıq edə biləcəyimi görəydim. 
Bunu bacaranlar dünyanın ən cəsarətli adamlarındandır. 
* Dağ sellərinə bənzəyən bəzi bədbəxtliklər xoşbəxtliyi aradan qaldırıb 
uçuruma aparır. Bir çox bədbəxtliklər də vardır ki, böyük səadətin başlanğıcı olur. 
* Xoşbəxt o adamdır ki, insanların romanlarda axtardığı əfsanəvi qəhrəman 
həqiqi olaraq onun gözləri qarşısında olur. 
* Həyatın yolları  dağ cığırları kimi bir çox səmtə şaxələnir. Bunlardan 
bəziləri selli - sulu uçurumlu dərələrdə itib - batır. Bəziləri isə uca dağların 
zirvəsinə çatır. 
* Külək nə qədər güclü əsərsə, ağac daha dərin kök atar. 
* Sədaqətli, etibarlı, cəsarətli adamların başı dağ zirvəsi kimi uca və vüqarlı 
olar. 
* Sağ olub yaşamamaqdansa ölmək yaxşıdır. 
* Övlad məhəbbəti çaydırsa, ana sevgisi dəryalardan dərindir. 
* Dağlarda qanadlanan ləkəsiz sevgi ana məhəbbəti kimi təmiz olur. 
* Zahiri kimi daxili də təmiz olan adamların dostluğu möhkəm olar. 
* Zahiri təmiz görünüb daxili ləkəli olan adamın dostluğu beş günlük olar. 
* Məhəbbət elə bir hakimdir ki, şahlar da, sərkərdələr də və ən əfsanəvi 
qəhrəman da ona səcdə edir. 
* İnsanın ən böyük düşmənlərindən biri kasıblıqdır. Mərd adamlar nə 
kasıblığın qarşısında boyun əyər, nə də bu düşmənin öz qəlbinə girməsinə yol 
verər. 
* Bəxtiyarlıq nə  dövlətdə,  nə  də  varda  deyil.   Həyatı  ağılla qurmaqda və 
onu dərindən anlamaqdadır. 
* Çaşmaq, çaşqınlıq zəiflikdən, iradəsizlikdən doğar və döyüşdə insanı 
həmişə məğlub edər. Mərdlik, cəsarət möhkəm iradəlilikdən doğar və mübarizədə 
insana qalibiyyət gətirər. 
* İnsanın necə adam olduğunu bilmək üçün onun gözlərinə bax! Çünki 
gözlər elə bir aynadır ki, insan beynində olan fıkirlər orada aydın görünür. 
* Elə insan var ki, o buz kimi soyuq olur. Hər şeyə laqeyd baxır. 
Xeyirxahlıqdan həmişə uzaq durur, xeyirxahlara paxıllıq edir. Onlara quyu qaza - 
qaza, nəhayət, özü o quyuya düşür. 
* Elə insan var ki, adamı maqnit kimi özünə çəkir. Onun həyat yolu dağların 
zirvəsinə qalxar, öləndən sonra da yaşayar belə adam. 
* Qardaşsız bacı  suyu soğulmuş bulağa,  qardaşlı bacı nəhəng çaylara 
bənzər. 
* Bacısız qardaş qanadı sınmış qartala, bacılı qardaş isə göylər sultanı şahinə 
bənzər. 
* Mənasız qüvvə bel sındırar. 
* Vaxt yaydan çıxmış ox kimi uçur. 
* Yeriyən adam axar çaya, oturan tənbəl isə həsir palaza bənzər. 
* Çəpiyi iki əllə çalarlar. 
* Südlə gələn sümüklə çıxar. 
* Bülbül güldən uzaq düşdükdə onun eşqilə bütün təbiətə zövq verir. Lakin 
gülün yanına gəldikdə lal olur. 
* Susuzluqdan yanan ürək sevdikdə, çiçək sulandıqda canlanar. 
* Ürəyində eşq odu olan bir qəhrəman gəncin rəqibi qarşısında əlində 
siyirmə qılınc olar. 
* Gecə bəzən nəciblərin qəlbi kimi sakit, bəzən də canilərin, xainlərin könlü 
kimi qaranlıq və xəyanətkar olur. 
* İki ürək bir döyündükdə məhəbbət gülü könül bağında dərin kök salır. 
* Səadət ocağı alovlanıb şölə saçanda elə bil ki, ay gülümsünür, ulduzlar 
yerində oynaşır, günəş qəhqəhə çəkib gülür. 
* Yağış nə qədər gurultulu yağsa, sonra hava bir o qədər xoş və aydın olur. 
  
 
MƏMİŞ ƏHMƏD OĞLU 
NƏZİRLlNİN 
 “BAYATILAR” DƏFTƏRİNDƏN 
 
Eləmi aralı gəz, 
Ovçusan maralı gəz. 
Vəfalı dosta can qurban 
Vəfasızdan aralı gəz. 
 
Eləmi bağda gəz, 
Bağ da dolan, bağda gəz. 
Dostun vəfalı olsa 
Tut əlindən bağda gəz. 
 
Eləmi qoç dayanar, 
Sürü gələr, qoç dayanar. 
Kəllələşəndə qoçun 
Döyüşünə qoç dayanar. 
 
Mən aşiqəm, gül ara, 
Nə olar, sən də gül ara4. 
Özün gülsən - mənimsən, 
Sən çəməndə gül ara. 
 
Eləmi axar gələr, 
Bu çaylar axar gələr. 
Etibarlı olan dost 
Vüqarla baxar gələr. 
 
                                                 
4 Arabir, hərdən 
 
Eləmi qaralar, 
Dağ başını qar alar. 
Dostumu darda görsəm 
Gözlərim də qaralar. 
 
Eləmi səhər oldu, 
Açdı dan, səhər oldu. 
Gəldi könlüm bülbülü, 
Keçdi qış, bahar oldu. 
 
Aşıq, aranı haray, 
Gəzdim aranı haray. 
Dostum məndən küsübdü 
Düzəldin aranı haray! 
 
   
Məmiş Nəziroğlunun ən yaralı yeri qardaşı Nəzirin (1913-1942) müharibədə 
həlak olması idi. Ona şerlər də yazmışdı. Nəzir əmi gözəl müəllim olmuşdu. Onun 
haqqında bir xatirəni bu bölməyə daxil etməyi lazım bildik. 
 
 
SEVİMLİ  MÜƏLLİMİM  NƏZİR HAQQINDA  
XATİRƏLƏRİM 
 
1936-cı ilin sentyabr ayı idi. Mən altıncı sinifdə oxuyurdum. Dərs 
başlananda sinfə qarayanız, səliqəli geyimli, iti baxışlı, mədəni davranışlı bir 
müəllim daxil oldu. O, sinfə müraciət edərək dedi: 
- Uşaqlar, mən sizə ana dili dərsini tədris edəcəm. 
Bəli, həmin tədris ilinin sonuna kimi bizə Ana dili fənnini tədris etdi. Bu şəxs 
Nəzir Nəzirov idi. 
Nəzir müəllim bizə hər gün yeni - yeni kitablarla gəlirdi. O, bizə həmin 
kitablardan məlumat verər, maraqlı hadisələrdən söhbət edərdi. Müəllimin 
şagirdlərə qarşı səmimiliyi, istiqanlılığı məni ona bağlamışdı. Mənim həm 
müəllimə, həm də kitaba həvəsim artmışdı. Bunu hiss edən Nazir müəllim həmişə 
mənimlə məşğul olar, gətirdiyi kitabları oxumaq üçün mənə də verərdi... 
Nəzir müəllim yaxın qohumumuz Avı Əhmədovun evində qalırdı. Avı 
Əhmədov təkcə rayonumuzda deyil, həm də respublikada tanınmış şəxslərdən idi. 
O, sözü keçən, nüfuzlu şəxs olduğu üçün bizim kəndə işləməyə gələn müəllimləri 
öz evində yerləşdirir, onlara hörmət edirdi. Məktəbimiz yeddi illik idi. Bu illərdə 
bizim Çaykənd məktəbində ətrafdakı on dörd kənddən gələn uşaqlar da oxuyurdu. 
Nəzir müəllimin sevimlisi olmuşdum. Mən onunla yalnız dərs zamanı 
təmasda olurdum. Bu illərdə biz müəllimlərə küçədə görünməzdik, müəllim olan 
yerə biz getməzdik. Müəllimi ilahi qüvvə kimi tanıyırdıq. O vaxtlar dərslikdən 
başqa kitab tapmırdıq. Kitabı bizə ancaq müəllimlər gətirirdi. Nəzir müəllim məni 
mütaliəyə həvəsləndirən, mütaliəyə alışdıran ilk səbəbkarım olmuşdur. Budur, o 
illərdən artıq altmış beş il keçmişdir. Mən indi yetmiş altı yaşlı Azərbaycan dili və 
ədəbiyyatı müəllimiyəm, üç institut bitirmişəm. Altmış ildir ki, müəllim işləyirəm. 
Işlədiyim ilk illərdən indiyə kimi həmişə Nazir müəllimi xatırlamışam. 
Məndə olan ən yaxşı insani keyfıyyətlərə görə mən Nəzir müəllimə borcluyam. 
Mən bu borcu ömrüm boyu ən çətin və ağır günlərdə də unutmamışam və 
unutmayacağam da. 
1937-ci ilin sonu idi. Məktəbdə və kənddə böyük bir canlanma vardı. Hər 
yerdə qalın şəkilli bir kitab əldən - ələ gəzirdi. Bütün kənddə Nəzir müəllimin 
kitabı kimi sevilən bu kitab Ş. Rustavelinin “Pələng dərisi geymiş pəhləvan” əsəri 
idi. Nadir tapılan bu kitab bütün ətraf kəndləri gəzirdi. 
Həmin ildə Avı Əhmədovun ailəsində bir oğlan uşağı dünyaya göz açdı. Bu 
uşağın adını Nəzir müəllim Avtandil qoydu. İndi bu oğlan ali təhsillidir. Hazırda 
Göygöl meşə qovşağında baş meşəçi işləyir, Bakı şəhərində yaşayır. Bu ildə 
qonşuda olan bir qız uşağının da adını Nəzir müəllim Tinatin qoydu. Beləliklə, 
Nəzir müəllimin kəndimizdə adını fəxrlə yad etməyimizin ilk yadigarları var. Bu 
adlar artıq genişlənmiş, uzun bir şəcərə yaratmışdır. 
1938-ci ildə Nəzir müəllimi qonşu Gölkənd kəndinə yeddi illik məktəbə 
direktor təyin etdilər. Avı Əhmədov həmin kənddə bir ev kirayələyib öz qızı 
Çervonu Nəzir müəllimə xidmət etməyə göndərdi. Həmin ildə Nəzir müəllim 
Gölkənddə Molla Nəsibin qızı Ruqiyyəni qaçırdı. Bu işdə mənim böyük qardaşım 
Mustafa Süleymanov da fəal iştirak etmişdi. Onlar qızı Dilican şəhərinə 
aparmışdılar. Onların orada nə qədər qaldığını xatırlamıram. Qız götürüb qaçdığına 
görə Nəzir müəllimi incitməyə Avı Əhmədov, qardaşım Mustafa Süleymanov 
imkan vermədilər. Ondan sonra Nəzir müəllim bizim rayonda işləmədi. O, cəbhəyə 
getdi. Mənim onun haqqında bir xatirəm də var... 
Mən uşaqlıqdan çox şıltaq olmuşam. Ancaq həmişə əlaçı olmuşam. Dərsdə 
fəallığıma görə müəllimlər məni sevirdilər. Mən çox şuluq idim, hətta papiros da 
çəkirdim. 
Bir gün məktəb binasının tinində gizlicə papiros çəkirdim. Birdən zəng 
vuruldu, növbəti dərs Nəzir müəllimin idi. Gecikmək olmazdı. Mən tələm - tələsik 
yanan papirosu yan cibimə qoyub sinfə girdim. Dərs başlandı, bir az keçmiş Nəzir 
müəllim mənə dedi: 
- Qurban, səndən tüstü çıxır, paltarın yanır. 
Mən qızarıb qaldım, işin nə yerdə olduğunu bildim. Cibimdəki papirosu 
söndürdüm. Ancaq müəllim mənə və sinfə papirosun zərəri haqqında elə müdrik və 
yaddaqalan misallar çəkdi ki, mən o gündən papiros çəkməyin daşını birdəfəlik 
atdım. Bu xeyirxah işə görə mən yenə də Nəzir müəllimə minnətdaram. 
  Nəzir müəllim mənim üçün həmişə canlı bir vücud kimi, nəhəng bir şəxs 
kimi, gözəl, səmimi bir müəllim kimi yaşayır. Həyatım boyu xeyirxah, elmə sənətə 
qiymət verən müəllimləri görəndə Nəzir müəllim xatirimdə canlanır. Təəssüf ki, 
onun gənc ömrü Böyük Vətən müharibəsi burulğanlarında məhv oldu. 
Nəzir müəllim, Allah Sizə qəni - qəni rəhmət eləsin. Siz həmişə mənim 
qəlbimdə əbədi məskən salmış şəxs kimi yaşayacaqsınız. 
Sizi qəlbində saxlayan, Sizə dərin məhəbbət bəsləyən 
 
Süleymanov Qurban Yusif oğlu. 
Qaraqoyunlu mahalının Çaykənd kənd sakini  
Xatirə 05.01.2002-ci ildə yazılıb 
  
 
 
GÜNYAZI XATIRLA BARI... 
 
Zəka qüdrətinə, mərdliyinə və saflığına 
 güvəndiyim  Günyaz Nəzirlim üçün dost  
yadigarı. 
 
Xəlil Rza Ulutürk 
1978-ci ildə Günyaza yazdığı avtoqraf 
 
Görəsən torpağın varmı xəbəri, 
Qoynunda Günyaz tək bir xəzinə var! 
Günyaz yerişinin dəniz ləngəri 
Qaldı yer üstündə, qaldı yadigar. 
 
Məmməd Elli 
 
- Uğur olsun, əmioğlu, hara belə, deyəsən səfər üstəsən? 
- İstəyirəm, ayaqüstü Qazağa dəyim, ordan Şıxlıya keçib Gəmi qayasından 
Kürə, o tay Qarayazıya tamaşa eləyim. Narahat olma, tez qayıdacağam... 
- Yaxşı eləyirsən, sağ get, salamat qayıt, - deyirdim, daxili təlatümüm o 
gedib qayıdana kimi kəsmirdi. Fikrim, zikrim qalırdı onun yanında. 
Beləcə xəstəhal (iki dəfə infarkt keçirmiş) Günyaz Nəzirli ildə iki-üç dəfə el-
obaya səfər eləyərdi. Ləngərli yerişini saxlayıb bir - birinin dalınca papiros çəkə-
çəkə o tay Qarayazıya tamaşa eləməkdən doymazdı. 
“Tez qayıdacam, əmioğlu”. O, geriyə dönüb gülümsünər, bu üçcə kəlməni 
deməkdən sanki ləzzət alardı. Bilirdi ki, onun xəstəliyinə görə evdə Aşa ana 
narahatdı, Seyid, Xalidə, Vaqif, Aydın və bütün qohumlar intizarda qalır. Bunları 
bilə - bilə el - oba istəyini saxlaya bilmirdi.  
Bəzən yarızarafat, yarıciddi onun “uzaq Qazax səfərindən” narahat olub 
deyərdim: 
- Ay əmioğlu, nəyir var orda, niyə gedirsən, evin yox, ailən yox, nə var? 
- Ayə, - deyərdi, - a insafsız, heç nəyim olmasa da, dolaylarda uşaqlıq 
cığırlarım var, bunlar bəs döyülmü? - Sonra gülümsünər, qoluma girib çox sevdiyi 
“Cığırlarım dolaylardan soruşar” şerindən asta, sakit səslə bir-iki bənd oxuyardı. 
 
O dağlarda obasından qaldığım, 
Sinədolu havasından aldığım... 
Bulaq üstə pərdə-pərdə çaldığım - 
Ürəkdimi, kamandımı, tardımı?! 
 
Sellər, sular gur çaylara qovuşar, 
Duman gələr dəyələrdən sovuşar! 
Cığırlarım dolaylardan soruşar: 
Günyaz adlı bir qonağın vardımı?! 
 
Xoş gəlməzdi, kimsə onun şer yazmağını bilsin, ya da eşitsin ki, Günyaz şer 
oxuyur. Ən yaxın adamlarına, ürək qızdırdığı dostuna, özü demiş, şer qanana şer 
oxuyardı. Folklorçu - alim Elxan Məmmədova, Elməddin Əlibəyzadəyə, Cümşüd 
Hacıyevə, Vurğun Əyyubova, Məmməd Elliyə şer oxumaqdan ləzzət alardı. 
Onların irad və düzəlişlərinə də uşaq kimi əməl edərdi. 
Mənə yadigar qoyduğu qovluqlara Xəlil Rzanın, Elxanın, Vurğunun, Ağa 
Laçınlının qeydlərini də əlavə edib. 
“Mərdlik qanunları izin vermir ki, Sizin şəxsi fəzilətlərinizi Sizdən asılı 
olduğum bir məqamda açıb söyləyim. Yalnız bunu deməklə yetirirəm ki, 
ziyalılarımızın mühüm bir qismi Sizi Azərbaycanın pak, uca başlı və cəsur oğlu 
kimi tanıyırlar. Elə məhz buna görə də ürək qızdırıb Sizə məktub yazıram. 
“Heydərbabaya salam” dastanında ustad Şəhriyarın bir beyti var: 
 
“Burda bir şir darda qalıb bağırır, 
Mürüvvətsiz insanları çağırır!” 
 
Sonra Xəlil Rza insafsız nəşriyyat işçilərinin “Məqsud Şeyxzadə” kitabının 
çıxmasına mane olduqlarından, buqələmun vəzifəpərəstlərin yersız iddialarından 
şikayətlənir və dostu Günyazdan kömək umaraq yana-yana yazır: 
  “Yalnız bu kitabçanın işıq üzü görməsi deyil, ümumən Azərbaycan ləngiyir. 
Ümumbəşəri tərəqqidən nə qədər geri qaldığımızı yəqin, sən özün də bir 
Azərbaycanlı olmaq etibarı ilə sezirsən. Bunun səbəbi, məncə, işcil və qüdrətli 
oğulların azlığıdır. Alçaq və rəzil adamların müqavimətinə rast gəlirəm. Onlara baş 
qoşmağa vaxtım, macalım yoxdur. Domino və nərd oynayan ziyalıları görəndə 
məni gülmək tutur. Vaxta bax, imkana bax, məgər bu adamların ciddi bir işi 
yoxmu? 
...Doğrudanmı, Azərbaycanda şair fədakarlığını, elmi işçi qüdrətini 
qiymətləndirməyə qadir bircə nəfər tapılmayacaq? Tərcüməçilik də, elmi işçilik də, 
şairlik də mənim üçün baş məqsəd deyil, vasitədir. Bunu dərk etməyə qadir 
Günyaz kimi beş - on oğul tapılarsa, 
Mükafatımdır”. 
Eldə, obada Günyazın dostları, onu sevənlər çox idi. Xüsusilə, sənət 
adamları onun hörmətini daha çox saxlardı. Günyaz da onlara köməyini, qayğısını 
əsirgəmirdi. El aşığı Kamandar, Aydın Çobanoğlu, şair Həmid Abbas, Söhrab 
Tahir, Kələntər Kələntərli, Ağa Laçınlı, Ələmdar, Əhməd Həpo, İslam Sadıq, 
Kəmalə və oturub - durduğu onlarca istedadlı gənclər bu gün də onun xatirəsini 
əziz tuturlar. 
 
10 may 1974-cü ildə Moskvadan şair Ağa Laçınlı yazırdı: 
 
“Unudulmaz və yaddançıxmaz böyük qardaşım Günyaz! 
Adam uzağa gedəndə, tək olanda, darıxanda ürəyinə yaxın əzizləri, istəkliləri 
yadına düşür. İndi gecənin bu qəribanə dərinliyində Sizsiz darıxdığımı boynuma 
alıram. Çünki Siz yaxşı mənada qiyamət adamsınız. Mən Sizinlə hələ şəxsən tanış 
olmazdan qabaq bir çox adamlardan, o cümlədən əzizim, can - ciyərim Əhməd 
Həpodan haqqınızda xoş sözlər eşitmişdim. Budur, ilk tanışlığımızdan illər keçib, 
Sizi həmişə xeyirxah, səmimi, canıyanan görmüşəm. Təcrübə göstərir ki, ən böyük 
yaxşılıq çətin ayaqda, ən böyük vətəndaşlıq hissi çətin işdə üzə çıxır. Sağ olsun, 
çətin işləri asan edənlər. Sağ olsun, xalqı ilə quruluş arasında körpü salan 
ziyalılar... 
Bir də Sizin müdrik olmağınız təbiidir. Axı, elə gözəl şerlər müəllifi başqa 
cür ola bilməz. 
Əzizim, indi mən burda, Moskvada kursdayam. Ayrı otaq veriblər. 
İşləməyə imkan var. Allah qoysa, iyunun ortalarında Bakıya qayıdanda gəlib 
görüşəcəm. Xahiş edirəm, bu məktubu Sizə olan hörmətimin nişanəsi kimi qəbul 
edin və mənim salamımı istəkli dostlara, o cümlədən, Əhmədə, Hafızə çatdırın. 
Hafizə deyin   ki,   tapşırığı yadımdadır. Əhmədə zəng vuracam. 
 
Öpürəm Sizi: Ağa Laçınlı” 
 
Şair Vaqif Səmədoğlunun “Ulduz” jurnalına (1989-cu il, N 11) verdiyi  
müsahibədən: 
 
- ...Və hətta senzuranın özündə, qlavlitdə, o dövrdə, o “durğunluq” 
dediyimiz dövrdə mənim “Bəxt üzüyü” pyesimi, açıq deyirəm, heç bir qlavlit, heç 
bir yerdə, lap Tallinin özündə də buraxmazdılar, bizim qlavlit buraxdı, o zaman 
bizim qlavlitdə Günyaz işləyirdi. Rəhmətlik Günyaz Nəzirli çox müsbət adam idi, 
mehriban adam idi... 
Bu gün yaşayıb - yaradan müasir şairlərin əksəriyyətinin qəlbində Günyaz 
Nəzirli ünvanına poetik çələng toxunub. Məmməd Elli, Mikayıl Məxfi, Mobil 
Quluzadə, aşıq Kamandar, Abbas Abdulla, Vurğun Əyyubov, İslam Sadıq, Qaçay 
Köçərli və başqaları Günyaz həsrətli şerlərin müəllifidir. 
 
Bir ulduz şığıdı göylərdən yerə, 
Bir nisgil Günyazın nisgilliyinə, 
Alışdı zirvələr, yandı dağ - dərə, 
Bir küskün Günyazın küskünlüyünə. 
 
Qoyuldu məzara gözəl şəxsiyyət, 
Oyuldu gözlərdə xoş səmimiyyət, 
Yazıldı ülviyyət, həm əbədiyyət, 
Bir yetkin Günyazın yetkinliyinə. 
 
Aşıq Kamandar 
 
Bir qoşmanın iki sözü, 
Bir ocağın qoşa gözü, 
Qardaşıdı Günəş özü, 
Günyaza bax, Günyaza sən. 
 
İslam Sadıq 
 
Gözü yoxdur yad aşında Vurğunun, 
Torpağında, ya daşında Vurğunun, 
Bir ad yaşar yaddaşında Vurğunun, 
Günyazındır, Günyazındır, Günyazın. 
 
Vurğun Əyyubov 
 
Yox, Knyaz yaşayır, ölməyib hələ, 
Min Knyaz olsa da, bu azlıq edər, 
O gərək təzədən qayıdıb gələ, 
Bizim aramızda knyazlıq edə. 
 
Mobil Quluzadə 
 
Şair Vaqif Cəbrayılzadə: 
 
- Heç kəsə göstərmədiyi, hər cür imkanı ola - ola çap etdirməkdən çəkindiyi 
şerləri onun övladlarıydı. Şerləri onun sinəsində dərd balalayan, dərdlə canbir olan, 
ayrılıq sazını özü çalan, səhralarda Məcnun kimi öz bəxtiylə yarışan, fələklə 
dağların oyununa baxmaq üçün bu dünyaya gələn, budaqlar çiçəkdən bar alan kimi 
torpağı canından bar alan Günyaz ata kimi tanıyırdılar. 
Biz isə onu vaxtsız ağarmış, ancaq şuxluğunu, gəncliyini saxlayan 
saçlarından tanıyırdıq. Dünyanın hər şeyini bilə - bilə adamlara diqqətlə və səbrlə 
qulaq asardı, belə diqqət, belə səbr ancaq Günyaz müəllimdə ola bilərdi. 
Şerimizdə   Araz   mövzusu   haqqında   dediyi   sözlər   heç   vaxt 
yadımızdan çıxmayacaq. 
- Dünyanın işini bilmək olmaz. Bəlkə yüz il, iki yüz il bundan sonranın 
adamları bu xalqın Araz adlı yarası olduğunu ancaq şairlərin şerlərindən bildilər. 
Araz mövzusunun vacibliyi haqqında bəlkə heç kəs bu dəqiqliklə söz 
deməyib. 
 
...bizdədi, 
Şəki, Şirvan bizdədi. 
Günyaz özü bu tayda - 
Ürəyi Təbrizdədi. 
 
...bizimdi, 
Şimal, Cənub bizimdi. 
Azərbaycan gözlərim - 
Giləsi Təbrizimdi. 
 
Günyaz Nəzirli poeziyasının mövzusu əsasən məhəbbətdir. Açıq, saçıq 
məhəbbət və olub - olacaq məhəbbət. Kimsə bu şerləri oxuyanda dinləyici istər - 
istəməz diqqət kəsilir. Məhəbbətin ülviliyi odunda bir an, bir saat da olsa qovrulur, 
qeyri - ixtiyari özünün ilk sevgisini xatırlayır. 
 
* * * 
 
Bir günorta üstü redaksiyamıza cavan bir oğlan gəldi. Tanış olduq. Sovet 
İttifaqı Qəhrəmanı Mərdan Musayevin oğlu idi. Atası haqqında veriliş hazırlamağı 
planlaşdırdıq. Birdən zəndlə dönüb mənə baxdı. 
 - Siz Günyaz Nəzirlinin qohumu deyilsiniz? - deyə soruşdu. 
Məndən “hə” cavabı alandan sonra dərindən köks ötürüb: 
- Məndə - dedi - mərhumun öz əlilə yazıb bağladığı şerləri var. Biz yaxın 
dost idik. 
- Hansı şerlərdi, yadında varsa... 
- Niyə yadımda deyil, onun şerlərini unutmatqmı olar, mənim üçün onlan bir 
- iki dəfə eşitmək, ya da oxumaq kifayətdir, - deyən Tariyel Günyazın 
“Görmüşəm”,  “O mənəm, o sənsən”,  “Qayıtmaz daha” və başqa şerlərini bir 
nəfəsə əzbər söylədi. 
- Günyazın - dedim, - bütün külliyatı məndədir, onun öz əlilə bağladığı şer 
çələngində sizin dediyiniz şerlər yoxdur. Görüşək, mən onların üzünü köçürüb 
kitabıma daxil edim. 
- Mən onları cib dəftərçəmə köçürmüşəm, yaddaşımda isə əbədi həkk 
etmişəm. Əlyazmalarını sizə məmnuniyyətlə qaytara bilərəm. 
Səhərisi, dediyim vaxtda Tariyel Musayev həmin şerlərin əlyazmasını da 
gətirdi. 
 
* * * 
 
Günyaz öz əlilə tərtib etdiyi poeziya çələnginə 15 may 1958-ci ildə yazdığı 
ilk şeri “Sənsiz”dən başlayıb. Şerə bircə cümlə də izahat verib: “Cavanlığımda bu 
qoşmanı kimə oxuyurdum, deyirdilər, guya M.P.Vaqifdən oğurlamışam...” 
 
Sənsən ilk rübabı sinəmdə sazın, 
Sənsən ilk müjdəsi baharın, yazın! 
Eşqinlə yaşayan - sənin Günyazın 
Bircə an, bircə gün yaşarmı sənsiz? 
   
Günyaz Nəzirlini həmişə məhəbbətlə, yana - yana xatırlayan şair Məmməd 
Aslan deyir ki, Günyazın gözündə, xəyalında bir qızın əbədi sevgisi yaşardı. O qız 
kim idi, bizə məlum deyildi. Bəlkə də çirkin idi bəlkə  də  elə-belə  az-çox  
gözəlliyi  vardı.  Amma  Günyaz  bütün qızlardakı gözəlliyi o qızda - öz sevgi 
ilahəsində cəmləşdirmişdi Başqa bir qızdakı gözəl birçəyi, ilahi gözləri, aypara 
qaşı öz gözəlində təsvir edirdi, ona poetik nəfəs verirdi. Bizim tanıdığımız 
qızlardakı yaxşı keyfiyyətləri də Günyaz öz poeziya gözəlinə məharətlə köçürə 
bilirdi.  Biz də  Günyaz poeziyasının gücü ilə  o  qızı  tanısaq da tanımasaq da 
sevirdik. 
Günyaz şəxsiyyəti, Günyaz təmizliyi... 
İnsanın üzündə nə qədər nur olarmış, İlahi? Günyaz başdan - başa nur 
yağışında xəyalımda, huşumda yaşayır və həmişə də yaşayacaq... 
1928-ci ildə Qazax rayonunun Muğanlı kəndində dünyaya gələn Günyaz 
Osman oğlu Nəzirli 1987-ci il yanvarın səkkizində çıraq kimi qəfil söndü. O, Kür 
qırağındakı Şıxlı kəndinin qədim qəbiristanlığında qara torpağa qovuşdu. 
 
Günyaz, ölüm nədir - gətirdin yada, 
Yaşamaq gözəldi - ölüm olsa da! 
Neçə ki, gözəl var, gözəl dünyada – 
Bulud tək boşalıb - dolmağa dəyməz! 
 
Günyaz Nəzirlinin imzası ədəbiyyat aləmində çox az tanınırdı. O, lirik 
qoşma, gəraylı və müxəmməslər müəllifı idi. Ara-sıra qəlbini qəm çuğlayanda 
bayatılar da qoşardı. Mətbuatda ilk qoşmaları Cənubi Azərbaycan üçün çıxan 
“Səhər” jurnalında (№8, mart 1984) dərc olunub. Bizə yadigar qoyduğu dörd 
qovluq külliyatında əl boyda bir vərəq və iki səhifəlik vəsiyyət çıxdı. Vərəqdə “baş 
daşıma yazılsın” sözlərindən sonra üç bənd bayatı yazıb: 
 
Aylar, illər ötəndi, 
Ömür sona yetəndi. 
Torpağına baş qoydum - 
Vətən yenə Vətəndi. 
 
Sinə daşı - baş daşı, 
Necə tapıb daş - daşı! 
Gəlmiş idim, qayıtdım - 
Nəyə gərək göz yaşı! 
 
Ağlamışam, gülmüşəm – 
Elə bilmə ölmüşəm! 
Sinəm dərdlə dolmuşdu 
Bu torpaqla bölmüşəm. 
 
“Seçmələr” adlı şer dəftərinin ilk səhifəsində Günyaz Nəzirli “Etiraf” adlı ön 
sözündə özü haqqında təfsilatı ilə məlumat verir. Onu olduğu kimi oxuculara 
təqdim edirəm: 
“Nə aşıq olmuşam, nə şair. Adicə şer həvəskarı idim. Uşaqlıqdan sazı 
sevmişəm, amma çala bilməmişəm. 
Çox erkən  - on-on iki yaşımdan şer yazmışam, daha doğrusu, 
uydurmuşam.Yazdıqlarım özümü qane etmədiyindən bu həvəsimdən uzaqlaşmağa 
çalışmışam; arabir pyesə əl atmışam, rəsm çəkmişəm, səhnəyə çıxmışam, orta 
məktəbdə. 
Jurnalist təhsilim var. Qəzet - jurnal səhifələrində ara - sıra imzam görünüb. 
Lakin poeziyaya olan məhəbbətim bütün arzularıma üstün gəlib. Di gəl, cəsarət 
etməmişəm. Bir müddət susmuşam. Nəhayət, qırx - qırx beş yaşlarında yenə şerə 
üz tutmuşam... Ona görə belə deyirəm ki, “üz tutmaq” hələ şerdən “üz görmək” 
deyil. 
Gözəlliyi çox sevirdim. Bəlkə də bu səbəbdən qələmim qoşma yazmağa 
öyrəndi. Axı, məndə bu həvəsi M.P.Vaqifin şirin qoşmaları oyadıb. Onun kimi 
yazmağa çalışmışam, amma onun kimi deyə bilməmişəm... 
Şerlərimdə bəzən həyatımdan “şikayətim” də olub, necə deyərlər, 
“sızıldamışam” da. Əslində bu “şikayət-sızıltılar” mənim deyil, danışdığım dilin 
zəngin leksikonunu - sözün məna çalarlarının “sızıltıları”dır. İstəmişəm, sözləri 
“sevindirdiyim” kimi, bir az da  ”kövrəldim”. Söz də insan kimi qəmlənsin. Sevinc 
olan yerdə kədər də olur... Məndən soruşsalardı: poeziyaya necə baxıram? 
Deyərdim: gözəl şerdən əvvəl gözəl şair yaranır. Deməli, yaranan özü həm də 
yaradan olur. Yaradan isə yaratdığını heç vaxt şikəst istəməz. Şer gözəllikdir, gəlin 
kimi sığal sevir. Bu fikri qoşmalarımın birində belə demişəm: “Şairsən - sığal ver 
gözəl sözə sən”. 
Günyaz Nəzirlinin şerlərinə və şəxsiyyətinə yaxşı bələd  olan mərhum xalq 
şairimiz Osman Sarıvəlli 1979-cu il dekabrın 14-də ona  etdiyi “Bizim Günyaza” 
adlı şerində yazır: 
 
... Lakin mən dediyim ayrı Günyazdır, 
Misli-bərabəri onun çox azdır. 
Biz eyni iqlimdə tapdıq pərvəriş, 
Onun qışı qışım, yazı yazımdır. 
Başqa Günyazlarla yoxdur oxşarı – 
O mənim öz dostum, öz Günyazımdır... 
 
İşıqlı dünyamızdan vaxtsız gedən, dostlarının zarafat-doğru “yaxşı adamların 
yaxşısı” - deyə qiymətləndirdiyi Günyaz Nəzirlidən bizə çoxlu şerlər, qoşmalar, 
bayatılar, mahnı mətnləri, publisistik yazılar, iki səhnə əsəri qaldı. 
Amma bu bir həqiqətdir ki, elini - obasını dünyalarca sevən şair ölmür. Bunu 
Günyaz özü də deyib şerlərinin birində: 
 
Bu dünyadan köçməyimə baxma sən – 
Əbədiyəm, ölməmişəm, sağam mən! 
İstəmişəm yağış olub, sən gəzən 
O yerlərə göz yaşımla yağam mən! 
 
Günyazın həmişəyaşar qoşmaya, lirik şerə müraciət etməsi təsadüfi deyildi. 
O, ulu həmkəndlisi Molla Vəli Vidadini, Mustafa ağa Arifin və Kazım ağa Salik 
Şıxlinskilərin poeziyasından qidalanıb. 
Bizdən ayrılıb haqq dünyasına qovuşan Günyazın haqqında düşünürəm, 
onun bu dünyamızda nəyi qaldı: oğlumu, qızımı, nəvə-nəticəsimi? Təəssüf ki, 
Günyazımıza tale bunun heç birini qismət eləmədi. Amma təsəllimiz də var ki, onu 
bu dünyada heç vaxt unutmayan dostları qaldı. Saf bir ömür yaşayan Günyazımızı 
dostları ülvi bir məhəbbətlə hələ də yad edirlər. 
Günyazın ayrıca kitabı nəşr olunmasa da, şerləri dillərdə oxunur, ciblərdə qat 
kəsmiş kağızlarda gəzir. Belə “dərc yolu” Günyazın dostlarının, onu sevənlərin 
xidmətidir. 
Təəssüf ki, bu xidmətdə bir yanlışlıq da var. O da Günyaz Nəzirlinin pak və 
əbədi xatirəsinə layiq deyil. Bu gün Gəncə, Qazax və Borçalı aşıqları məclislərində 
Günyaz Nəzirlinin “Bir gözəlin sığal çəkib telinə” qoşmasını oxuyarkən 
tapşırmasında nədənsə, bəziləri mərhum aşığımız Kamandar Əfəndiyevin, ya da 
hər kəs öz adını çəkir. Qoşmanın əsl müəllifi Günyaz Nəzirli isə unudulur. 
Mərhum əmioğlu Günyaz Nəzirlinin vəfatından sonra onun sənədləri 
arasında öz dəsti - xətti ilə yazdığı üç səhifəlik “Vəsiyyət” tapıldı. O, “Vəsiyyət” 
ində bütün külliyatının çapını və qorunub saxlanmasını mənə həvalə etmişdir. 
Adını çəkdiyim şerin əlyazması və makina çapı da hazırda məndədir. Şerin 
əlyazmasında və makina çapındakı tapşırmada “Bəlkə Günyaz dirsəklənib 
dincələ...”dən başqa heç kəsin adı yoxdur. Ona görə də Günyaz Nəzirli poeziyasına 
əbədi ehtiramı olan bütün el aşıqlarından, müğənnilərdən rica edirəm ki, qoşmanı 
Günyaz Osman oğlu Nəzirlinin öz adına oxusunlar. Onda Günyazımızın ruhu da 
şad olardı. 
 
 
BİR GÖZƏLİN 
SIĞAL ÇƏKİB TELİNƏ 
 
Yay gəldimi bir yaylaqda olasan, 
Narın-narın yağış yağa, çən gələ... 
Kəkotunu gül qarışıq yolasan, 
Kef çəkməkdə yar-yoldaşın tən gələ. 
 
Dolça qırmaz bulaqların buzunu, 
Yedizdirər sənə əmlik quzunu... 
Bozartmanın kəm eləmə duzunu, 
Baxan varmı heç qaşığa, çəngələ... 
 
Öyrənərsən ovçuluğun çəmini, 
Hürküdərsən kəkliklərin cəmini... 
Unutdura bu dünyanın qəmini, 
Gecələrin gündüzündən şən gələ... 
 
Bir gözəlin sığal çəkib telinə, 
Gül-çiçəkdən kəmər bağla belinə, 
Yolun düşsə obasına, elinə, 
Qonaq edə bir kündəlik xəngələ. 
 
Həzin-həzin aşıq çalıb oxuya, 
Gözəl görsə göz gedərmi yuxuya... 
Tellerindən dağ havası qoxuya, 
Bəlkə Günyaz dirsəklənib dincələ... 
 
15 avqust 1976-cı il 
 
 
KÖNLÜM SƏNİNLƏDİ 
 
 
DE, HANI GÜNYAZIN 
 
Tellərin töküldü gül camalına, 
Ay bulud dalında batdı, dedilər. 
Elə ki, yer üzü çilçıraq oldu – 
Rübəndi üzündən atdı, dedilər. 
 
Gözlərin saçından qaradır, qara! 
Aparır ağlımı, aparır hara?! 
Dərdimi söyləyən yoxdu o yara – 
Baş qoyub dizinə yatdı”, dedilər. 
 
De, hanı Günyazın, gəl oyat onu, 
Küsdürüb bu dünya, bu həyat onu!.. 
İstər bağrına bas, istər at onu – 
Qocalıq haqlayıb çatdı, dedilər. 
 
28 dekabr 1975 
 
 
SƏN ELƏ GÖZƏLSƏN 
 
Sən elə gözəlsən, zülfü pərişan, 
Vəsf edə bilməyir sözüm də səni! 
Arif məclisidi, vermirəm nişan – 
Tanıyan çox olar sözümdə səni. 
 
Daşlı - kəsəklidir ömrün yolları – 
Yol yaxın, sən uzaq, mənzil də yarı! 
Dünyadan köçməmiş tapaydım barı 
Mən səndə özümü, özümdə səni! 
 
İşvəni, qəmzəni gəl az eylə sən, 
Boranlı qışımı gəl yaz eylə sən! 
İnsafsız, Günyazı Günyaz eylə sən, 
Günyazam, saxlaram gözümdə səni. 
 
Noyabr 1975  
  
 
ALMIRSAN NİYƏ 
 
Camalın gözümdən uzaq düşəli 
Qapıma bir kölgə salmırsan niyə? 
Ayrılıq üstündə köklənib sazım – 
Mərhəmət eyləyib çalmırsan niyə? 
 
Sənsiz nə sevilib, nə şad olmuşam, 
Ağarıb saçlarım - yaşa dolmuşam. 
Çoxları unudan bir ad olmuşam – 
Barı sən qeydimə qalmırsan niyə? 
 
Gözəl, bu dünyanın çoxdu cəfası, 
Sənin tək onun da yoxdu vəfası! 
Sevib-sevilməkdi zövqü, səfası – 
Bu zövqü Günyazdan almırsan niyə? 
 
Noyabr 1975 
 
 
SƏNSİZ5 
 
Sənsən bu dünyada dövlətim, malım, 
İzzətim, şöhrətim, cahi-cəlalım! 
Gecəli-gündüzlü tərlan xəyalım, 
Dağları, daşları aşarmı sənsiz? 
 
Sənsən məhəbbətim, ürəyim, canım, 
Həyatım, varlığım, hər həyəcanım! 
Qaynar bulaq kimi qaynayan qanım, 
Quru bir bədəndə coşarmı sənsiz? 
                                                 
5 Cavanlıqda bu qoşmanı kimə oxuyurdum, deyirdilər guya M.P.Vaqifdən oğurlamışam... (Bundan sonra şerlərdəki 
izahlar və qeydlər Günyaz  Nəzirliyi məxsusdur - ) 
 
Sənsən ilk rübabı sinəmdə sazın, 
Sənsən ilk müjdəsi baharın, yazın! 
Eşqinlə yaşayan - sənin Günyazın, 
Bircə an, bircə gün yaşarmı sənsiz? 
 
15 may 1958 
 
 
GÖZLƏRİN FİTNƏSİ 
 
Camalının şöləsində sayrışıb – 
Şəhla gözlər xumarlandı, süzüldü! 
Baxışınla bütün dünya qarışıb 
Birdən-birə məhvərindən üzüldü! 
 
Gözlərində mərhəmətdən yox əsər – 
Cəllad kimi can almağa tələsər! 
Kirpiklərin qoşun çəkib sərasər – 
Sinəm üstə düzüm - düzüm düzüldü! 
 
Arif olan işarədən qanandı, 
Günyaz təkin atəşlərə yanandı! 
Qapımızdan ayaq kəsmə, amandı – 
Gəlmədiyin, görmədiyim yüz ildi. 
 
30 sentyabr 1976 
 
 
YAŞARSAN HARDASA 
 
Sənsiz bu dünyanın dəyərimi var? 
Cəfası, səfası, yalandı, gülüm! 
Ucaldım, qocaldım sinəmdə qubar – 
Dərdlərim üst-üstə qalandı, gülüm! 
 
Bir zaman ayrıldıq heç görüşmədən, 
Qismətim olmadın, olmadın nədən?! 
Qayıtdı keçmişə xəyal yenidən – 
Ömrümə bir ömür calandı, gülüm! 
 
Yaşarsan hardasa - gözümdən uzaq, 
Könlümə çox yaxın - özümdən uzaq! 
Günyazam, durmadım sözümdən uzaq – 
Bu niskil ömürlük qalandı, gülüm! 
 
15 oktyabr 1976 
 
 
SIĞAL VER GÖZƏL SÖZƏ 
 
Qaşların ilan tək qıvrılıb dursa – 
Hər biri ox olub yaralar məni! 
Gözlər bulaq kimi hərdən durulsa – 
İncitməz o qədər, yaralar məni. 
 
Baxışlar yandırsın qoy imanımı, 
Gözlərə qurbanlıq verim canımı... 
Kipriklər dalbadal tökə qanımı – 
Bu yolda neçə yol yaralar məni. 
 
Günyaz, çox qalanma oda-közə sən, 
Şairsən, sığal ver gözəl sözə sən. 
Vədəsi gəlincə gərək dözəsən – 
İstəsə qoynuna yar alar məni. 
 
20 dekabr 1976 
 
 
PƏRVANƏ İNTİHARDADI 
 
Yığışdı dövrəmə bütün loğmanlar: 
Dedilər əlacın indi yardadı! 
Bir suala cavab verməli onlar: 
Məcnunun Leylisi indi hardadı? 
 
Sel olub gəl mənim sinəmə ax sən, 
Gözümdə şimşək ol, könlümdə çax sən! 
Hicranın, vüsalın oduna bax sən: 
Şam yanır - pərvanə intihardadı! 
 
Yanaqlar, dodaqlar yazın laləsi, 
Qaşların hər biri Ayın haləsi! 
Kəsilməz Günyazın ahı, naləsi – 
Neçə ki, gözləri intizardadı! 
 
6 fevral 1977 
  
  
DODAQLAR 
 
Canım - gözüm, huşu başdan eyləyir – 
Danışdıqca gülə-gülə dodaqlar! 
Kimi lalə, kimi yaqut söyləyir – 
Bənzəmirmi qızılgülə dodaqlar? 
 
Hər sözündən nazü-qəmzə tökülür – 
Könlüm mülkü kərpic-kərpic sökülür! 
Gah qımışır, gah danışır, gah gülür – 
Çox yaraşır şirin dilə dodaqlar. 
 
Heyif səndən, qara saçım ağ oldu – 
Bəslədiyim yar qoynunda bağ oldu! 
Küsüb getdin - Günyaza dağ oldu – 
Qoy sevinsin innən belə dodaqlar! 
 
21 mart 1977 
 
 
ƏVVƏLKİ TƏK  
QƏLBİMDƏSƏN 
 
Son görüşdən ay dolandı, il keçdi – 
Əvvəlki tək qəlbimdəsən yenə sən! 
Kim unudar ilk sevdanı, ilk eşqi – 
Niyə getdin gözlərimdən genə sən? 
 
Ayrı düşdün, qövr eylədi yaralar – 
Yar könlünü yad sındırar, yar alar! 
Ürəyimi kipriyinlə yaralar – 
Gəncliyimlə qayıdarsan mənə sən! 
 
Vədə çatdı-el yığışdı, köç oldu, 
Ömrüm-günüm niyə belə heç oldu! 
Ay Günyazım, “tez tərpəndim-gec oldu”, 
Bir gəlmədin insafa sən, dinə sən! 
 
Yanvar 1978 
 
  
KÖNLÜM SƏNİNLƏDİ 
 
Unutmazdım, unutmuşam gözəl yar, 
 Bu dünyada sevincimi, kədərimi!  
Sınıq könlü sevindirər, ağladar- 
Səndən sonra, de, sevincmi, kədərmi?! 
 
Bulud gələr bu dağlara çən düşər,  
Yağan yağış göz yaşımla tən düşər.  
Saç ağarar - ömrə-günə dən düşər,  
Dərd dediyin ürəyimdən gedərmi? 
 
Mən Günyazam - hər gözəldə gözüm yox,  
Nədən könlüm səninlədi, özüm yox!  
Sən zalımsan, mən yazıqda dözüm yox- 
Ağlı olan səndən giley edərmi? 
 
Fevral 1978 
 
 
GÖZƏLƏ YARAŞMIR 
 
De görüm, gözlərin niyə qəmlidi - 
Eşqindən bixəbər olanınmı var? 
Yanaqlar islanıb, kiprik nəmlidi - 
Könlünü könülsüz alanınmı var? 
 
Şirincə bir candı varın, həm yoxun - 
Daralıb hövsələn, çəkilib yuxun! 
Daşlara toxunub elə bil oxun - 
Yarını qoynuna salanınmı var? 
 
Gözələ yaraşmır dünyanın dərdi! 
Onsuz da ömrümüz gəldi - gedərdi! 
Günyazdan küsməyin billah hədərdi – 
Günyazdan vəfalı qalanınmı var? 
 
Aprel 1978 
  
 
GÖZƏL YARADIBDI  
YARADAN 
 
Göz qamaşır, dil dolaşır, huş itir- 
Əcəb gözəl yaradıbdı yaradan! 
Gözlərində olsa insaf, insafsız, 
Heç ölmərəm sinəmdəki yaradan! 
 
Hörüklərin qulacını aç üzə- 
Gərdək olsun tel yanağa, saç üzə! 
Camalının şöləsini saç üzə- 
Qoy sökülsün ara ömrüm, ara dan! 
 
Mən Günyazam, bir piltəsiz fanaram- 
Uzaqda dur, əl dəyməmiş yanaram! 
Təkcə səni düşünürəm, anaram- 
Yüz il keçsə, min il ötsə aradan! 
 
29 may 1978 
 
 
GÖZLƏRİM YOL ÇƏKİR 
 
Gözlərim yol çəkir, ürəyim ağrı- 
Günləri sayıram ay arasında! 
Yaşarıq sən məndən, mən səndən ayrı- 
Ömrümüz - günümüz say arasında! 
 
Dərdlərim çoxaldı dözə bilmədim, 
Sevinci bölmüşdüm, dərdi bölmədim! 
Əcəl də yetişdi, yenə ölmədim- 
Ölmərəm baharla yay arasında! 
 
Baxışın yolumdan eylədi məni, 
Kipriyin xəncər tək teylədi məni. 
O şirin dillərin neylədi məni- 
Qalmışam ümmanla çay arasında! 
 
Buxağın atlında xalın göyçəkdi, 
Tellərin Günyazı özünə çəkdi! 
Yataqda dörd yaınım güldü, çiçəkdi- 
Görmədim heç sənə tay arasında! 
 
İyun 1978, xəstəxana 
 
 
YANANI YANDIRMA 
 
Mən səni sevirəm bir Günyaz kimi- 
Yan gəzib, yan durma, qurbanın olum! 
Sən saldın odlara kövrək qəlbimi- 
Yananı yandırma, qurbanın olum! 
 
Gözmü var, söyləyim gözündən gözəl, 
Məlhəm yox yarama sözündən gözəl! 
Görmədim bir gözəl özündən gözəl, 
Qananı qandırma, qurbanın olum! 
 
Kipriklər kamana yatar ox kimi- 
Dartılar yay kimi, atar ox kimi! 
Hər biri bağrıma batar ox kimi, 
Sınanı sındırma, qurbanın olum! 
 
Dekabr 1978 
 
 
KÖNLÜMDƏ BİR  
DİLƏK 
 
Bağışla qapına gəlmədiyimi- 
Günahsız günaha batmaq istərəm! 
Unudub unuda bilmədiyimi- 
Olanı-keçəni atmaq istərəm! 
 
Könlümdə bir dilək haraylar məni, 
Haraylar, həftələr, hər aylar məni! 
Özünə çəkdikcə saraylar məni- 
Torpağa baş qoyub yatmaq istərəm! 
 
Günyazam, sinəmin dağına bax sən, 
Ağarmış saçımın ağına bax sən! 
Ömrümün ixtiyar çağına bax sən- 
Ömrümü ömrünə qatmaq istərərəm! 
 
Yanvar 1979 
  
  
GÖZLƏRİNDƏN MUĞAYAT OL 
 
Gözlərindən müğayat ol, göz dəyər6 
Gözlərinə baxan gözlər çoxalıb! 
Günahkardı, bilmək olmaz, tez dəyər – 
Nahaq yerə nahaq canlar çox alıb! 
 
 
Qara tellər ətirlənib, ay nədən?! 
                                                 
6 Martın 10-da iş yerimə gəlmişdi. İlk dəfə idi görürdüm. Gözlərindən çox xoşum gəldi. Yola salanda zarafatla, 
amma ehtiyatla dedim: gözlərindən müğayat ol! Dedi: niyə? Dedim: göz dəyər!.. Gülümsünüb getdi. Sonra isə 
həmin şer yarandı. 
 
Ay üzündə bədirlənib Ay nədən?! 
Qaşlarında qoşalanıb yay nədən – 
Kamandımı kirpiyindən ox alıb?! 
 
Baxışınla könlüm oda qalandı, 
Köz-köz olub köz üstünə qalandı! 
Elə bilmə bu gözəllik qalandı – 
Bir də gördün Günyaz kimi yox olub! 
 
Mart 1980 
 
 
UZAQ GƏZMƏ  
SƏNİ SƏNSİZ ANANDAN 
 
Mənim meylim-saçlarında, telində, 
Sənin meylin-çiçəknəndi, gülnəndi! 
Hər niskilim gözlərimin selində, 
Səndən sonra çiçəkləndi, gülləndi! 
 
Insaf eylə, bir də qataq söz - sözə, 
Gəl alışaq, gəl qarışaq göz-gözə! 
Görüşümüz - baxmaq olur göz-gözə, 
Ayrılığın həftəynəndi, ilnəndi! 
 
Uzaq gəzmə səni sənsiz anandan, 
Qocaldıqca eşq oduna yanandan! 
O Günyazdı, yaxşı-yaman qanandan, 
Fikri-zikri dodaqnandı, dilnəndi! 
 
May 1980 
 
  
MƏHƏBBƏT SÖZÜNDƏN  
YARANIB ADIN 
 
“Gözələ baxmağın savabdı özü” – 
Məsəldi, deyərlər, el arasında. 
Kor olmuş fələyin hardaymış gözü – 
Ağarmış tel gördüm tel arasında! 
 
Məhəbbət sözündən yaranıb adın... 
Sən mənim bəxtimə qismət olmadın! 
Vaxtından tez açdın-yenə solmadın, 
Hələ də qönçəsən gül arasında! 
 
Ay mənim Günyazdan küsüb-umanım, 
Sevgi yollarında çənim, dumanım! 
Bu gündən sabaha yoxdu gümanım – 
Ay ötür, gün keçir il arasında... 
 
İyul 1980 
 
 
BƏYAZ GÖRDÜM,  
GÖZƏL İDİ 
 
Gözlərində kədər gördüm, qəm gördüm, 
Qızılgülün yanağında xar kimi! 
Dodağında gülüşünü kəm gördüm – 
Talan olmuş dövlət kimi, var kimi! 
 
Yazan yazıb yazımızı tərsinə, 
Dönük bəxtin avandı nə, tərsi nə?! 
Bəyaz gördüm, gözəl idi tər sinə - 
Zirvədəki əlyetməyən qar kimi! 
 
Bu hüsnünlə məni məndən almısan, 
Sən Günyazı yanar oda salmısan. 
Ürəyində həmişəlik qalmısan – 
Dərilməmiş çiçək kimi, bar kimi! 
 
1 avqust 1980 
              
  
VAQİFSAYAĞI 
 
Ey əsən küləklər, siz deyin barı – 
Qürbətdə Günyazı ananım gəlsin! 
Könlümə düşübdü könlümün yarı, - 
Mənim tək odlara yananım gəlsin! 
 
O boyu sürahım, o incə bellim, 
O şirin dodaqlım, o şirin dillim, 
O bəyaz gərdənlim, o siyah tellim, 
Sözü işarədən qanaınım gəlsin! 
 
Qaşları kamanım, gözü göyçəyim, 
Saçları pərişan - özü göyçəyim. 
Buxağı göyçəyim, üzü göyçəyim, 
Öz yarım, öz canım, cananım gəlsin! 
 
12 avqust 1980 
 
 
GÖZLƏRİ GÖYÇƏK 
 
Gözümdən getmirsən, gözləri göyçək, 
Gecəli-gündüzlü xəyalımdasan! 
Özümdən bir əsər qalmayıb gerçək – 
Özüm də sən oldun, xəyalım da sən! 
 
Bir zərif məxluqsan şirin dil ilən, 
Oturub-duranda sözünü bilən! 
Astadan danışan, astadan gülən – 
İsmətlim də sənsən, həyalım da sən! 
 
Anasız tifil tək ağlaram, gözəl, 
Sulara qarışıb çağlaram, gözəl. 
Ahımla dünyanı dağlaram, gözəl, 
Günyaza gərəksən bu halımda sən! 
 
22 avqust 1980 
 
 
DODAQLARIN BEÇƏ 
 BALDI 
 
Müşki-ənbər qoxusu var teliyin, 
Yanaqların necə aldı, ay gözəl! 
Şirinlikdə əvəzi yox diliyin, 
Dodaqların beçə baldı, ay gözəl! 
 
Niyə deyləm ürəyinin parası?! 
Bəxtim olub gözləriyin qarası! 
Çox gözəldi qaşlarıyın arası – 
Yaraşığı xırda xaldı, ay gözəl! 
 
Dəyişmərəm yüz gözəlin yüzünə, 
Həsrət idim, həsrət qaldım üzünə! 
Günyaz kimi baş qoyaydım dizinə - 
Görən deyə: bu nə haldı, ay gözəl! 
 
5 sentyabr 1980 
 
 
SÖZÜMDƏN DÖNƏN  
DEYİLƏM 
 
Bir qərib eldəyəm yardan aralı, 
Gör çəkib özünə haralar məni?! 
Sinəsi dağlıyam, qəlbi yaralı – 
Yar da bir tərəfdən yaralar məni! 
 
Kimsəsiz yaşaram bu gen dünyada, 
Ruhuma dar gəlir bu gen dünya da! 
Bu abad dünyada, bu şən dünyada – 
Yad atar, yad satar, yar alar məni! 
 
Eşqin göylərindən enən deyiləm, 
Eşqinlə alışdım, sönən deyiləm! 
Günyazam, sözümdən dönən deyiləm – 
Asalar, kəsələr, yaralar məni! 
 
Vladimir şəhəri, 
27 sentyabr 1980 
  
  
QAŞLARIN HƏR BİRİ  
QİBLƏGAHIMDI 
 
Gözümdən getməmiş düşürsən yada, 
Ürəyim istəyir nə yaman səni! 
Özgə bir kimim var mənim dünyada – 
Qorxuram itirim, ay aman səni! 
 
Yaxın gəl, əzizim, duraq yanaşı, 
Sabahı bu gündən quraq yanaşı! 
Ömrü məhəbbətlə vuraq yanaşı – 
Namərdəm unutsam nə zaman səni! 
 
Günyazın hər ahı mənim ahımdı, 
Varsa bir günahı - öz günahımdı! 
Qaşların hər biri qibləgahımdı – 
Gözündən görsəm də peşiman səni! 
 
26 oktyabr 1980 
 
 
O FİTNƏKAR GÖZ 
 
Ay insafsız, o gözlərin yenə nədən 
Məni görcək kiprik altdan kölgələndi?! 
Baxışların doğma idi mənə məndən 
Niyə belə birdən-birə özgələndi?! 
 
Şümşad boyun qiyamətdi başdan-başa, 
Gül dodaqla al yanağın bir tamaşa! 
Qorxmursanmı, dil dolaşa, göz qamaşa 
Ay camalın Aya baxıb güzgüləndi! 
 
Çox dözmüşəm qaşlarıyın ədasına, 
Hay vermədin ürəyimin sədasına! 
Rəvadırmı Günyazıyın qəlbi sına – 
Ümu-küsüm o fıtnəkar göz iləndi! 
 
14 dekabr 1980 
     
 
FİKİRLİSƏN NİYƏ SƏN ? 
 
Ürəyini oxuyuram gözündən: 
İki yolun ayrıcında qalıbsan!.. 
Məni soruş özgədən yox, özündən- 
Nə gündəydim, nə günlərə salıbsan! 
 
İncidirsən nahaq yerə, nahaqdan, 
Çalın-çarpaz, dağ çəkirsən uzaqdan! 
Yolmu yoxdu sizin yerə Qazaxdan? 
Elə bilmə ağlı tamam alıbsan?! 
 
Baş açmıram, fıkirlisən niyə sən? 
Məramını bəlkə açıb deyəsən?! 
Ay Günyazım, boş xəyaldı deyəsən!.. 
Çalınmamış bir çalğını çalıbsan! 
 
15 iyul 1981 
 
 
GÖZƏLLƏR NAZ SEVİR... 
 
Bir gözəl könlümə toxunub yenə, 
İnciyib, küsmüşəm sözündən onun! 
Yüz dəfə yalvara-yaxara mənə 
Bir dəfə öpmərəm gözündən onun! 
 
Çoxdandı bizlərə düşmür güzarı, 
Arayıb-axtarmaz bir dostu-yarı 
Mənədi, məndəndi giley-güzarı 
Gileyi oxudum üzündən onun. 
 
Hələ də dünyadan bixəbər Günyaz, 
Gözəllər naz sevir, qoy eyləsin naz! 
Sən də o afətə bir ərzi-hal yaz: 
Gileylən özünə, özündən onun... 
 
avqust 1981 
 
  
KİMƏ GƏRƏK MƏN  
YAZDIĞIM ŞERLƏR 
 
Elə bilmə unutmuşam səni mən: 
Unutmaram, iki dünya bir ola! 
Məhəbbətin getməz olub könlümdən 
Di gəl özün heç gəlmədin bir yola! 
 
Yaranbsan göyçəklərin göyçəyi 
Dodaqların qızılgülün ləçəyi... 
Ömrümüzün iki qönçə çiçəyi 
Bir budaqda bir açıla, bir sola... 
 
Kimə gərək mən yazdığım şerlər?! 
“Ovsunu yox, tilsimi yox” deyirlər... 
Sənin gəzib dolandığın o yerlər 
Kaş Günyazın baş qoyduğu yer ola. 
 
1 sentyabr 1981 
 
 
GÜLYASDIĞA GÖZ YAŞINMI  
TÖKÜLÜB ? 
 
Sən gedəli yuxum ərşə çəkilib, 
Heç laylasız yatammıram gecələr! 
Gülyasdığa göz yaşınmı tökülüb? 
“Qızılgülə batammıram” gecələr... 
 
Hərdən yarı arzuluyan könlümdən, 
Yar yanında yarsızlayan könlümdən. 
Gah ağrıyan, gah sızlayan könlümdən, 
Dərdi-səri atammıram gecələr! 
 
Bir dünyadır gözlərinin ədası- 
Niyə yoxdur orda eşqin sədası!.. 
Mən yuxuma, ay Günyazın sevdası, 
Sənsiz şəkər qatammıram gecələr... 
 
3 sentyabr 1981 
 
 
QANA DÖNMÜŞ ÜRƏYİMİN 
ODUNDA 
 
Ola bilsin görüşmədik bir daha, 
Şözlərimi yaxşı saxla yadında: 
İstəmirəm birgə bataq günaha – 
Sözə qoya yaxının da, yadın da! 
 
Ömür keçdi bu dünyadan doymadım, 
Nə sərvətə, nə dövlətə uymadım. 
Çox cavansan, heç sənə də qıymadım, 
Ləkə saldım istəyində, adında! 
 
Sənsiz Günyaz sevinmədi bir an, bil, 
Sən olmasan bu cahanı viran bil! 
İsindirrəm nəfəsini hər an, bil – 
Qana dönmüş ürəyimin odunda! 
 
15 noyabr 1981 
 
 
SÖZÜMDƏ GÜNYAZAM 
 
Nə qalıb xatirə o son görüşdən? 
Hər axşam, hər sabah anhaandayam!.. 
Eyhamlı baxışın eyhamını mən, 
Yenicə anlayıb, qanhaqandayam... 
 
Unuda bilmirəm, ata bilmirəm, 
Gecələr yuxumu yata bilmirəm. 
Yaxından-yaxına çata bilmirəm, 
Uzaqdan-uzağa yanhayandayam... 
 
Gözümdə Günyazam, özüm də pakam, 
Gözümdə qalmayıb nə arzu, nə kam... 
Sən olan dünyadan köçmərəm nakam, 
Necə ki, səninlə canhacandayam... 
            
  
MÖHNƏTLİ GÜNLƏRİ YOLA 
SALMIŞAM 
 
Sən gələn yollara mən özüm qurban, 
Çoxdandı çıxmışam pişvazına mən! 
Sənə mənim canım, həm gözüm qurban, 
Dözmüşəm, dözərəm hər nazına mən... 
 
Möhnətli günləri yola salmışam, 
Ömürdən bir ömür möhlət almışam. 
İnsafsız, nə vaxtdı həsrət qalmışam, 
O tuti dilinin avazına mən... 
 
Yaxın gəl, eyləsin Günyaz tamaşa, 
O xumar gözlərə, o qələm qaşa! 
Ürəyi cavandı, sən baxma, yaşa – 
Tay ola bilmərəm Günyazına mən! 
 
30 sentyabr 1981 
 
 
ÜRƏYİ ÜRƏK DUYANDA 
 
Dəyişir insanın bəxti, qisməti, 
Sevən bir ürəyi ürək duyanda. 
Dünyanın dünyada olmur qiyməti 
Dünyada ürəyi ürək duyanda!.. 
 
Alışdım oduna, alışdım köz-köz, 
Görmədim mən ondan bircə şirin söz!.. 
Bu yanda gözləri sevindirdi göz- 
Ağlatdı ürəyi ürək o yanda!.. 
 
Xəyalı bir təmiz səmayə bənzər, 
Camalı Günəşə, həm Aya bənzər... 
Məhəbbət xaraba saraya bənzər 
Günyazım, ürəkdən ürək doyanda! 
 
12 sentyabr 1981 
 
 
GÖZƏLİ SEVƏNİN NƏ 
DƏRDİ - SƏRİ 
 
Gözlərin xoşuma gəlmədi, gülüm, 
Səndən bir əlamət yox idi onda!.. 
Nəqafil görüşdən tutuldu dilim 
Dinməyə taqətim yox idi onda... 
 
Baxışlar nigaran, baxışlar küsgün... 
Baxışlar xoşuma gəlmədi o gün!.. 
Baxışlar görmüşdüm, gözləri gülgün, 
Sevinclər, fərəhlər çox idi onda. 
 
Nə kamal əhliyəm, nə də ...sərsəri, 
Gözəli sevənin nə dərdi-səri?! 
Azalıb gözlərin indi kəsəri 
Günyaza atılan ox idi onda... 
 
20 oktyabr 1981 
 
 
ARABİR GÜNYAZI 
XATIRLA  BARI 
 
Gözümün işığı, gözü göyçəyim, 
Məni gəz, qaş ilə göz arasında! 
Çoxdandı qul edib, özü göyçəyim – 
Kirpiyin qaş ilə öz arasında! 
 
Nə məndə can qalıb, nə səbri-qərar, 
Nə səndə mərhəmət, nə də insaf var! 
Könlüm bu dünyada səni arzular – 
Qalmışam od ilə köz arasında! 
 
Gözəllər unudur eşqi, ilqarı- 
Bu gündən sabaha yox etibarı! 
Arabir Günyazı xatırla barı 
Söhbət arasında, söz arasında! 
 
10 fevral 1982 
 
  
O TELLƏR QÜDRƏTDƏN 
 DARANIB 
 
Pəjmürdə saçlara gəl dəymə, gülüm, 
Arabir əlinlə dara, yaxşıdı! 
Öz rəngi qaradı, əl dəymə, gülüm, 
Xurmayı saçlardan qara yaxşıdı! 
 
O tellər qüdrətdən daranıb, gülüm, 
Hər biri ipəkdən yaranıb, gülüm! 
Ətrini yar duyub, yar anıb, gülüm, 
Qisməti yar olsa, yara yaxşıdı! 
 
İlahi gözlərin nə yaman baxdı, 
Əlimi dünyadan üzdüyüm vaxtı! 
Baxışlar Günyazı odlara yaxdı 
Kipriklər çəkməsə dara, yaxşıdı! 
 
25 fevral 1982 
 
 
SƏNİN GÖZ YAŞINDA 
BATMADIM NİYƏ 
 
O gecə ilk dəfə qonağım oldun: 
Danışdın ömründən gəlib-keçəni... 
Bulud tək boşaldın, bulud tək doldun 
Ağlayıb hıçqırdın bütün gecəni... 
 
Sevinci sevincə qatmadım niyə?! 
Baş qoyub dizinə yatmadım niyə?! 
Sənin göz yaşında batmadım niyə?! 
Ovsunda saxladın sən necə məni!.. 
 
Hardasan Günyazın könül həmdəmi? 
Gəl, dağıt könlümdən qüssəni, qəmi!.. 
Bilsəydim biryolluq yarıb sinəmi 
Bağrıma basardım son gecə səni... 
 
18 aprel 1982 
       
 
AĞLAYAN DA ÖZÜN, 
GÜLƏN DƏ ÖZÜN 
 
Qızılgülüm olsan - yarpağın ollam, 
Tikanın altnda bitərəm, gülüm! 
Dönüb sərv olarsan - torpağın ollam: 
Ayağın altında itərəm, gülüm! 
 
Ağlayan da özün, gülən də özün, 
Özünü günahkar bilən də özün! 
Üzün gözəlləşir güləndə üzün 
Ağlasam mən səndən betərəm, gülüm! 
 
Soruşma Günyazdan bu nə sevdadı7 
Sevdiyim gözəlin gözəldi adı... 
O mənim bəxtimə qismət olmadı – 
Gün gələr sevdama yetərəm, gülüm! 
 
18 may 1982 
 
 
MƏNİM HƏR SÖZÜMÜN 
ƏZƏLİ SƏNSƏN 
 
Eşidib biləndə səni sevirəm 
Qınadı yaxşılar, yamanlar səni! 
Bir az da anandan qorxdun, bilirəm 
Yol verməz, yaxşıca yamanlar səni! 
 
Adınla yanaşı çəkilən addan 
Ehtiyat eləmə qohumdan, yaddan. 
Qurtarar, əzizim, düşdüyün oddan 
Oduna-közünə yananlar səni. 
 
Günyazın sözünün əzəli sənsən, 
Qoşması, təcnisi, qəzəli sənsən. 
Vəfalı-vəfasız gözəli sənsən 
Unutmaz andıqca ananlar səni. 
 
10 iyun 1982 
 
 
AYRILIĞIN YAŞ GƏTİRDİ 
YAŞ ÜSTƏ 
 
Öz dünyamsan, məndən ayrı düşübsən, 
Əlim çatmır, ünüm yetmir, neyniyim! 
                                                 
7 Füzulinin misrasına işarədir. 
 
Biləmmədim inciyibsən, küsübsən, 
Nəçə vaxtdı səsin ötmür, neyniyim! 
 
Qıvrım tellər nazlandıqca qaş üstə, 
Baxışların daş qoymadı daş üstə. 
Ayrılığın yaş gətirdi yaş üstə 
Ömür daha vəfa etmir, neyniyim! 
 
Xəyalımda xəyalınla qalmışam, 
Niskilimi xəyalından almışam. 
Günyazı da yanar oda salmışam – 
Ürəyimdən eşqin getmir, neyniyim! 
 
30 iyun 1982 
 
 
GÖZ YAŞIMDAN İSLANIBDI 
TELLƏRİN 
 
Göz yaşımdan islanıbdı tellərin, 
Qurudaram, sinəm üstə sər indi. 
Ürəyimi ovundursun əllərin 
Qorxma daha, əvvəlkindən sərindi. 
 
Sehirlidi, tilsimi var sözün, yar, 
Öz nurunu məndə tapar gözün yar, 
Səpdiyini məndən apar özün yar, 
Qəm bitirdin, qəm yetirdim, dər indi. 
 
Yaxşı saldın eşqimizi dilə sən, 
Bir də dönməz ötənləri diləsən. 
Ha Günyaza yüz min mətləb dilə sən 
Yaraları dəryalardan dərindi. 
 
20 avqust 1982 
   
 
TANRIYA BAX, ƏTƏYİNDƏN 
TÖK  DAŞI 
 
Bir gün gələr günahını anlarsan, 
Bu dərd səni ömrün boyu yandırar. 
Xatırlayıb öz-özünü danlarsan 
Qocalığın sənə çox şey qandırar. 
 
Camalında, kamalında yox eyib, 
Tərifini qoşmalarım çox deyib... 
Bel bükülər, diş tökülər, çox heyif, 
Oğul-uşaq yaxın gəlməz, yan durar... 
 
Tanrıya bax, ətəyindən tök daşı, 
Kimə sevinc gətiribdi göz yaşı. 
Sən Günyazsız yaşasan da yüz yaşı 
Mənsizliyin yenə məni andırar... 
 
15 iyul 1982 
 
 
O YERDƏ QƏM ƏKİB 
BİTİRMİŞƏM MƏN 
 
Bilmirəm dünyanın harasındayam, 
Özümü özümdə itirmişəm mən! 
Ağlımla eşqimin arasındayam 
Ağlımı gözümdə itirmişəm mən! 
 
Sevinci, kədəri məndə tapardın, 
Sevinci, kədəri məndən apardın. 
Qəlbimi köksümdən yarıb qopardın, 
O yerdə qəm əkib bitirmişəm mən! 
 
Bəxt yatıb, Günyazım, oyanmaz daha, 
Sən yanıb kül oldun, o yanmaz daha... 
Məcnun da bu dərdə dayanmaz daha 
Ömrümü, günümü bitirmişəm mən! 
 
30 iyul 1982 
  
  
  
GÖZƏLCƏ YANDIRAR, 
GÖZƏLCƏ YAXAR 
 
Yanaqlar qızarar, dodaqlar gülər 
Günyazı tilsimə salanda gözlər. 
Ürəyi gözündən oxuyub, bilər 
Göz ilə göz-gözə qalanda gözlər. 
 
Gözəlcə yandırar, gözəlcə yaxar, 
Gözəlcə süzülər, gözəlcə baxar, 
Gözəlcə üzülər, gözəlcə axar, 
Kamını gözlərdən alanda gözlər. 
 
Coşanda bir coşğun ümmana dönər, 
Əlçatmaz, ünyetməz gümana dönər, 
Çiskinli-boranlı dumana dönər, 
Kövrələr boşalıb - dolanda gözlər. 
 
18 avqust 1982 
 
MƏN DEDİM, O DEDİ 
 
Günyazı salıbsan bir yanar oda, 
Gəl getmə, o sənsiz qalanmaz, dedim. 
Şam özü yanmasa, billah, dünyada 
Pərvanə bir oda qalanmaz, dedi. 
 
Eşq əhli naz etməz bu qədər, dedim, 
Yox onsuz nə sevinc, nə kədər dedim, 
Aşiqi yandırma gəl hədər, dedim, 
Yanmasa kamını alammaz, dedi. 
 
Dodaqlar güldümü, təzə-tər dedim, 
Sən ona bərabər gül göstər, dedi. 
Soruş gül dodaqdan nə istər, dedim, 
Bir busə götürsən talanmaz dedi. 
 
26 avqust 1982 
  
 
YÜZ GÖZƏL BİR  ƏSLİ 
OLAMMAZ DAHA 
 
Qəlbimi duymayıb getdi o mələk, 
Bir də bu yanlara dolanmaz daha. 
Məhəbbət hissini duymayan ürək, 
Məhəbbət oduyla dolammaz daha. 
 
Yüz gəmim od ala, yüz bərəm yana, 
Yüz canım alışa, yüz kərəm yana. 
Yüz Kərəm kül ola, yüz Kərəm yana 
Yüz gözəl bir Əsli olammaz daha. 
 
Meylin də kövrəkdi gül meyli kimi, 
Dolanar dünyam gileyli kimi... 
Sevirsə qoy sevsin lap Leyli kimi, 
Günyazın könlünü alammaz daha. 
 
27  sentyabr 1982 
 
 
YUXUM ÇİN OLAYDI 
 
Yuxumda görmüşəm bu gecə səni, 
Yuxum çin olaydı, həyatım yuxu! 
Yamanca almışdı nişana məni, 
Qaşların kamanı, kirpiyin oxu. 
 
Dodaqlar ötürdü hey bülbül kimi, 
Yanaqlar gül kimi, saçlar tül kimi. 
Ətrin xoş gəlirdi qızılgül kimi, 
Kaş belə keçəydi ömrümün çoxu... 
 
Ayrılıq şərbəti içdim əlindən, 
Ayrıldım, ayrıldım qara telindən... 
Ayıq ol, ay Günyaz, dostu dilindən, 
Gözəli həmişə gözündən oxu. 
 
5 noyabr 1982 
 
 
GÖZLƏRİN GÖZLƏRƏ 
SEVlNC PAYLADI 
 
Neçə ki, gözəlsən, neçə ki, cavan, 
Bu dünya gözündə heç nədi, gülüm! 
Qocalıb dünyadan köçdüyün zaman, 
Bilərsən heç nədi, köç nədi, gülüm! 
 
O zərif nəfəsin kimə layladı?! 
Kim səni səslədi, kim harayladı?! 
Gözlərin gözlərə sevinc payladı 
Könlündən bir könül keçmədi, gülüm. 
 
Saçların ətriydi məni məst edən, 
Dodaqlar qönçədi, özün gülbədən. 
Kipriklər Günyazı bilmədim nədən, 
Özünə nişangah seçmədi, gülüm! 
 
30 noyabr 1982 
 
 
BƏXTƏVƏR BAŞIMA 
DEYİRLƏR MƏNİM 
 
Gözləyə-gözləyə qalmışam səni, 
Yediyim-içdiyim zəhrimar olub! 
Gündüzlər yadıma salmışam səni, 
Gecələr can evim tarı-mar olub! 
 
Əvvəlki kimi yox gəlib-gedənim, 
İndi də çoxalıb qiybət edənim... 
Bəxtəvər başıma deyirlər mənim, 
Sən kimi bir gözəl mənə yar olub. 
 
Gəlmədin insafa, gəlmədin dinə, 
Bir ürək susanda bir ürək dinə... 
Xəbərsiz-ətərsiz itibsən yenə, 
Yenidən Günyaza dünya dar olub! 
 
10 dekabr 1982 
       
 
TEL AYIR TELİNDƏN, 
TELİN GÖZƏLDİ 
 
Saçları çiçəkdən ey xoş ətirlim, 
Tel ayır telindən, telin gözəldi! 
Dodağı məzəlim, meyxoş ətirlim, 
Gəl öpüm dilindən, dilin gözəldi! 
 
Fitnəli baxışlar vermədi aman, 
Can alan gözlərə baxdığım zaman... 
Hörüklər kəmər tək dolanıb yaman, 
Qoy açım belindən, belin gözəldi. 
 
Günyaza nə lazım dünya sərvəti, 
İzin ver yanına gəlsin xəlvəti... 
Doldur öz əlinlə ölüm şərbəti, 
Ver içim əlindən, əlin gözəldi... 
 
18 dekabr 1982 
 
 
ƏLLƏRİ QOYNUNDA 
YENƏ QALMIŞAM 
 
Dolandı həftələr bir il də keçdi, 
Hardasan gözümdən uzaq gedənim? 
Yüz illik bir ömrüm bir ildə keçdi – 
Bağrımın başım ey qan edənim! 
 
Əlləri qoynunda yenə qalmışam, 
Mən könül vermişəm, könül almışam. 
Oduna Kərəm tək bəlkə alışam 
Od tuta bədənim, yana bədənim... 
 
Ay Günyaz, bu necə fəğandı, ahdı?! 
Göylərin göz yaşı gözündən axdı. 
Gözəli sevməmək özü günahdı – 
Olmayıb, olammaz günahım mənim. 
 
10 yanvar 1983 
   
 
XƏTRİMƏ DÜŞÜR 
SAÇLARIN HƏRDƏN 
 
Ay şirin dillim, dodağın baldı, 
Baxışın huşumu başımdan aldı... 
Kipriklərin məni kəməndə saldı, 
Bu necə haldı, 
çəkmədi dara? 
 
Bir incə belsən, bir nazik bədən, 
Boyaboy telə bürünüb gərdən! 
Xətrimə düşür saçların hərdən, 
Bilmirəm niyə, 
saçları qara! 
 
Üzümü tutdum dağlara sarı, 
Əridi qışda dağların qarı... 
İnsafa gəlib, gəlmədin barı, 
Günyazın yarı, 
Günyazı ara! 
 
15 yanvar 1983 
 
 
OLMAYA GÜNYAZI SƏN 
QOCA  BİLDİN 
 
“Gizlən - qaç” oynadın mənimlə üç il 
Nə gizlənə bildin, nə qaça bildin! 
Eşqini oxudum gözündən, ey gül, 
Nə gizlədə bildin, nə aça bildin! 
 
Əzəldən bu həyat asıymış, ası, 
Kiminə sevincdir, kiminin yası... 
Qoynuna səslədi sevgi dünyası – 
Nə qoydun uçmağa, nə uça bildin. 
 
Bağrına basmadın məni yar kimi, 
Sözünə, əhdinə düz ilqar kimi... 
Ağarıb saçlarım dağda qar kimi, 
Olmaya Günyazı sən qoca bildin?! 
 
24 fevral 1983 
 
  
DÖNƏRƏM ULDUZA, 
DÖNƏRƏM AYA 
 
Günlərin bir günü düşərəm yada, 
Əllərin heç yana çatammaz onda. 
Torpaqda uçuq bir qəbrim olsa da, 
Ruhum o torpaqda yatammaz onda. 
 
Ürəyim deyildi nə daş, nə qaya, 
Dönərəm ulduza, dönərəm Aya... 
Əslinin Kərəmi kimi bu dünya 
Külümü külünə qatammaz onda. 
 
Məhəbbət gözəldi - ömür solmasa, 
Gözlər qan axıtmaz, ürək dolmasa... 
Ay Günyaz, gözəllər cəllad olmasa 
Oxunu sinənə atammaz onda. 
 
3 mart 1983 
 
 
KÜSƏNSƏN GÜNYAZA, 
KÜSƏN SƏN... 
 
Möhnətin yuxumu gözümdən alıb, 
Möhnətin kövrəkdi ürəyim kimi! 
Gecələr ürəyim ürəksiz qalıb, 
Gündüzlər axtarar ürəyim kimi! 
 
Bilmədim nədəndi məndə bu dözüm: 
Kipriyin odundan alışmır gözüm!.. 
Dünyanın dərdini çəkdikcə özüm, 
Saxlaram ürəkdə ürəyinkini... 
 
Yenicə süslənmiş süsənsən, gülüm, 
Baharın mehindən küsənsən, gülüm, 
Küsənsən Günyaza, küsən sən, gülüm – 
Ürəyi qocaldar ürəyin kini... 
 
7 iyun 1983 
  
  
BİR GİLƏ GÖZ YAŞI 
BƏSİMDİ... 
 
Ay keçir, il ötür - düşmürəm yada, 
Ey məni belə tez unudan kəsim! 
Demirsən, qocam var mənim dünyada 
Halmı soruşum, bir salam kəsim?.. 
 
Mən səni könülsüz anmadım, anım, 
Halaldı əlində, halaldı qanım! 
İstədim gecələr şam kimi yanım 
Gündüzlər telində meh təkin əsim. 
 
Ay Günyaz, bəxtimə, qismətimə bax: 
Köküm kök vermədi, budağım yarpaq! 
Öləndə qoy ölüm, bir qarış torpaq, 
Bir gilə göz yaşı bəsimdi, bəsim... 
 
21 iyun 1983 
 
 
GÜNYAZIN GƏLHAGƏL 
O ÇAĞI KEÇİB 
 
Səndən nə gizlədim, səndən nə danım 
Soruşma ağlaram, ağlar kimiyəm! 
Nəyimi düşünüm, kimimi anım? 
Çaylar tək çağlaram, çağlar kimiyəm! 
 
Könlümü atıbsan yanar bir oda, 
Günəşi atsaydın, yanardı o da! 
İstəyir doğra tök, istəyir buda 
Viranə bağlaram, bağlar kimiyəm! 
 
Günyazın gəlhagəl o çağı keçib, 
Qapısı bağlanıb, ocağı keçib... 
Öləni ölübdü, naçağı köçüb 
Çeşməsiz dağlaram, dağlar kimiyəm... 
 
3 avqust 1983 
       
 
GÜNYAZ OLAN BİR DƏ 
DƏYMƏZ XƏTRİNƏ 
 
Peşimanam, gözdərinə and olsun 
Axşam - sabah bir əlimdi, bir dizim... 
Ha çalışdım zəhər dilim qənd olsun, 
Bacarmadım, qara qaldı bir üzüm!.. 
 
Aramırsan var olanı yox kimi, 
Səndən özgə yox kimsəsi, yox kimi... 
Sinəm üstə kipriklərin ox kimi 
Düzülübdü, qoy düzülsün bir düzüm... 
 
Ətir çatmaz saçlarının ətrinə, 
Qızılgülün ləçəyi nə, ətri nə?! 
Günyaz olan bir də dəyməz xətrinə 
Bülbül olub bağçamızda öt bizim... 
 
5 avqust 1983 
 
 
     SEVƏN DƏ GÜNYAZDI 
       DEYİRLƏR SƏNİ 
 
Bir ürkək ceyransan, bir körpə maral- 
Özünə çəkməsin o yerlər səni!.. 
Cavansan, indidən öz qeydinə qal – 
Azdırar baş - ayaq şerlər səni!8 
                                                 
8 Soruşdum: hardaydın? Dedi: qonaq çağırmışdılar. Məclisdə filan-fılan şairlər də var idi. Şer oxunduqca hey mənə 
baxırdılar... - deyə qürrələndi və üzündəki süni təbssümündən oxudum ki, meyli mənə sataşmaqdır. Dedim: şairlər, 
yoxsa şairçilər?.. 
 
Ayıq ol, vermə gəl ağlı gözlərə, 
İşıq da zülmətdi bağlı gözlərə... 
İnanıb, əzizim, yağlı sözlərə 
Düşərsən sehrinə, sehirlər səni... 
 
Başıma gələrmiş ürəyə daman – 
Gözümdən irağa düşdüyün zaman... 
Xətrinə dəyirsən Günyazın yaman – 
Sevən də Günyazdı deyirlər səni... 
 
20 avqust 1983 
 
 
 
QIYA BAXDIN, KİPRİYİNDƏN 
OD ÇAXDI 
 
Aç belindən, gümüş kəmər taxan yox – 
Oğrun-oğrun incə belə baxan çox... 
Açılıbdı sinən bir az, yaxan çox- 
Aralığa qan düşər ha, bilməzsən! 
 
Günahkarsan, günahını atma gəl, 
Günahımı günahına qatma gəl... 
Ayı günə, günü aya satma gəl 
Can üzülər, can düşər ha, bilməzsən. 
 
Hey deyirsən: Günyaz məndən qaçaxdı, 
Göz dikibdi gözlərinə haçaxdı... 
Qiya baxdın, kipriyindən od çaxdı – 
Odu məndən yan düşər ha, bilməzsən! 
 
Bilgəh, 20 sentyabr 1983 
 
 
BU DƏRDİM BETƏRDİ 
HƏR GÜNAHIMDAN 
 
İnciyib gedənim, küsüb gedənim, 
Günaha batmışam, keç günahımdan! 
Əlini əlimdən üzüb gedənim, 
Keçməsən, keçməzlər heç günahımdan! 
                                                                                                                                                             
 
 
Mətləbi anladım bircə sözündən: 
Ayıra bilməzsən məni özündən! 
Dünyanın yuxusu qaçar gözündən 
Hər gecə naləmdən, hər gün ahımdan... 
 
Günyazın meyli yox dünya varına, 
Olanı könüldü, verib yarına... 
Bəs niyə düşmədim ayaqlarına, 
Bu dərdim betərdi hər günahımdan. 
 
8 dekabr 1983 
       
 
YUMUŞAM, SƏRMİŞƏM 
DARA SAÇLARI 
 
Baxışın canımı oda yaxanda, 
Gözlərin nə gözəl gülümsəyirdi? 
Köksümdə alışan oda baxanda 
Deyəsən, gözlərin, gülüm səyridi?! 
 
Kül olar oduna görəndə səni, 
Ömründə görməyən, görən də səni! 
Görmüşəm saçları hörəndə səni 
Hörüklər topuğa, gülüm, dəyirdi. 
 
Ərmağan gətirdin yara saçları, 
Yumuşam, sərmişəm, dara saçları! 
Günyaza xoş gələn qara saçları 
Qatıb ağ saçlara, gülüm, əyirdi. 
 
dekabr 1983 
 
 
MƏCNUNA YARAŞIR 
LEYLİ 
 
Gözündən gülənim, gözü göyçəyim, 
Gülüşün dodaqdan gözə qonubdu... 
O qıvrım saçlardan, özü göyçəyim, 
Bir cüt tel ayrılıb üzə qonubdu. 
 
Sürməsi özündən olan gözəllər, 
Candan can almamış canı üzərlər... 
Ağ sinən üstündə göyərçin əllər 
Dağlara qonubdu, düzə qonubdu... 
 
Günyazım, Məcnuna yaraşır Leyli, 
Məhəbbət əhlisən, olma gileyli! 
O bizə nazlanan mələyin meyli 
Bizim bəxtimizdən bizə qonubdu. 
 
5 iyun 1984 
 
  
BİR SÖZDÜ DEMİŞƏM, 
DEMƏRƏM BİR DƏ 
 
“İlahi gözlərin nə yaman baxdı!” 
Bir sözdü demişəm, demərəm bir də! 
Xoşuma gələni dildi, dodaqdı – 
Bir zaman yemişəm, yemərəm bir də! 
 
Mən ömür sürmüşəm ağlı, qaralı, 
Çox möhnət görmüşəm səndən aralı. 
Bizim bu yerlərin körpə maralı, 
Könlünə dəymişəm, dəymərəm bir də! 
 
İnsana neyləsə, eylər öz əli, 
Çiçəyə bərabər tutdum xəzəli. 
Sazımda, sözümdə özgə gözəli 
Günyaza öymüşəm, öymərəm bir də. 
 
Mərdəkan, 
11 may 1984 
 
 
ARYLIĞIN ROMANTİKASI 
 
Tellərini tökdün üzə, 
Üzündə Ay bədirləndi!.. 
Yayıldı xoş ətri düzə 
Bütün aləm ətirləndi. 
 
Xumarlandı ala gözlər 
Canı məndən ala gözlər... 
Heç yanmadı hala gözlər, 
Kiprik altda çətirləndi. 
 
Könlüm bilməm nədən süsdü? 
Taleyim gör nədən küsdü! 
Aramıza nə qəm düşdü – 
Bir şerim də sətirləndi?! 
 
Gözdən getmir bu dağın da, 
Günyaz ömrün bu çağında, 
Ayrılığın qucağında 
Əzizləndi, xətirləndi. 
 
21 avqust 1976 
  
 
ÖTƏNLƏRİ SAL 
YADINA 
 
Sən könlümün səndən sonra 
Viran qalmış bağına bax! 
Qəm yükünü daşıdığım 
Aranına, dağına bax! 
 
Sən ömrümün hədərinə, 
Sevincinə, kədərinə, 
Taleyimin qədərinə, 
Saçlarımın bağına bax! 
 
Sən Günyazın çat dadına, 
Hər ahına, fəryadına, 
Ötənləri sal yadına 
Gəl sinəmin dağına bax! 
 
20 fevral 1977 
 
 
ADSIZ ŞER 
 
Ətir səpib yar sinənə - 
Qoşa düşüb nar sinənə! 
Çox yaraşır qar sinənə 
Qara telin dağılması! 
 
Saçlarında gül yoxudu, 
Saçların da gül qoxudu. 
Saçlarında gül toxudu – 
Qara telin ağ ilməsi! 
 
yanvar 1979 
 
 
 
YARIN KÖNLÜ SINIB 
MƏNDƏN 
 
Yar görüşü şirin olur, 
Yar yanında qalammadım! 
Yarın könlü sınıb məndən 
Yar könlünü alammadım! 
 
Yar yarını yada salar, 
Yardan olan yara qalar! 
Yar dünyanı oda qalar 
Yar oduna qalanmadım! 
 
Günyaz, yazın boran oldu, 
Yar görüşü bir an oldu! 
Könlüm mülkü viran oldu – 
Yar yolunda talanmadım! 
 
Yanvar 1979 
 
SEVƏN KƏSLƏR 
YAŞA BAXMAZ 
 
Ömrə-günə həmdəm seçən, 
Var-dövlətə, daşa baxmaz! 
Eşq yolunda candan keçən 
Qurban gedən başa baxmaz! 
 
Qismətim ol, nəsibim ol, 
Məhəbbət ol qəlbimə dol! 
İncə belə dolansın qol, 
Sevən kəslər yaşa baxmaz! 
 
Üzügülər, kipriyi ox, 
İnsafı az, qəmzəsi çox! 
Ay Günyazım, mürvəti yox 
Gözümdəki yaşa baxmaz! 
 
9 dekabr l979 
 
 
GÜNYAZINDA  
DÖZÜMMÜ VAR? 
 
Günahım çox, dilim gödək, 
Danışmağa sözümmü var? 
Di neyləyim, de nə edək, 
Yalvarmağa üzümmü var? 
 
Sənsən mənim eşqim-canım, 
Yalan desəm oda yanım! 
Gözəllərdi dörd bir yanım 
Gör birində gözümmü var? 
 
Dostam sənə əvvəlki tək, 
Nə qəm ye sən, nə fikir çək. 
Döz deməknən, özü göyçək, 
Günyazında dözümmü var? 
 
14 dekabr l979 
 
 
KÖNLÜM ONUN 
DİVANƏSİ 
 
Bir dünyanın yüz dəyəri 
Gözlərində, qaşındadı! 
Bir sevincin yüz kədəri 
Gözlərinin yaşındadı! 
 
Məhəbbətlə oynama çox, 
Ömrün-günün vəfası yox! 
Kipriyindən atılan ox 
Ürəyimin başındadı! 
 
Günyaz, ötmür yarın səsi, 
Könlüm onun divanəsi. 
Nakam eşqin nişanəsi 
Məzarımın daşındadı! 
 
Moskva, 21 sentyabr 1980 
 
 
SON GÖRÜŞÜN İL 
DEYİLMİ 
 
Saçlarında gül nədəndi? 
Gül dediyin tel deyilmi?! 
Məni üzən tül bədəndi – 
Dara çəkən bel deyilmi?! 
 
Bu nə boydu, nə qamətdi? 
Qoynun içi qiyamətdi! 
Ölmüş ruhu cana gətdi – 
Sinən üstü gül deyilmi?! 
 
Dodaqların beçə balı, 
Sevən kəsin qalmaz halı! 
Gözdür salan qeylü-qalı 
“Get-gəl” deyən dil deyilmi?! 
 
İnsafa gəl, lalə yanaq, 
Bir alışaq, birgə yanaq! 
Ötənləri bir də anaq: 
Son görüşün il deyilmi?! 
 
Özün mələk, ürəyin daş, 
Nə dost oldun, nə bir sirdaş, 
O Günyazın gözündə yaş 
“Dama-dama göl” deyilmi? 
 
10 dekabr l981 
 
 
ÜRƏYİNƏ DEYNƏN BARI 
 
Ay insafsız, heç demirsən 
Gözü yolda qalanım var. 
Axşam-səhər əsən mehdən 
Məni xəbər alanım var. 
 
Nigaranam səndən sarı, 
Ürəyidaş olma barı: 
Yaş da keçir... ömür yarı 
Çiçək kimi solanım var... 
 
Demirsənmi qüssə, kədər 
O yazığı üzdü hədər? 
Məhəbbəti dünya qədər 
Özü Günyaz olanım var?! 
 
27may 1982 
 
 
SƏRRAF İMİŞ 
GÜNYAZ GÖZÜ 
 
Ürək gərək sevən kəsdə, 
Sənsiz səbrim, qərarım yox. 
Şirin dildə canı istə 
Candan özgə bir varım yox! 
 
Gözlərimdən azıb yuxum, 
Çəkmir yayım, atmır oxum. 
Bir qoşmadı varım, yoxum 
Sözdən özgə dildarım yox. 
 
Sərraf imiş Günyaz gözü, 
Sönən deyil odu, közü... 
Sevib-seçib səni özü, 
Səndən özgə bir yarım yox. 
 
24 dekabr l982 
   
 
SIĞAL ÇƏKDİM QARA TELƏ 
 
 
GAH ZÜLMƏTƏM, 
GAH İŞIQ 
 
Ovsunlayıb gözlərimi gözlərin, 
Biləmmədim ovsunluymuş gözünmü, 
özünmü? 
Xatirimdə yaxşı qalıb sözlərin – 
İlqarına dönük çıxan sözünmü, 
özünmü? 
 
Deyə bilməz mən deyəni hər aşıq, 
Gah toranam, gah zülmətəm, gah işıq! 
Yaranıbdı dünyamıza yaraşıq – 
O saçınmı, o qaşınmı, üzünmü, 
özünmü? 
 
Günyaz kimi könül mülkü talan yox, 
Can üzülüb, canı sənsiz alan yox! 
Köçən köçüb, dörd yanımda qalan yox 
Qəsdə durub fərman verən özünmü, 
gözünmü? 
 
21 yanvar 1982 
 
 
NƏ YAXŞI SEVDİYİM 
SƏNSƏN DÜNYADA 
 
Gəlişin dünyaya sevinc gətirdi, 
Çiçəyi açıldı, gülü açıldı, 
Çəməni ətirdi, çölü ətirdi 
Ətrindən cahana ətir saçıldı. 
 
Günəşi sevindi, Ayı sevindi, 
Əridi şaxtası, donu torpağın. 
Dəryası sevindi, çayı sevindi 
Yaşıla çaldıqca donu yarpağın. 
 
 
Yanında boynunu bükdü bənövşə, 
Öyrəndi sənin tək gözəl olmağı. 
Yasəmən həsədlə baxır həmişə, 
Tərgizə bilməyir açıb-solmağı. 
 
Hər yerdə, hər yanda əmin-amanlıq, 
Qılınclar, qalxanlar pas atıb qalıb. 
Kimsədə görməzsən indi yamanlıq, 
Quşlar da insana meylini salıb. 
 
Nə yaxşı doğuldun! Nə yaxşı varsan! 
Nə yaxşı sevdiyim sənsən dünyada! 
Nə yaxşı gözəlsən! Nə yaxşı yarsan! 
Nə yaxşı ömrümüz getmədi bada. 
 
15 sentyabr 1982 
 
 
 
GÜL ÜSTÜNƏ  
GÜL  ƏLƏNDİ 
 
Lalə güldən çoxaldımı, 
Ömrü başa çata-çatda? 
Lalə güldən çox aldımı, 
Ömrü başa çata-çatda. 
 
Gül üstünə gül ələndi, 
Birdən dünya gül iləndi. 
Demə bülbül gül iləndi 
Ömrü başa çata-çatda. 
 
Nişan alıb sinə-sinə, 
Nişan alıb sinəsin də! 
Ox Günyazın sinəsində 
Ömrü başa çata-çatda. 
 
Oktyabr 1975 
 
  
HANI YARIN, 
HANI GÜLÜN 
 
Dodaq ötmür, dil danışmır, 
Qəlb deyəni göz demirmi? 
Budaq ötmür, gül danışmır 
Tər qönçəni üz, demirmi? 
 
Çəmən açıb çiçəklənir, 
Lalə sünbül ləçəklənir. 
Bütün dünya göyçəklənir 
Məhəbbətdən söz demirmi? 
 
Hanı yarın, hanı gülün? 
Şeh bağlayıb yanı gülün... 
Çöllərdə yox sanı gülün – 
Tellərinə düz demirmi? 
 
Tərlan xəyal göylər aşır, 
Möhnətimlə qucaqlaşır. 
Yaxınlaşır, uzaqlaşır – 
Səbrin olsun, döz, demirmi? 
 
İnildədi könül sazım: 
Bu möhnətə şer yazım! 
Pıçıldadı: ay Günyazım, 
Əlli ötür, yüz demirmi? 
 
15 avqust l976 
 
 
DODAQLARA 
DODAQ DƏYDİ 
 
Sığal çəkdim qara telə 
Qıvrım saçlar çözələndi. 
Qol doladım incə belə, 
Nar məmələr özələndi! 
 
 
Hicran nəydi, vüsal nəydi?! 
Bənövşə tək boynun əydi. 
Dodaqlara dodaq dəydi 
Dil də dildən məzələndi! 
 
Qəm üzülüb atılanda, 
Günyaza naz satılanda. 
Bala qaymaq qatılanda9 
Eşqin odu təzələndi... 
 
9 avqust 1979 
 
 
DİL DANIŞIB, 
DODAQ GÜLÜB 
 
Dil danışıb şirin-şirin, 
Gül dodaqlar allanıbdı... 
Demə çəkib xəcalətin 
Gül yanaqlar allanıbdı... 
 
Dil danışıb, dil-dil ötüb, 
İnci dişdə bülbül ötüb... 
Gül dodaqlar yanaq öpüb, 
Dodaq əmib ballanıbdı. 
 
Dil danışıb, dodaq qaçıb, 
Sədəf dişlər inci saçıb. 
Gül yanaqlar çiçək açıb – 
Gül yanaqlar xallanıbdı... 
                                                 
9 Ələsgərə işarədir. 
 
 
Dil danışıb, dodaq gülüb, 
Sevincini yanaq bölüb... 
Dil danışıb Günyaz ölüb – 
Dodaq öpüb hallanıbdı... 
 
5 oktyabr l98l 
 
 
 
 
 
ƏLİM YETMİR 
O GÜLÜZƏ 
 
 
O gözlərə goz eyləsəm, 
Gözəl, gözdən göz əksilməz! 
Qoşma qoşub, söz söyləsəm 
Gözəl, sözdən söz əksilməz! 
 
Əlim yetmir o gülüzə, 
Gül yetirə, o, gül üzə! 
Üz söykəsəm o gülüzə 
Gözəl, üzdən üz əksilməz! 
 
Yad deyilsən yad qalasan, 
Günyaz yanmaz az qalasan! 
Kipriyinlə od qalasan 
Gözəl, gözdən göz əksilməz! 
 
21 may 1982 
 
 
RÜBAİLƏR 
 
Ala gözlü, siyah telli gözəl yar, 
O gözəllik səndən qeyri kimdə var! 
İnsafa gəl, gizlətmə gəl, qoy baxım, 
Ay üzünü bürüməmiş buludlar. 
 
Ətirlisən, səfalısan bahar tək, 
Yanağından min rəng alır gül-çiçək. 
Qoy bəzənsin gəlişinlə məclisim, 
Dolu ürək, dolu qədəh, gəl içək. 
 
İstəmirəm, yar, görəsən qada sən! 
Ürəyimi atmadınmı oda sən?! 
Axşam-səhər alışıram eşqinlə 
Ver hökmünü, bu mən, bu eşq, o da sən! 
 
3 mart l955 
 
 
SEVMİŞƏM, 
SEVƏCƏYƏM MƏN 
 
Hər sözü, kəlməni hey dönə-dönə 
Oxuyur, düşünür, qubarlanıram! 
Nə qüssə, nə kədər yaraşmır sənə 
Neyləyim bu oda mən də yanıram, 
Oxuyur, düşünür, qubarlanıram! 
 
Şikayət yazırsan öz taleyindən, 
Budur, məktubunda hər kəlmə başı. 
Ağrıyır ürəyim hər gileyindən, 
Tökülür vərəqə gözümün yaşı... 
Budur, məktubumda hər kəlmə başı! 
 
Dərd çəkib, qəm çəkib, qüssələnmə sən, 
Qəlbini, hissini üzməsin kədər! 
Sevmişəm, sevirəm, sevəcəyəm mən 
Səni bu dünyada dünyalar qədər! 
Qəlbini, hissini üzməsin kədər! 
 
5 aprel l958 
 
 
O YAR MƏNİ 
 
Mən gəzərəm sorağında, 
Nədən gəzməz o yar məni! 
Dolandıqca fərağında 
İntizarda qoyar məni! 
Oyar məni! 
 
Gah unudar, gah eylər yad, 
Gah mələkdir, gah da cəllad! 
Gözəl olan bilməz imdad 
Al qanıma boyar məni, 
O yar məni! 
 
Qəlbim nə ağlar, nə gülər! 
İçimdə bir quzu mələr... 
Ay Günyazım, bir gün gələr 
Nəsimi tək soyar məni, 
O yar məni. 
 
30 yanvar 1972 
 
 
ADSIZ ŞERLƏR 
 
İtirdim gəncliyi, itirdim səni! 
Hər arzum, istəyim gözümdə qaldı... 
Yaşatdı, qocaltdı məhəbbət məni, 
Həyatım gül kimi solub-saraldı. 
 
Könlümə düşübsən, könlü göyçəyim, 
Alışıram sənsiz, yanıram sənsiz! 
Kimsəli dünyada, ömür çiçəyim, 
Özümü kimsəsiz sanıram sənsiz! 
 
Oduna yanıram xeyli zamandı, 
Ah! Nə əlim çatır, nə ünüm yetir! 
Ürəyində rəhm yox, Allah, amandı, 
Sən o insafsızı insafa gətir! 
 
Yenə min il əvvəl olduğu kimi- 
Yar məndən, mən yardan uzaqlaşmışam! 
O, gedib Leyliyə açsın eşqimi, 
Mən, Məcnun bəxtimlə qucaqlaşmışam! 
 
avqust 1972 
 
 
O, MƏN DEYİLƏM 
 
Məni Məcnun bilib gəzmə çöllərdə, 
Eşqindən didərgin, o, mən deyiləm! 
Axtarsan taparsan sonsuz göylərdə, 
Məskənim oradır, enən deyiləm! 
 
Demə, bu dünyada yalanmışam mən, 
Səni sevmək üçün yaranmışam mən! 
Məhəbbət odundan qalanmışam mən – 
Alışdım, yananam, sönən deyiləm! 
 
Bağlayan deyilsən, açma yaramı! 
Qədrimi bilmədin, qoy bilsin hamı! 
Başqadır Günyazın eşqi, məramı – 
Bir də bu dünyaya dönən deyiləm! 
 
oktyabr 1975 
 
 
ETÜDLƏR 
 
Saçları qaram, 
Əhdimdə varam. 
Gəl getmə, qayıt, 
Açıldı yaram! 
 
Qaşları qaram, 
Yox özgə çarəm! 
Sənsiz könlümü 
Kimə açaram?! 
 
Gözləri qaram, 
Çox intizaram! 
Sən qayıdınca 
Açıb solaram... 
 
Yanağı allım, 
Dodağı ballım! 
Qurbanam sənə, 
Çənəsi xallım! 
 
Ay incə bellim, 
Ay uzaq ellim! 
Yaxın gəlsənə, 
Ay qara tellim! 
 
Gözü göyçəyim, 
Özü göyçəyim! 
Bir danış barı, 
Sözü göyçəyim! 
 
Moskva, 6 oktyabr 1980 
 
 
BAŞINA DÖNDÜYÜM 
 
Başına döndüyüm, a dilbər gözəl! 
Sən bizim tərəfə xoş, səfa gəldin. 
Endirib saymazdın bizləri əzəl – 
Olmuya, bu günlər insafa gəldin! 
 
Sanmışdım özümü, çox bəxtiyaram, 
Çəkdiyin dağları tez unudaram. 
Yenə səni gördüm açıldı yaram, 
Həm qubar gətirdin, həm şəfa gəldin! 
 
Düşməsin yasdığa kimsə qəmindən, 
Yüz Günyaz sağalar xoş qədəmindən! 
Gözəlsən, mələksən, neyləyim ki, mən 
Bu dünya mülkünə bivəfa gəldin! 
 
 
AY İNSAFSIZ 
 
Ay insafsız, səndən ayrı düşəli 
Daha məndə səbri-qərar qalmayıb. 
Yalvarmışam, yaxarmışam fələyə 
Sən gəlməmiş cam məndən almayıb. 
 
Doğulduğun torpağa da getmişəm, 
Kəbə bilib çox ziyarət etmişəm. 
Xəyalınla vüsalına yetmişəm, 
Belə vüsal heç Məcnunda olmayıb. 
 
Ürəyində çoxdu sözü Günyazın, 
Deyə bilmir sənə özü Günyazın. 
Bir cüt nara düşüb gözti Günyazın, 
Əsirgəmə nə qədər ki, solmayıb. 
 
25 iyul l972 
 
 
BİR GÖZƏL GÖRMÜŞƏM 
 
Bir gözəl görmüşəm qonşu mahalda: 
Sarışın telləri üzə düşübdü... 
Sanasan mələkdi belə camalda 
Allahın yanından təzə düşübdü! 
 
Xəbərdar eyləyin o qələmqaşı, 
Mən də hal əhliyəm, deyiləm naşı! 
Bir ürkək ceyrandı, cavandı yaşı, 
Ovçu bərəsindən düzə düşübdü. 
 
Qocanı cavandan seçməyir hələ, 
Özgə bir ocağa köçməyir hələ. 
Ürək beləsindən keçməyir hələ- 
Nəzakət xətrinə üzə düşübdü. 
 
Mən oldum bu elin qoca qonağı, 
Tutarlar ucadan uca qonağı! 
İstədi dindirə, quca qonağı, 
Gördü bizim arvad izə düşübdü! 
 
Ay Günyaz, könlünü agah eylə sən, 
Nə fəqan eylə sən, nə ah eylə sən! 
Arabir bu yolda günah eylə sən, 
Kərəm kimi yanmaq bizə düşübdü! 
 
avqust 1975 
 
 
GÖZLƏRİN 
 
Qorxuram, gözəlim, dönüb şimşəyə 
Mənim gözlərimdə çaxar gözlərin! 
Demirsən, yazığı gəlməz kimsəyə 
Dünyanı odlara yaxar gözlərin! 
 
Dodaqlar məhəbbət dolu piyalə, 
Bir yanı qızılgül, bir yanı lalə. 
Hərdən bulaq olub, hərdən şəlalə 
Gözündən gözümə axar gözlərin. 
 
Xalların yanaqda yan-yana düşüb, 
Qaşların kamanı al qana düşüb. 
Tellərin Günyazdan o yana düşüb, 
Bəs nədən Günyaza baxar gözlərin?! 
 
17 dekabr 1975 
           
  
QAYITMAZ DAHA 
 
Meylini daş-qaşa salandan bəri, 
Düşmədik yadına heç bizlər sənin! 
Sənə könül açdı nadanın biri, 
Elə bil deyildi o gözlər sənin! 
 
Qayıtmaz gəncliyin, qayıtmaz daha, 
Baxmadın naləmə, baxmadın aha... 
Hələ cavan ikən batdın günaha 
Yumaz günahını dənizlər sənin. 
 
Günyazın gözündə qurumadı yaş... 
Yanmadın halına, ay ürəyi daş. 
Səni belə gündə görməyəydi kaş, 
İndi xanımındı kənizlər sənin! 
 
5 yanvar 1976 
 
 
İKİ TEL AYRILIB 
 
İki tel ayrılıb qulağın üstə, 
Altındakı bir cüt tənə yaraşır. 
Biri də qıvrılıb buxağın üstə, 
Qulacı dağılıb, yenə yaraşır. 
 
Səndəki dodaqlar gülün ləçəyi, 
Rəngi də, ətri də bir yaz çiçəyi! 
Gəl söndür busənlə yanan ürəyi, 
Gözəlsən, bu savab sənə yaraşır. 
 
Çox görüb, çox çəkib Günyaz cəfanı, 
Neynəyir dünyada sənsiz səfanı! 
Unuda bilmirəm gözəl Vəfam, 
Vəfadan hər cəfa mənə yaraşır! 
 
15 yanvar 1976 
  
  
GÜLDODAQLAR 
 
Gül nəfəsli güldodağın hər biri 
Qızılgülün ləçəyidi təzə-tər. 
Pıçıldadı: sökülməmiş dan yeri 
Şeh çilənmiş tər çiçəyi təzə dər! 
 
Dedim: Bəxtim gözlərinin qarası, 
Sinəmdədir son baxışm yarası. 
Aynlıqdı qaşla gözün arası – 
Vüsal olsa məhəbbəti təzələr. 
 
Gülüb dedi: ay Günyazım, yatmısan, 
Günah edib yarıyaşa çatmısan. 
Məhəbbəti məhəbbətə qatmısan – 
Ağlı olan səvab işi tez elər. 
 
25 yanvar 1976 
 
 
ƏTİRTELƏ DÜŞÜBDÜ 
 
Çox cavansan, ayıq dolan, min göz var, 
Gözəlliyin təzə dilə düşübdü. 
Yaradanın qüdrətinə nə söz var? 
Bal-dodağa, məzə dilə düşübdü! 
 
Al yatıağm qızılgülü andmr, 
Alagözün bir baxışda yandırır! 
Kipriklərin nə qıvrılıb yan durur? 
Sürmə - qaşa, ətir -telə düşübdü. 
 
Hər çiçəyin öz rəngi var, öz adı, 
Hər meyvənin öz ətri var, öz dadı. 
Demə Günyaz əldən düşüb, qocadı – 
Şair gözü incə belə düşübdü. 
 
23 iyun 1976 
  
 
UCA DAĞ BAŞINA 
QAR DÜŞƏR 
 
Soruşma saçımın ağı nədəndi: 
Uca dağ başına qar düşər, gözəl. 
Birinin bəxtinə - dünyanın dərdi, 
Birinə sənin tək yar düşər, gözəl! 
 
Baxışın kəsilib qəsdimə yağı, 
Çəkmirmi sinəmə dağ üstə dağı! 
Qoynunda behiştin ətirli bağı – 
İstəsən bizə də bar düşər, gözəl. 
 
Günyaz yaxşı seçir ağı qaradan: 
Xoş gündə yaradıb səni yaradan. 
Götürüb qaçardım billah aradan – 
Qorxuram dünyaya car düşər, gözəl!10 
 
1976 
 
 
BİRİ YÜZDƏ YAXŞIDI 
 
Üzün gülür, üzügülər, yaxın gəl, 
Zərif gülüş zərif üzdə yaxşıdı! 
Sərv boyuna, gül əndama baxım gəl! 
Vəsmən qaşda, sürmən gözdə yaxşıdı! 
 
İstəmərəm gözlərində göz yeri, 
Ağrıyanın qoy ağrısın yüz yeri!.. 
Xəstənin də, həkimin də öz yeri, 
Xal yanaqda, lale düzdə yaxşıdı. 
 
Ay Günyazım, hər rübabı çalma sən, 
Yığış evə, özgə yerdə qalma sən! 
Ürəyini ürəyinə salma sən- 
Gözəllər tək, biri yüzdə yaxşıdı! 
 
15 may l978 
 
 
 
SEVİNMƏDİK HƏR  
İKİMİZ 
 
Hayıf, gözəl, hayıf, gözəl çox hayıf, 
Nə sən mənə, nə mən sənə yar olduq! 
Sevinmədik hər ikimiz dünyada – 
Bir nadanın ucbatından xar olduq! 
 
Başım üstə bəxt ulduzum sönəli, 
Taleh məndən, mən talehdən dönəli – 
Bizə çatdı ayrılığın gen əli, 
                                                 
10 Bu gözəlin əri də şairdir. Özünün dediyinə görə, gözəlliyi duymur. 
 
Yaşamadıq - yaşa dolduq, var olduq. 
 
Ürəklərdən xatirələr getmədi, 
Ürəklər də bir-birinə yetmədi! 
Gözlərinə Günyaz səcdə etmədi, 
Ömür ötdü - ömrümüzdən zar olduq! 
 
9 iyul 1978 
 
 
VURĞUNSAYAĞI11 
 
Yenə xumarlanıb xəyala dalır – 
Qara qaş altında badamı gözlər! 
Yenə qəsdə durub, yenə can alır – 
Dünyam verəcək badamı gözlər?! 
 
Bir nazik bədəndi - ağ sinəsi var, 
Xoş onun halına, kimə olsa yar! 
Qıyqacı baxışda yaman ovsun var, 
Yolundan eyləyir adamı gözlər. 
 
Kipriyi sürmədi, çənəsi xallı, 
Buxağı ətirli, dodağı ballı. 
A ceyran duruşlu, mələk misallı 
Günyazsız baxacaq yadamı gözlər?! 
 
 
GÖZƏLİ DUYMAYAN  
GÖZƏLİ NEYLƏR 
 
Məhəbbət dediyin çiçəkli bağdı: 
Xəzan bir tərəfdən, bar bir tərəfdən! 
Hicranı, vüsalı dumanlı dağdı: 
Günəş bir tərəfdən, qar bir tərəfdən! 
 
Ağardı saçlarım, ağardı dən-dən, 
O günlər yadıma düşər yenidən!.. 
Beşgünlük dünyada qismətə bax sən: 
Qönçə bir tərəfdən, xar bir tərəfdən! 
                                                 
11 Qəribə gözləri var idi. Biz getdiyimiz yerə o da gəlerdi. Dostum Hafiz Hüseynov çox üz vurdu ki, bu gözlərə bir 
söz deyim. 
       
 
 
 
Baxışın, duruşun yolumdan eylər, 
Gözəli duymayan gözəli neylər?! 
Qorxuram Günyazı daş-qalaq eylər: 
Özgə bir tərəfdən, yar bir tərəfdən. 
 
15 avqust l979 
 
QAYTAR MƏNİ ÖZÜMƏ12 
 
Gözəlliyin fıtnəsinə uyandan – 
Gecə-gündüz keşik çəkir qaş-qaşa! 
Məhəbbətin ləzzətini duyandan 
Nar məmələr yaman verib baş-başa! 
 
Ovsunlayıb buxaq altda tel məni, 
Məst eyləyib bədən məni, bel məni! 
Qaçırardım qınamasa el məni – 
Uyuşardı uyuşmayan yaş yaşa! 
 
Səni gördüm işıq gəldi gözümə, 
Mən səndəyəm - qaytar məni özümə! 
Ay Günyazım, bəxtim gülə üzümə: 
Məzarımız söykənəydi daş-daşa! 
 
noyabr 1979 
 
 
 
YADIMA DÜŞDÜ 
 
Sinəni gördüm, sinəsi göyçək, 
Dağların qarı yadıma düşdü. 
O göyçək bir cüt məməni görcək, 
Bağların barı yadıma düşdü. 
 
Boyaboy telə bürünüb gərdən, 
Surahi qamət - gül kimi bədən! 
Gəncliklə gəlib gəncliklə gedən 
                                                 
12 Dostum  Hafiz  H.   Dövlət  bankından  bizim  maaşımızı  almağa  gedib   (kassir 
xəstələnmişdi). Pul verən  qız pasport tələb edib. Hafiz görüb ki, pasportu yanında deyil, 
pulu da almaq lazımdlr. Qızı  yola gətirməkdən ötrü həmin şeri əzbərdən deyib. Qız tələb 
edib ki, şeri yaz  mənə ver, mən də sizin pulunuzu pasportsuz verim. Hafiz bir parça kağıza 
şeri köçürüb və beləliklə idarənin maaş pulunu qızdan alıb. 
 
Ömrün baharı yadıma düşdü! 
 
Gözlərə baxdım - gözlərin ala! 
Odunu sən gəl sinəmdə qala... 
Görəndə batıb dodaqlar bala – 
Günyazın yarı yadınaa düşdü... 
 
31 mart 1983 
 
 
ANASINDAN ÖTRÜ 
AĞLAYAN GÖZƏLƏ 
 
Gözlərin hayıfdı, ağlama daha, 
Gözlərin güləndə gözəldi, gözəl! 
Gözyaşın xoş gedər birdən Allaha, 
Ömrümüz onsuz da xəzəldi, gözəl! 
 
Dünyaya anamız gətirib bizi, 
Qoynunda gül kimi bitirib bizi. 
Arzudan arzuya yetirib bizi 
Anamız tanrıdan əzəldi, gözəl! 
 
Analar ölməzdi! Sən ağlama gəl, 
Gəzdirək əllərdə, gəzdirək əl-əl! 
Analar doğuldu dünyadan əzəl – 
Bu dünya sonradan düzəldi, gözəl... 
 
14 iyun 1983 
       
 
KÖNLÜMDƏ AÇILAN 
KÖNLÜMDƏ SOLUB 
 
Qocalıq üz verib, kövrəlib ürək, 
Ağlamaq istərəm, gülmək istərəm... 
Dünyamız kövrəkdi, ömrümüz kövrək, 
Yaşamaq istərəm, ölmək istərəm... 
 
Nə mənə “yar” deyib, öymə özünü, 
Nə məndən gizlət sən xumar gözünü... 
Fikrindən keçəni, ürək sözünü 
Gözündən oxuyub bilmək istərəm... 
 
Könlümdə açılan könlümdə solub, 
Göz yaşım gözümdən könlümə dolub... 
Gah dönüb Fərhada, gah Məcnun olub 
Bu dərdi Günyazla bölmək istərəm. 
 
26 iyun 1984 
 
 
DOSTUM CÜMŞÜDÜN 
XORULTUSUNA13 
 
(Zarafat) 
 
Qiyamət oğlandı bizim Hacıyev – 
Dostluqda nöqsanı hayıf ki, yoxdu! 
Mahalda tanıyır hər oba, hər ev- 
Pislikdə ad-sanı hayıf ki, yoxdu! 
 
Maşında sürür, o şer də yazır, 
Bir bədbəxt yazığa qəbir də qazır. 
Qafiyə gələndə üslubu azır – 
Yarımçıq dastanı hayıf ki, yoxdu. 
 
Dünyanı götürüb bağı-bağçası, 
Cibində tapılmaz bircə axçası... 
Bakıda villası, kənddə daçası, 
Aranda bostanı hayıf ki, yoxdu. 
 
Astadan danışmaz, əsib guruldar, 
Kefi kök olanda kefi duruldar... 
Arabir yatanda yaman xoruldar- 
Evində məstanı hayıf ki, yoxdu. 
 
Ay Cümşüd, gözünü aç, an Günyazı, 
Sabahı yuxusuz açan Günyazı? 
Sənin xorultundan qaçan Günyazı 
Soruşma bəs hanı? Hayıf ki, yoxdu. 
 
Ahıl Mahmudlu, 
24 oktyabr 1982. 
 
 
                                                 
13 Həmin gecə ilan vuran yatdı, mən yatmadım. Danı diri tutdum və həmən kənddən qaçdım.  
Yolda misralar öz-özünə yarandı, evimə çatdım doyunca yatdım. Amma Nəyniyəsən  “yazıya pozu yoxdu” 
deyiblər... 
 
SÖZÜN DÜZÜ ZARAFATDA 
 
Söylədiniz qaramıza, 
Duz səpdiniz yaramıza. 
Hey girdiniz aramıza 
Sərin düşüb sərinəndi. 
 
Çox sevirdik bir-birmizi, 
Ayırmadı tanrı bizi... 
Qəlb üstünə qəlbin izi 
Dərin düşüb dərinnəndi. 
 
İstəmədik bir kəs bilə, 
Sirrimizi saldız dilə! 
Özü gəldi Günyazgilə 
Gəlin düşüb gəlinnəndi! 
 
31 avqust l983 
 
 
DEDİM, DEDİ 
 
Dedim: gözəl, qiyamətsən! 
Dedi: Günyaz, yalanmı var? 
Dedim: varıb ərə getsən? 
Dedi: hanı alanmı var? 
 
Dedim: boyun nə gözəldi! 
Dedi: bunnan iş düzəldi? 
Dedim, sizə elçi gəldi... 
Dedi: andır qalanmı var? 
 
Dedim: ay qız, bu nə nazdı? 
Dedi: deyən kefin sazdı? 
Dedim: bircə busə azdı, 
Dedi: bəsdi, talanmı var?.. 
 
23 avqust 1976 
 
 
ANA TORPAĞIN DƏRDİ 
 
Yaralanıb iki yana bölündüm, 
Böyük param o tərəfdi, o yandı! 
Paralanıb iki cana bölündüm, 
Bəxtimə bax: bu alışdı, o, yandı! 
 
Böyütmüşəm, yaşatmışam hər kimi, 
At oynatdı, qılınc çaldı ər kimi! 
Düşmənlərim hücum çəkdi nər kimi, 
Gələn-gələn öz qanına boyandı! 
 
Nəsillərim bəs eylərdi, bəs gəldi, 
Nəs illərim bir-birindən nəs gəldi!.. 
Oğuz Günyaz, qulağıma səs gəldi: 
Tomrisimmi, Babəkimmi oyandı?! 
 
I2 aprel 1983 
 
 
İSTƏ VERİM 
SAĞ GÖZÜMÜ 
 
Hayıf səndən, hayıf, gözəl, 
Hayıf, özgə sonasısan! 
Kim inanar özün kimi 
Bir gözəlin anasısan! 
 
Belə zərif, belə incə, 
Yarın deyil ürəyincə! 
Mənsiz məni diləyincə 
Eşq oduna yanasısan! 
 
Ürəkdə yox dağ dözümü, 
İstə verim sağ gözümü! 
Mən Günyazam, haqq sözümü 
Əvvəl-axır anasısan! 
 
May 1979 
 
 
ETÜD 
 
Bu yer həmən-həməndi, 
Gülü çəmən-çəməndi. 
Gecələr Ay soyunub 
Sularında çiməndi. 
 
Bu yer həmən-həməndi, 
Çölü həmən çəməndi. 
Sehirlədi Günyazı 
Gözəlliyin kəməndi. 
 
Bu yer həmən-həməndi, 
Buludları əməndi. 
Duman olub bu yerin 
Şimşək gözlü səməndi. 
 
Bu yer həmən-həməndi, 
Dörd yanı yasəməndi. 
Bu çəməndə qoşulub 
İlk qoşmanın ilk bəndi. 
 
23 may l983 
 
* * * 
 
Alışarsan, ey nazəndə, bu nazi ilən sən, 
Gər tutuşsan eşq oduna Günyaz ilən sən! 
Cəhd eyləmə eyləyəsən mənə nazı çox, 
Kül eylərsən dünyamızı bir az ilən sən! 
Bir könüldən min könülə könül vurulub, 
Al könlümü könül ilən, muraz ilən sən. 
Gəlib dəmi, dağıt qəmi, ey gül, sərməstəm, 
Dindir məni söhbət ilən, saz ilən sən. 
Məhəbbətin bir dəryadı, hər damlası eşq – 
Qərq olaq gəl,  Kür ilən mən, Araz ilən sən! 
 
I7 avqust l982 
 
 
CƏVAHİRİN 
EV-EŞİYİ ŞEN OLSUN14 
 
Aşıq  Aydın, telli sazı sən dindir, 
Gül-çiçəkli bir oylaqdan danışaq. 
Pəmbəhlidə qarış-qarış dolanıb – 
Gəzdiyimiz o yaylaqdan danışaq. 
 
Əzəl başdan söhbət açaq Saraldan, 
Bir baxışda vurulduğum maraldan, 
Mahalların gözü olan mahaldan, 
                                                 
14 Aşıq Aydın həmin yerlərdə gəzdiyindən danışdı, demə, bir toya dəvət ediblərmiş, mənidə xatalayıblar... 
 
Həm Ayrımdan, həm Maymaqdan danışaq. 
 
Lütvü bacı unutmasm bizləri, 
Qoy Ceyranın ağrımasnı dizləri!.. 
Banıgilin yol çəkməsin gözləri – 
Cacur kimi bir oymaqdan danışaq. 
 
Çubuqludan Qırxbulağa keçək biz, 
Düzlü-duzsuz çeşməsindən içək biz. 
Qaraların yurd yerinə köçək biz – 
Süd-qatıqdan, bal-qaymaqdan danışaq. 
 
Cevahirin ev-eşiyi şen ola, 
Kim istəməz bir quzusu min ola! 
Ürəyimiz onun kimi gen ola – 
Bişirdiyi tər quymaqdan danışaq. 
 
Dilarənin xoş üzünü ağ görüm, 
Mahmudun da cancığazın sağ görüm! 
Xozeyinin kef-damağın çağ görüm, 
Çəkdirdiyi buz bulaqdan danışaq. 
 
Haramıda gözəl idi ab-hava, 
Kərəm bizi yaman tutdu kababa!.. 
Özü yedi, özü yetdi savaba – 
Aşırdığı bir oğlaqdan danışaq. 
 
Qapımzda qonaq-qara çox olsun, 
Yeyib-içib, təki hamı tox olsun! 
Ay Günyazım, pis gözlərə ox olsun, 
Kəkotudan, quzqulaqdan danışaq. 
 
sentyabr 1975 
 
 
BİR GÖZƏLİN SIĞAL 
ÇƏKİM TELİNƏ 
 
Yay gəldimi bir yaylaqda olasan, 
Narın-narın yağış yağa, çən gələ... 
Kəkotunu gül qarışıq yolasan, 
Kef çəkməkdə yar-yoldaşın tən gələ. 
 
Dolça qırmaz bulaqların buzunu, 
Yedizdirər sənə əmlik quzunu... 
Bozartmanın kəm eləmə duzunu, 
Baxan varmı heç qaşığa, çəngələ... 
 
Öyrənərsən ovçuluğun çəmini, 
Hürküdərsən kəkliklərin cəmini... 
Unutdura bu dünyanın qəmini, 
Gecələrin gündüzündən şən gələ... 
 
Bir gözəlin sığal çəkib telinə, 
Gül-çiçəkdən kəmər bağla belinə, 
Yolun düşsə obasına, elinə, 
Qonaq edə bir kündəlik xəngələ. 
 
Həzin-həzin aşıq çalıb oxuya, 
Gözəl görsə göz gedərmi yuxuya... 
Tellərindən dağ havası qoxuya, 
Bəlkə Günyaz dirsəklənib dincələ... 
 
15 avqust 1976 
 
 
GÖRƏSƏN HARDADI 
GÜNYAZIN ÖZÜ 
 
Hanı bu dağların yarpızı, gülü? 
Laləsi, nərgizi saralıb yenə! 
Bir yanda bənövşə - boynu bükülü, 
Bir yanda qönçəni xar alıb yenə! 
 
Ayağım altında sıldırım qaya, 
Harayım yetməyir ulduza, aya! 
Xəyalım əriyib qarışır çaya – 
Tərlan oylağını sar alıb yenə! 
 
Burda bulaqların tutulub gözü, 
Yanan ocaqların qaralıb közü. 
Görəsən hardadı Günyazın özü, 
Gəzdiyi yerləri qar alıb yenə. 
 
Moskva, 17 sentyabr 1976 
 
 
BAĞRIM OLUR 
ÇEŞMƏ-ÇEŞMƏ 
 
Dərdli könlüm qanadlanır uçmağa, 
Qarlı-qarsız bu dağları görəndə. 
Qol çatmayır göy meşəni qucmağa – 
Barlı-barsız budaqları görəndə! 
 
Dolaylarda söhbət açma düz yerdən, 
Zirvələrdə əllərini üz yerdən! 
Bağrım olur çeşmə-çeşmə yüz yerdən – 
Diş göynədən bulaqları görəndə! 
 
Qıl tamaşa hər bərəyə, bəndə sən, 
Qoy desinlər, Günyaz, mömin bəndəsən. 
Doyunca bax, amma düşmə bəndə sən, 
Gül qoxuyan dodaqları görəndə! 
 
İsmayıllı, 18 may l977 
 
 
DAĞLARIN GÜNYAZI 
ANAN VAXTIDI 
 
Könlümə o dağlar yenidən düşüb, 
Deyirlər, Maymağın yaman vaxtıdı! 
Aranda sünbülə yeni dən düşüb – 
Çöllərin su deyib yanan vaxtıdı. 
 
Dumandan görünməz sıldırım qaya, 
Selləri-suları axıdır çaya! 
Gül-çiçək dediyin gəlməz heç saya – 
Bulaqda dişlərin donan vaxtıdı! 
 
Buludu bir yandan, çəni bir yandan, 
Xəyal da apara səni bir yandan!.. 
Gəzməyin, a dostlar, məni bir yandan – 
Dağların Günyazı anan vaxtıdı... 
 
İyun 1979 
       
  
CIĞIRLARIM DOLAYLARDAN 
SORUŞAR 
 
Gözüm qalıb qayaların qaşında, 
Zirvəsində buluddumu, qardımı?! 
Görən ola, ağacların başında, 
Yarpaqdımı, çiçəkdimi, bardımı?! 
 
Qılıncından boylanmışam 
Ay kimi, Dərələri dolanmışam çay kimi! 
Havalanıb qartallara tay kimi, 
Dəli könlüm tərlandımı, sardımı?! 
 
O dağların obasında qaldığım, 
Sinə dolu havasından aldığım! 
Bulaq üstə pərdə-pərdə çaldığım: 
Ürəkdimi, kamandımı, tardımı?! 
 
Güneylərdə Maraldımı görünən? 
Quzeylərdə Ceyrandımı bürünən? 
Çınqıllarda hörükləri sürünən 
Pəridimi, Mələkdimi, yardımı?! 
 
Sellər, sular gur çaylara qovuşar, 
Duman gələr dərələrdən sovuşar! 
Cığırlarım dolaylardan soruşar: 
Günyaz adlı bir qonağım vardımı?! 
 
Moskva, 5 oktyabr 1980 
 
SEYRƏ ÇIX, 
AY GÜNYAZ 
 
Suları dupduru, bulağı göyçək – 
Sevdiyim gözəlin gözləri kimi! 
Qoynunda açılıb süslənən çiçək – 
Vurğunun təzə-tər sözləri kimi! 
 
Torpaqda bitəni daşda bitirər, 
Durnanda azdırar, çəndə itirər... 
Vüqarlı böyüdər, məğrur yetirər – 
İnsanı bu dağlar özləri kimi! 
 
Seyrə çıx, ay Günyaz, dur dolan, gəzin 
Enişdə, yoxuşda qoy qalsın izin! 
Təngiməz nəfəsin, bükülməz dizin – 
Pəhlivan Rəşidin dizləri kimü15 
 
13 mart l982 
                                                 
15Rəşid Yusifov nəzərdə tutulur.  
 
 
DAĞLAR 
 
Sıralanıb qoşun-qoşun 
Babaların dağı dağlar. 
Əzəl başdan elin dostu – 
Yağıya da yağı dağlar! 
 
Nə əzəli, nə sonu var, 
Hər yamacın öz donu var. 
Zirvəsində bulud oynar – 
Dolu döyüb yağı dağlar. 
 
Dolaylardan sürü aşar, 
Elin varı aşıb-daşar. 
Biri gedər nıini yaşar, 
Kef damağın çağı dağlar. 
 
Göylərində qartal süzər, 
Sinəsində Günyaz gəzər... 
Qayasını çiçək bəzər, 
Süd-qatığın yağı dağlar. 
 
1975, Çubuqlu yaylağı 
 
 
VURĞUN16 
 
Dünənimdən sabahıma 
Müjdə idi - gəldi Vurğun. 
Şer-sənət dünyasına 
İlhamını gərdi Vurğun. 
 
    Görüb çatıq qaşlarını, 
Güllər əydi başlarını. 
Ağ dalğalı saçlarını 
Bu dağlara sərdi Vurğun. 
 
Var göyəmi, var yemşəni – 
Gəl payızda gör meşəni... 
                                                 
 
16 Cəsaret etmirdim bu ulu şairə şer yazım. Müasir söz günəşinin 70 yaşı idi. Ürəyim dözmədi. Dedim: beş bəndlik şerdə beş dəfə “Vurğun” 
sözü işlətsəm - bu şer olmazmı? 
      
Yazda şehli bənövşəni 
Şer deyib dərdi Vurğun. 
 
Ov tüfəngi kürəyində, 
Gözü maral sürəyində... 
Çox gəzdirib ürəyində 
Hər ağrını, dərdi Vurğun. 
 
“Ceyran qaçar, cüyür mələr....” 
Ürəyimdən keçməz nələr?.. 
Türbəsinə ellər gələr, 
Tər çiçəkdən tərdi Vurğun. 
 
May l976 
 
 
DE, VURĞUNUN 
HANI, DAĞLAR? 
 
Yaz gələndə gül-çiçəyin 
Bilinməyir sanı, dağlar. 
Gözəllərə məskən olur 
Bulaqların yanı, dağlar. 
 
Əriməmiş hələ qarın, 
Yağış yağır narın-narın. 
Əzəl vardı “düz ilqarın”, 
De, Vurğnun hanı, dağlar? 
 
Bir buludam - çəndən ayrı, 
Bir sünbüləm - dəndən ayrı. 
Günyaz ölməz səndən ayrı, 
Qurbanını tanı, dağlar! 
 
21 mart l977 
 
 
VAR OLUBSAN, 
VAR  OL, DAĞLAR! 
 
Qayalarda şimşək çaxar, 
Ay boylanar, günəş baxar... 
Dörd tərəfin axar-baxar... 
Qoynu bahar, var ol, dağlar! 
 
Gül-çiçəkdən dərə-dərə 
Dolanmışıq dərə-dərə. 
neçə gədik, neçə bərə 
Neçə kərə, var ol, dağlar! 
 
İstəmişik qar olubsan, 
El-obaya yar olubsan. 
Dövlət olub, var olubsan, 
Var olubsan, var ol, dağlar! 
 
Beçə baldan doymamışam, 
Motal pendir qoymamışam. 
Erkək kəsib soymamışam, 
Saymamışam, var ol, dağlar! 
 
Unutmazdı Günyaz səni, 
Unudubdu bir az səni. 
Görəcəkmi bu yaz səni, 
Günyaz səni, var ol, dağlar! 
 
19 yanvar 1983 
     
 
DAĞLAR, A DAĞLAR 
 
Düzülüb yan-yana, kürək-kürəyə, 
Sığınıb beləcə dağlara dağlar... 
Dünyanın dərdini salıb ürəyə, 
Gəlmişəm qoynuna, dağlar, a dağlar. 
 
Göy üzü vurulub bir aşıq kimi, 
Yerlərə-göylərə yaraşıq kimi... 
Sarmaşıb cığırlar sarmaşıq kimi 
Dolanıb boynuna, dağlar, a dağlar. 
 
Hüsnünlə fələyi saldın kəməndə, 
“Gizlən-qaç” oynadın dumanda, çəndə... 
Günyazam, gəlmişəm baxmağa mən də 
Fələklə oynuna, dağlar, a dağlar. 
 
13 iyul 1984 
 
 
HƏR İNSANIN 
ÖZ GÜLÜ 
 
Yazıq Günyaz yaman günə düşübdü, 
İndi daha qalan yoxdu dərdinə! 
Dünya ondan, o, dünyadan küsübdü, 
Bilmək olmur dərmanı nə, dərdi nə? 
 
Felindədi dilbilməzin, nakəsin – 
Ha öldürün, ha doğrayın, ha kəsin! 
Vay halına o bədbəxtin, o kəsin - 
Vaxtı çata, baxtı yata, dərd dinə! 
 
Şehi düşər, budağından üz gülü! 
Sən Günyazın məzarına düz gülü. 
Bu dünyada hər insanın öz gülü, 
Bitirdi nə, yetirdi nə, dərdi nə? 
 
26 yanvar 1977 
  
 
QİSMƏTİM GÖZ YAŞI17 
 
Yurdumdan, yuvamdan düşdüm qürbətə, 
Qırışlar çoxaldı üzdən xəbərsiz! 
Taleyim gülmədi-dözdüm möhnətə, 
Qismətim göz yaşı, gözdən xəbərsiz! 
 
Gül əkdim, bağ saldım vermədi bəhər, 
Çörəyim qəhərdi, şərbətim zəhər. 
Od tutub yanaram hər axşam-səhər, 
Ocaqdan xəbərsiz, közdən xəbərsiz! 
 
Xəyalın xəyaldan oyatdı məni – 
Uzaqda dayanma, gəl görüm səni! 
Unutdur Günyaza qəmi, qüssəni – 
Ömür də gödəlir bizdən xəbərsiz! 
 
Aprel l977 
 
 
AĞRILARA 
GÜNYAZ KİMİ DAYANDIM 
 
                                                 
17 “Şair olan qəm də yeyir” (Səməd Vurğun). 
      
Bir ürəyin bir kamına yetmədim, 
Yüz oduna ha alışdım, ha yandım! 
Qoruyardım hər bəladan, sevincdən, 
Gecə-gündüz özüm ona həyandım! 
 
Haray çəkdim, bəlkə bəxtim o yana, 
Səs gəlmədi göz yaşımdan o yana! 
Kim istəyər öz qanına boyana? 
Bir gün səhər al qanıma boyandım! 
 
Bu könlümdə neçə arzum gəzərdi, 
Nəçə yaram köz-köz olub közərdi! 
Ayrılığa hər kim olsa dözərdi, 
Ağrılara Günyaz kimi dayandım! 
 
Xəstəxana, 15 may 1978 
  
  
BİR GÖZƏLİN SİNƏSİNDƏ 
DAĞAM MƏN 
 
Bu dünyadan köçməyimə baxma sən – 
Əbədiyəm, ölməmişəm, sağam mən! 
İstəmişəm yağış olub, sən gəzən 
O yerlərə gözyaşımla yağam mən! 
 
Elə bilmə səndən uzaq getmişəm – 
Bir ulduzam gözlərindən itmişəm! 
Qargülüyəm qar altında bitmişəm, 
Dolaşdığın bağçayam, bağam mən! 
 
Arzulama, dönüb bir də yaranam, 
Gəncliyimdən yar düşünəm, yar anam! 
Düzənlərdə dolu döymüş aranam, 
Yaylaqlarda çovğun vurmuş dağam mən! 
 
Nəfəsindən məzarıma meh əsə, 
Ruhum səndən nə inciyə, nə küsə! 
İnən sonra üzündəki qəm-qüssə, 
Saçındakı qaralmayan ağam mən! 
 
Qalar-qalmaz başdaşında bir yazı-18 
                                                 
18 Həmin gün xəstəliyimin ürəkdən olduğunu duydum. Fikirləşdim ki, ürəyə çox etibar yoxdu. Birdən əlim bir yana 
çatmaz... heç olmazsa son sözümü deyim. 
 
Bu gün sabah unudarlar Günyazı! 
Qohum-qardaş ürəyində qəm sazı, 
Bir gözəlin sinəsində dağam mən! 
 
31 may 1978 
 
 
İTİRDİM GƏNCLİYİ 
 
Sığınıb sinəmə dünyanın dərdi, 
Bir ağır yük oldu cana ürəyim! 
Gecəsi, gündüzü qüssə-kədərdi, 
Alışmır, alışa, yana ürəyim! 
 
 
Ağarıb saçlarım - başa nə qaldı? 
Tutulub gözlərim - qaşa nə qaldı? 
Ömür də gödəlib - yaşa nə qaldı? 
Boyanmır biryolluq qana ürəyim! 
 
İtirdim gəncliyi duman içində, 
Gözyaşım ümmandı ümman içində. 
Günyazın günləri güman içində, 
Vurmadı mənzili sona ürəyim! 
 
İyul l979 
 
 
ÖLƏNDƏ QOY ÖLÜM 
 
Könlümün yüz yerdən yüz yarası var-19 
Nədir bu dünyaya bağlayan məni! 
Canımda, qanımda ümmanlar axar, 
Fələk də görməyib çağlayan məni! 
 
Ağrıya, acıya olmuşam düçar, 
İllərim ömürdən quş kimi uçar! 
Qohumlar yan keçər, dostlar gen qaçar, 
Bu dərddi sinəmdən dağlayan məni! 
 
Hanı yar dediyim o gözəl sənəm? 
Eşqin dərgahında alışan mənəm! 
                                                 
19 İkinci dəfə idi xəstəxanaya düşmüşdüm, Nəcə oldusa küsgünləşdim. 
 
Öləndə qoy ölüm, Günyaz tək, nə qəm- 
Tapılar, tapılmaz ağlayan məni! 
 
20 avqust 1979 
 
 
SÖZÜN DÜZÜ 
 
Ürək bu dünyaya sığmayır daha, 
Sinəmdə bir təhər təhərlənibdi... 
Görən nə pisliyim keçib Allaha? 
Allah da əlimdən qəhərlənibdi... 
 
Saçların ömrümün ölüm çələngi, 
Qaşların kipriklə başladı cəngi... 
Sən demə, dodaqlar o yaqut rəngi 
Mənim öz qanımdan bəhərlənibdi!.. 
 
Sevindim yaş ötüb qocalan vaxtı, 
Gözyaşım gözümdən könlümə axdı... 
Açıldı baxtımın baxtının baxtı: 
Günyaz məhəbbətlə zəhərlənibdi. 
 
16 avqust 1981 
 
 
 
NEÇƏ Kİ, GÖZƏL VAR20 
 
Yalançı dünyadı, yalançı həyat- 
Belə bir dünyada qalmağa dəyməz! 
Arzunu-diləyi puç edir, heyhat! 
Həyatdan kamını almağa dəyməz! 
 
İnsanın bəxtinə, qismətinə bax- 
Əzəli torpaqdı, axırı torpaq! 
Ömürdən il qopur, budaqdan yarpaq – 
Qopsa da peşiman olmağa dəyməz! 
 
Gəncliyi düşünüb andığın zaman, 
Məhəbbət oduna yandığın zaman, 
Dünyanı dərk edib qandığın zaman, 
                                                 
20 Heç özüm də bilmirəm rıiyə belə yazdım, amma son bənddə özüm özüməqayıtdım! 
 
Gül kimi açılıb-solmağa dəyməz! 
 
Ürəyim döyünməz qızıl qəfəsdə, 
Baxım gözlərinə qoy son nəfəsdə! 
Məzarım üstünə düşüb üzüstə, 
Dil deyib, saçını yolmağa dəyməz! 
 
 
Günyaz, ölüm nədir - gətirdin yada, 
Yaşamaq gözəldi - ölüm olsa da! 
Neçə ki, gözəl var gözəl dünyada – 
Bulud tək boşalıb-dolmağa dəyməz! 
 
25 dekabr l981 
 
 
GETDİYİN YOLLARDA 
GÖZYAŞIN GÖLDÜ... 
 
Getdiyin o yollar mənə tanışdı, 
O yollar sevgimin hicran yoludu. 
Getdiyin o yollar mənə danışdı: 
O yollar könlümün viran yoludu. 
 
Getdiyin o yallar aparır hara? 
Getdiyin o yollar məni apara!.. 
Qəlbimi köksümdən bəlkə qopara – 
Dünyanın dərdindən köksüm doludu. 
 
Bir gözüm ağladı, bir gözüm güldü 
Getdiyin yollarda gözyaşım göldü... 
İnanma, kim desə Günyazın öldü – 
Məhəbbət ölümdən daha uludu. 
 
17 oktyabı 1982 
 
PƏRİŞAN-PƏRİŞAN 
ÖTMƏ YANIMDAN 
 
Ağarmış saçlarım qaralan deyil, 
Zəncilər günəşdən qaralan kimi! 
Hər zaman güneyi qar alan deyil, 
Hər zaman quzeyi qar alan kimi! 
 
Pərişan-pərişan ötmə yanımdan, 
Batmasın əllərin qana qanımdan!.. 
Torpaq öz barını alar canımdan- 
Budaqlar çiçəkdən bar alan kimi! 
 
Fələklər pis günə nə yaman qaldı, 
Dünyanı gözümdən nə yaman saldı!.. 
Bir ömür vermişdi, nə yaman aldı – 
Günyazı Günyazdan yar alan kimi! 
 
20 may l983 
 
 
ÖLÜMÜN HİMNİ 
 
Sevinci kədərə, qəmə vermişəm, 
Özümdən özümə, özüm qalmışam! 
Ömrümü bir ömrükəmə vermişəm, 
Özümdən özümü, özüm almışam! 
 
Dünyanın verdiyi - bir quru nəfəs, 
Dünyaya borcluyam - bir quru qəfəs. 
Dünyanın sevgisi - bir quru həvəs, 
Dünyanı gözümdən özüm salmışam! 
 
Yaxasız köynəkmi geyibsən, Günyaz?! 
Geyibsən soyunma, heyifsən, Günyaz! 
Günyaza nə gözəl deyibsən, Günyaz: 
Ayrılıq sazım özüm çalmışam! 
 
13 iyun l983 
 
 
SARALMIŞDI GÜNYAZ 
KİMİ GÜLÜM, YAR 
 
İki aydı yatağımda yatdığım, 
Iki aydı ağır düşüb yastığım! 
Ay şəklini ürəyimdən asdığım, 
Yadlar kimi yaramadın yarama, 
Sən də məni aramadın, arama! 
 
Kabab kimi alışmışdım köz üstə, 
Alışandan bir qoşmalıq söz istə! 
Ağ saçlarım dağılmışdı göz üstə – 
Oz əlinlə daramadın, darama, 
Sən də məni aramadın, arama! 
 
Saralmışdı Günyaz kimi gülüm, yar, 
Istəmirdim ağlayım, yar, gülüm, yar! 
Demədinmi ayrılıq var, ölüm var- 
Yadlar kimi yaramadın yarama, 
Sən də məni aramadın, arama! 
 
14 mart 1984 
 
 
YOLLARA BAXMAQDAN 
GÖZÜM QARALIB 
 
İkinci dəfəydi ölümümlə mən 
Görüşüb, öpüşüb, ayrıldım, gülüm! 
Dünyaya qaytardı məni yenidən- 
Yenidən səninlə ağlayım, gülüm... 
 
Arabir könlümü anmadın niyə? 
Məni öz bimarın sanmadın niyə?21 
Yanmışdım, oduma yanmadın niyə? 
Yanmadın qarışa külünə, gülüm! 
 
Yollara baxmaqdan gözüm qaralıb, 
O yollar çən idi, duman, qar alıb!.. 
Ay Günyaz, gül üzüm solub saralıb, 
Bu dərddən, bu qəmdən ölmədim, ölüm. 
 
Mərdəkan, 14 aprel 1984 
 
 
  
BELƏ DÜNYA 
 
Aşıq olan kama yetməz, 
Abi-kövsər cama yetməz. 
Harayma səma yetməz, 
Belə getməz, belə dünya! 
 
Dərd-bəladır başdan-başa, 
Baxmaz gözdən axan yaşa. 
                                                 
21 Füzuliyə işarədir. 
 
Heyfi gəlməz, ömrə, yaşa, 
Dönsün daşa belə dünya! 
 
Bilməsə də nağıl səni, 
Günyaz gördü mağıl səni, 
Dərk etmirsə ağıl səni, 
Dağıl səni, belə dünya! 
 
15 avqust 1972 
 
 
 
 
SÖZ DEMƏYİN 
SINAR KÖNLÜM 
 
Gah şam olub şölə salar, 
Gah alışar, yanar könlüm. 
Alovunu dostlan alar – 
Dost yolunda fanar könlüm! 
 
Dost qəmini dərd bilməyi, 
Sevinc verib, dərd bilməyi. 
Mərd yaşayıb, mərd ölməyi, 
Özünə borc sanar könlüm! 
 
Ay Günyazım, verməz aman, 
Peşman eylər səni zaman! 
Kövrəlmişəm yenə yaman, 
Söz deməyin sınar könlüm! 
 
dekabr 1975 
 
 
HEÇ GÜLMƏZƏM 
AĞLAR KİMİ 
 
Kimsəsizəm, bir kimsəm yox, 
Heç gülməzəm ağlar kimi! 
Mən olmasam - kipriyi ox 
Heç bilməzəm ağlar kimi! 
 
Ürəyimdə hər istəyim, 
Bu dünyada qalar nəyim? 
Nə gülüm var, nə çiçəyim, 
Xəzan vurmuş bağlar kimi. 
 
Ömür keçər aram-aram, 
Ay Günyazım, yenə varam! 
Neçə dərdim, neçə yaram 
Sıralanıb dağlar kimi. 
 
30 oktyabr 1976 
 
 
ƏLLİ ÖTDÜ, 
YÜZDƏN OLDUQ 
 
Alışmadı eşqin odu, 
Oddan olduq, közdən olduq. 
İsinmədik istisinə - 
Tüstüsündə gözdən olduq. 
 
Aranmadıq ildən-ilə, 
Aranmarıq innən belə! 
Əcəb düşdük qərib elə, 
Sazdan olduq, sözdən olduq. 
 
Soruş hanı oymağımız? 
Qaldı yaza doymağımız! 
Aranda yox qaymağımız!, 
Dağ yerində üzdən olduq. 
 
Yaxşılardan yaman aldıq, 
Yaman günə yaman qaldıq! 
Dəryalara cığır saldıq, 
Dərə-təpə, düzdən olduq. 
 
Bu yanlara gələn gündən, 
O yanlar da küsdü məndən! 
Ay Günyazım, hayıf səndən - 
Əlli ötdü, yüzdən olduq. 
 
18 fevral l977 
 
 
GÖRƏN DÜNYA 
NEYNƏYƏRDİ 
 
Canım oda qalanmazdı, 
Canımda can olmasaydı! 
Məni məndən alammazdı, 
Qaşı kaman olmasaydı! 
 
Könlüm ayrı dolanmazdı, 
Yaralarım sulanmazdı, 
Axar sular bulanmazdı 
Gözyaşım qan olmasaydı! 
 
Niyə açdın köhnə dərdi, 
Kimin olsa göynəyərdi. 
Görən dünya neynəyərdi 
Əgər Günyaz olmasaydı? 
 
aprel 1977 
 
 
OLMUŞLARI ANIRSANMI 
 
Alışıbsan, yanırsanmı? 
Yanma, Günyaz, yanmaq olmaz! 
Olmuşları anırsanmı? 
Anma, Günyaz, anmaq olmaz! 
 
 
Ötən ötdü, keçən keçdi, 
Taleh özü səni seçdi! 
Bu gün olan sabah heçdi, 
Qanma, Günyaz, qanmaq olmaz! 
 
Necə olub sən qalıbsan? 
Yanar cana od salıbsan! 
Deyən daha qocalıbsan, 
Danma, Günyaz, danmaq olmaz! 
 
1 iyun l978 
 
 
HARA GETDİM, 
HARA BAXDIM 
 
Azalmadı dərdi-sərim, 
Yaram üstə yara gördüm. 
Yolmu çəkir kor gözlərim? 
Tuşlanıbdı yara gördüm! 
 
Baxtı qara, qara baxtım, 
Aparırsan, hara baxtım?! 
Hara getdim, hara baxdım – 
Başdan-başa qara gördüm! 
 
Min bir dər var, min bir qada! 
Sızıldayıb salma yada! 
Ay Günyazım, bu dünyada 
Bir ölümü çara gördüm! 
 
16 iyun 1979 
 
 
KÖNLÜM KİMİ 
NEÇƏ YERDƏN 
 
Yenə dünya mehvərindən 
Ayrı düşüb, aralamb... 
Könlüm kimi neçə yerdən 
Para-para paralanıb... 
 
Ürəyimin yarasından, 
Məni tapdın harasından?! 
Gözləriyin qarasından 
Qara bəxtim qaralanıb... 
 
Gözəlsənmiş sən çoxundan!.. 
Bu dünyanın var yoxundan... 
Kipriklərin hər oxundan 
Bağrım başı yaralanıb. 
 
Ay Günyazım, naçar olan, 
Qismətindən qaçar olan, 
Məhəbbətə duçar olan- 
Məhəbbətlə çaralanıb. 
 
2 oktyabr l981 
 
 
SƏNDƏN KÖNÜL 
UMAN KÜSÜB 
 
Gülüm, titrət sarı simi, 
Tarı dindir, kaman susub! 
Xeyli vaxtdı Günyaz kimi 
Heç danışmır, yaman susub! 
 
Könül vermə könülsüzə, 
Könül ala, könül üzə! 
Özün söylə o gül üzə- 
Səndən könül uman susub! 
 
Məni atdın-məni unut, 
Nə səcdə qıl, nə ucuz tut! 
Göy kişnəyər, ağlar bulud, 
Elə bilmə duman susub! 
 
Günah çatmaz günahıma, 
Kimsə dözməz bu ahıma! 
Bu günümdən sabahıma 
Yox gümanım, güman susub! 
 
Bəxtim dönük, könlüm süstdü! 
Dərgahından könlüm küsdü! 
Bir dəryadır köksüm üstü 
Dalğa coşub, ümman susub! 
 
26 noyabr 1981 
 
 
NEYLƏSİN 
 
Göz görə-görə, dara çəkib 
Kiprik dağlayır-qaş neyləsin. 
Göz gülə-gülə, nalə çəkib 
Özü ağlayır-yaş neyləsin. 
 
Mən o ceyrana kəmənd atdım, 
Geri çəkildi addım-addım. 
Gördüm boylanır maddım-maddım, 
Ürək daşdırsa-daş neyləsin. 
 
Günyaz, günahın başdan olub: 
Demə ki, ürək daşdan olub. 
Uğursuzluğun yaşdan olub 
Sən qocalırsan-yaş neynəsin? 
 
10 sentyabr 1982 
 
 
GÜNYAZA 
 
Kimdən küsüb, nədən küsüb 
Odsuz-közsüz yanan Günyaz? 
Qocaldıqca eşqə düşüb 
Gəncliyini anan Günyaz! 
 
Tez boşalıb, tez də dolub, 
Tez açılıb, tez də solub. 
El dərdinə şərik olub 
Öz dərdini danan Günyaz. 
 
Zəmanənin gərdişini, 
Ruzigarın hər işini, 
Bu dünyaya gəlişini 
Təzə-təzə qanan Günyaz! 
 
11 iyun 1984 
 
 
HAYIF ZƏNNİMƏ 
 
Açardın qapımı haylı-haraylı, 
Gah qoşma deyərdin, gah da gəraylı!... 
 
Nə yaxşı ölmədim, tanıdım səni, 
Lap zatı qırığın birisənmiş ki! 
Qoy deyim, hamıya tanıdım səni- 
Sıpanın özündən irisənmiş ki! 
 
Sənin tək heyvanın böylədi dölü: 
İy verib ilənər içiynən çölü! 
Dirini görəndə ölüdən ölü- 
Ölünü görəndə dirisənmiş ki! 
 
Zatını tanıdım: tulasan tula, 
Günyazdan uzaqda get quyruq bula. 
İstərsən anqır sən, istərsən ula- 
Mənim bir yerimin kirisənmiş ki! 
 
7 may 1984 
 
 
NAMƏRDLİK  SÜDÜNDƏ, 
QANINDA VARMIŞ 
 
M.S.-yə 
 
Sənə “fil” deyərlər-heyif o addan! 
Filin bir qulağı səndən yaxşıdı! 
Çox ucuz gedərsən qatırdan, atdan 
Həmədan ulağı səndən yaxşıdı! 
 
Maşallah, öküzsən boyda-buxunda, 
Öküzlük mod olub indi çoxunda 
Ağzını şirinlət özgə po... 
Köpəyin yalağı səndən yaxşıdı! 
 
Nacinslik adında, sanında varmış, 
Yaltaqlıq yekəpər canında varmış, 
Namərdlik südündə, qanında varmış, 
Arvad darbalağı səndən yaxşıdı! 
 
Lotusan, qədəşsən, sən öl, cəyilsən! 
Bir pillə qalxarsan bir də əyilsən! 
Ayısan-düzələn zibil deyilsən, 
Pambığın alağı səndən yaxşıdı! 
 
Günyazın çörəyi gəlsin gözündən, 
Kimə neyləyibsən? - soruş özündən! 
Anlayan anlayar bircə sözündən 
İtin dal ayağı səndən yaxşıdı! 
 
15 mart 1982 
 
 
BİR ŞERƏ CAVAB 
 
Yağ, balın içində bəslənən oğlan, 
Neyləyim, hörrəyə-yala qalmışam! 
Hay-haray çatmamış səslənən oğlan, 
Köç geri dönəndə dala qalmışam! 
 
Nə “dağdan ayrılmış dağ pələngiyəm”, 
Nə Fərhad, Koroğlu, Ərəb-Zəngiyəm! 
Nə yüyən, nə yəhər, nə “üzəngiyəm”- 
Nə “uçub zirvədən yala, qalmışam”! 
 
Görürəm “uşaqsan”, “körpəsən” hələ, 
Yenicə qələmi alıbsan ələ, 
Sənət dünyasına salma vəlvələ- 
Alınmaz qalayam, qala qalmışam! 
 
Mən yenə “qağayam”, yenə Günyazam- 
Özgə nəyim olub, özgə nə yazam! 
Aşıq Aydın bilir-qafiyəbazam- 
İynəsi qırılmış vala qalmışam! 
 
15 avqust 1977 
 
 
BİR NADANA 
 
İ.T-a 
 
Boynuyoğun, dişi seyrək, gözü göy, 
Bu timsalda az tapılar tay sənə. 
Dar ayaqda başı tərpət, gözü döy- 
Qanacaqdan düşməyibdir pay sənə. 
 
Hamı bilir: iş gələndə karın yox, 
Namusun yox, vicdanın yox, arın yox. 
Ölülərin ehsanından qarın tox- 
Əcəb gəlir yasxanalar toy sənə? 
 
Müftə halva, müftə plov-təp getsin, 
İç ayranı, yediklərin çəp getsin. 
Naçalnikin orasını öp getsin- 
Kəmfürsətdir deməsinlər qoy sənə. 
 
Günyaz görüb: qulaqların şeşədir 
Aravurmaq səndə köhnə peşədir. 
Heyvərəsən, vallah yerin meşədir- 
Qamışlıqlar yaman verər boy sənə. 
 
7 may 1981 
 
  
FİKİRDƏN AĞARIB 
BAŞI DAĞLARIN 
 
Dağlar oğlu, şair ürəkli alim dostum  
Malik Mirzəyevin ağ saçları həmin  
dağları xatırlatdığı üçün qoşma ona –  
Malikə qoşulub 
 
Uzaqdan-uzağa seyrinə daldım- 
Dumanlı göründü qaşı dağların!... 
Qəlbini oxşadım, könlünü aldım- 
Fikirdən ağarıb başı dağların!... 
 
Cığırlar dolanıb belədən-belə, 
Ceyranlar, cüyürlər axışıb gölə... 
Elə bil qarışıb yağışa, selə 
Həsrətdən gözünün yaşı dağların!... 
 
Getməsəm, inciyər, küsər Günyazdan, 
Meylini, mehrini kəsər Günyazdan, 
Qoynunda saxlamaz əsər Günyazdan 
Torpağı dağların, daşı dağların. 
 
Bilgəh, 5 sentyabr 1985 
 
 
KÖPƏY OĞLU 
 
Bir qarış boyun var - “dam dolu toyun”, 
Lap səysən, səy oğlu səy köpəy oğlu! 
Gorbagor dədənə çəkib bir suyun, 
Nökərdən törəyən “bəy” köpəy oğlu! 
 
Vəzifə veriblər özündən ağır, 
Üzündən-gözündən zəhrimar yağır. 
Gədələr eyləyib belini yağır, 
Bu ada, bu sana dəy köpəy oğlu! 
 
Qanmadın, əllini ötübdür yaşın, 
Kabinet, katibə, qapımda maşın! 
Görüm yerə girsin o kələm başın, 
Hər yoldan ötənə əy, köpəy oğlu! 
 
Tülküdən tülküsən, çaqqaldan çaqqal, 
Nə cavan qanırsan, nə də ağsaqqal! 
Bir dayın pulagir, bir dayın baqqal, 
Biri də satmırmı göy, köpəy oğlu! 
 
Günyazam, el bilir qanım təmizdir, 
Əcdadım, həm adım-sanım təmizdir! 
Sənin ürəyindən yanım təmizdir- 
İndi get döşünə döy, köpəy oğlu! 
 
 
MÜBARƏK 
 
Qohumun, qardaşın ağzında dili, 
Hamının istəyi, gözüsən gəlin. 
Mübarək-ömrüyün bu otuz ili. 
Saralın ocağı, közüsən, gəlin 
 
Gəlinlər gəlini-həmişə cavan, 
Yaxşı bax, ocaqda ötməsin tavan. 
İskəndər gedəli qalmışıq yavan- 
Qonaqcıl Banının özüsən, gəlin. 
 
Neynirəm kababı, kartofu, əti, 
Yediyim xəngəldi-sinidə gəti... 
Günyazın, Aydının ağız ləzzəti, 
Ələmdar şerinin sözüsən, gəlin. 
 
24 aprel l978 
 
 
AZDIRAYDI 
DÜMAN MƏNİ 
 
Dərdsiz, qəmsiz yaşayardım dünyada, 
Kədərimlə qoşa böldün tən məni. 
Məhəbbəti gətiməzdim heç yada, 
Bu yollara salmadınmı sən məni? 
 
Bulud kimi bu dağları keçəydim, 
Zirvələrdə bir qayam seçəydim. 
Bulaqları udum-udum içəydim, 
Azdıraydı duman məni, çən məni. 
 
Gah bu yolda, gah o yolda bitəydim, 
Çiçəklərin arasında itəydim... 
Ay Günyazım, murazıma yetəydim 
Heç gəzməzdim bu dünyada mən məni. 
 
25 may l977 
 
 
SÖHRAB TAHİRƏ 
 
Ayrılıq üstündə köklənib sazım, 
Bəmində həsrət var, zilində həsrət. 
İstədim Araza bir şer yazım, 
Suyunda həsrət var, lilində həsrət. 
 
Mən geri çəkildim-düşmən öyündü, 
Cəlladlar elində toydu, düyündü... 
Bu necə ömürdü, bu necə gündü: 
Ayında həsrət var, ilində həsrət?... 
 
Günyazım, qocadır tarixdə yaşın, 
Təbriz göz bəbəyin, Araz göz yaşın. 
Tomrisin yurdunda-torpağın, daşın 
Qəlbində həsrət var, dilində həsrət... 
 
29 iyun l985 
 
 
 
MOLLA PƏNAHA 
 
“Bayram oldu heç bilmirəm neyləyim?” 
Su çoxdan kəsilib, heç qaz da yoxdu! 
Düyüsü cəhənnəm, ətdən nə deyim?! 
Tükünü yolmağa heç qaz da yoxdu! 
 
 
Açılmır arvadın qaşı, qabağı- 
Nə plov bişirib, nə şorqoğalı! 
Qəhətdi allahın “axta zoğalı!- 
Çay ilən içməyə bir az da yoxdu! 
 
Şorumuz tükənib, qalmışıq yaban, 
Tükəndə satılır donuzla qaban!,.. 
Xalq çalır havaxtdı zurna-balaban- 
Günyazın dəfninə heç caz da yoxdu 
 
1983 
 
 
GÖRMÜŞƏM 
 
Çoxları dəm vurub qeyrət sözündən, 
Nədənsə qeyrəti atan görmüşəm. 
Millətin çörəyi gəlib gözündən – 
Vətəni havayı satan görmüşəm. 
 
Varsa süfrəsində halal çörəyi, 
İgidin xalçaya gəlməz kürəyi. 
Nadanı, nacinsi, cılızürəyi, 
Özgə kölgəsində yatan görmüşəm. 
 
Ucalmaq istəsən elin gözündə, 
Elin qeyrətini yaşat özündə. 
Günyaz, nə hikmət var qeyrət sözündə - 
Eşidən qulağı batan görmüşəm. 
 
13 fevral 1976 
 
 
ARASINDA 
 
Anan yaratmayıb torpaqdan, daşdan, 
Bir zərif məxluqsan binadan, başdan. 
Ötür ay, itir il ömürdən, yaşdan, 
Yaşaram ay ilə il arasında. 
 
Yarıdın, yarı sən oğuldan, qızdan, 
Gəlsin soraqları Aydan, ulduzdan! 
Eşqin alovdandır, ürəyin buzdan – 
Qalmışam od ilə sel arasında. 
 
Qara qaş altından bir cüt qara göz, 
Baxdıqca od yaxar sinəmə köz-köz! 
Eşitmək istərəm bir şirincə söz – 
Saxlarsan diş ilə dil arasında. 
 
23 iyul l972 
 
* * * 
 
İstərəm qayıdıb gələsən yenə, 
Qayıtsın gəncliyin ötən illəri! 
Qayıt sən! Qayıtsan qayıdar mənə 
Ömrümün ömürdən itən illəri! 
 
İstərəm qayıdıb gələsən bir də 
Dolansın fəsillər, qoy dolansın il! 
Ya ölüm, ya olum sən olan yerdə, 
Sənsiz keçən ömür - ömürdən deyil! 
 
 
HAVALANIBDIR 
 
Gözəl dost, gözümə soxma qeyrəti, 
Vətəni, milləti, xalqı, şöhrəti. 
İnsanın torpaqcan varmı qiyməti? 
Kim satıb, kim alıb, kim aldanıbdır? 
 
Dünyada görmədim bir can sirdaşı, 
Bir ömür həmdəmi, ömür yoldaşı. 
Sevənlər sevirlər zəri, daş-qaşı, 
Məhəbbət soğan tək bahalanıbdır!. 
 
Mərifət, mərhəmət qalmayıb daha, 
Dostluğun “astarı üzündən baha”, 
Adamlıq dediyin qalıb Allaha, 
Allah da Günyaz tək havalanıbdır! 
 
9iyun 1974 
 
 
MÜXƏMMƏS 
 
Ay həkim, ağrın alım, 
Gətirib cana ürək! 
Özüm də istəyirəm 
Alışıb yana ürək. 
Salacaq mən yazığı 
Olmazın qana ürək. 
Gah sürür doğru yola, 
Gah çəkir yana ürək. 
Ay həkim, ağrın alım, 
Gətirib cana ürək. 
 
Eyləyib axşam-sabah 
Günümü qara ürək, 
Bilmirəm bu gedişlə 
Üz tutub hara ürək! 
Gah mənə naz satır o, 
Gah çəkir dara ürək. 
Ay həkim, ürəyimi 
Eyləyib yara ürək. 
Bir üzü qıpqırmızı, 
Bir üzü qara ürək. 
 
Yanmadı, o yanmadı 
Şöhrətə, ada ürək. 
Amma ki, qocalığı 
Hey salır yada ürək. 
Özünə yaxşı tapıb 
Dərd ilə qada ürək. 
Ay həkim, ağrın alım, 
Çatmayır dada ürək. 
Adamı dar ayaqda 
Tez verər bada ürək. 
 
Nə qanır, nə qandırır, 
Yox olsun belə ürək, 
Çıxası deyil, vallah, 
Obaya, elə ürək, 
İncəlib, lap dönübdü 
Bir incə telə ürək. 
Az qalır qopub düşə 
Sinəmdən çölə ürək. 
İynə vur, qadan alım, 
Bir yolluq ölə ürək. 
 
Çırpınır balıq kimi, 
Gəl düşmür tora, həkim. 
Heç baxmır, canıyanmış, 
Xoşluğa, zora, həkim. 
Qorxuram həkdən salıb 
Axırda yora həkim. 
Özüynən aparacaq 
Günyazı gora, həkim. 
Sən allah, elə elə, 
Tək getsin ora ürək, 
Tək getsin gora ürək!.. 
 
16 mart 1983 
 
 
BU QÖNÇƏ 
GÜL İLƏN SƏN 
 
Bir qönçə qızılgülsən, 
Bu dodaq, dil ilən sən, 
Könlümdə açmaqdasan 
Ay ilən, il ilən sən... 
 
Ətrinlə bütün dünya, 
Məst olub, ey nazəndə. 
Bir dünya dünyamısan 
Bu qönçə gül ilən sən?! 
 
Aşiqəm yox günahım, 
Çək məni haqq yoluna. 
Bu şirin dil ilən sən, 
Bu incə bel ilən sən. 
 
İstəsən al könlümü, 
Odlara sal könlümü. 
Bu incə bel ilən sən, 
Bu incə tel ilən sən. 
 
Göz yaşım coşar birdən 
Demirsən selə dönər? 
Gözəlim, neyniyərsən 
Bu coşan sel ilən sən?! 
 
Ey Günyaz, yetiribdi 
O gülü bizim ellər – 
Fəxr eylə, gəl fərəhlən 
Bu torpaq, el ilən sən. 
 
7 avqust 1984 
 
* * * 
 
Aldım məktubunu, Səmayə bacı, 
Çox zəhmət çəkmisən, yenə sağ ol sən! 
Görüm ki, dünyada çəkmə bir acı 
Hər yerdə, hər zaman üzüağ ol sən! 
 
O yerdə qovuşur Kür ilə Xram, 
Vaxt gələr, səninlə qohum olaram... 
Çəkdiyin zəhməti heç unutmaram, 
İstəyir ya yaxın, ya uzaq ol sən! 
 
Gürcüstan torpağı - bizə dost eli, 
Neyləyər Günyaza yağışı-seli!.. 
Tapşırıb getmişəm bir siyah teli- 
O telli ceyrandan göz-qulaq ol sən! 
 
aprel 1958 
 
 
KÜSMÜŞƏM 
 
Eşitsin yaxınım, bilsin uzağım, 
Mənimlə çəkilən addan küsmüşəm. 
O idi evimdə odum, ocağım – 
Andığım, yandığım oddan küsmüşəm. 
 
Günyaz, fəlsəfəni saxla bir anlıq, 
Sözünü açıq de, qoyma qaranlıq: 
Nirfrət eylədiyin bütün nadanlıq 
Demə ki, qohumdan, yaddan küsmüşəm. 
 
1968 
 
 
ÖMRÜMÜZÜN GÜNƏŞİDİR 
ANALAR 
 
Ey övladlar, anaları qoruyaq, 
Ürəklərin atəşidir Analar. 
Çələngini ulduzlardan toxuyaq, 
Ömrümüzün Günəşidir Analar. 
 
O xilqətin ziyasında dünya var, 
Bizə dünya bəxş eləyib Analar. 
Cahan özü o günəşlə parlayar, 
Yer üzünə nur ələyib Analar. 
 
Əgər qalxıb səmaya da ucalsaq, 
Başımızda qızıl tacdır Analar. 
Hətta bir vaxt bu dünyada qocalsaq, 
Əbədi bir ehtiyacdır Analar. 
 
Nə qədər ki, bu həyatda ömrü var, 
Qayğımızı daşıyacaq Analar. 
Biz də ona bəxş eləsək qayğılar, 
Bir ömür də yaşayacaq Analar. 
 
Ey övladlar, anaları qoruyaq, 
Nə qədər ki, hələ sağdır Analar. 
Biz onları qayalar tək bürüyək, 
Vüqarlansın, axı dağdır Analar! 
     
  
QIZ  LƏYAQƏTİ 
 
Nə zərdir, nə ləldir, nə də ki, zinət, 
Bəzəkdir qızlara qız ləyaqəti. 
Onun qüdrətilə tapar ülviyyət, 
Gərəkdir qızlara qız ləyaqəti. 
 
 
Nə lazım camalı boyalı olsun, 
Qoy dağ laləsitək həyalı olsun. 
İstəsə dəryatək kamalı olsun, 
Köməkdir qızlara qız ləyaqəti. 
 
Qalar bu dünyada yadigar kimi, 
Bir nəsli bəzəyər o, vüqar kimi. 
Əgər desək bunu babalar kimi, 
Örpəkdir qızlara qız ləyaqəti. 
 
Qorunsa heç zaman zay ola bilməz, 
O elə nemətdir pay ola bilməz. 
Onun sevincinə tay ola bilməz, 
Fərəhdir qızlara qız ləyaqəti. 
 
Tökülən piyalə dolarmı daha? 
Gedən gedəcəkdir, qalarmı daha? 
Ürəksiz yaşamaq olarmı daha? 
Ürəkdir qızlara qız ləyaqəti. 
 
 
LALƏLƏR İSLANDI 
 
Lalələr yurduna qonaq gəlmişəm, 
Burda necə gəzim, gül əzilməsin. 
Oxşar gözlərimi o yaqut aləm, 
Çəməndə qırmızı tül əzilməsin. 
 
Bu al ləçəklərin zərif dünyası, 
Şerdən incəmi, sözdən incəmi? 
Toxuna bilmirəm, zərifdəryası 
Könüldən incəmi, gözdən incəmi? 
 
Beləcə bənd edib bu güşə məni, 
Nə hicran ağrılı, nə vüsaldayam. 
Lalələr çağırır görüşə məni, 
Bir qədəm atmıram, mən xəyaldayam. 
 
Bu dəm ildırımın parlaq naxışı 
Göyün yaxasını doğrayıb tökür. 
Yağır lalələrə bahar yağışı, 
O, məsum gözəllər boynunu bükür. 
 
Sinəmə qəm yağır, gülşənə yağış, 
Lalələr islanır, könlüm ağlayır. 
Qırılır onları oxşayan baxış, 
Kökçümdə başqa bir duyğu çağlayır!.. 
 
Qoy yağsın yağış da, leysan da, qar da – 
Təbiət hökmünü qoy saxlamasın. 
Təki lalələri çöldə, gülzarda, 
Ölüm yağışları qucaqlamasın... 
 
 
ƏCƏMİ YADİGARI 
 
Bu qədim torpağın hər qarışında 
Sənətin solmayan bir baharı var. 
Ulu tarixində, ulu yaşında 
Gör neçə Əcəmi yadigarı var. 
 
Sənət incisidir Mömünəxatun, 
Zərif dövrəsində illər gəzibdir. 
O bir qüdrətimi bu kainatın, 
Yoxsa ki, hüsnündə əllər gəzibdir? 
 
Heyrət! Əllər ona necə rəng vurub, 
İllərlə solmayan təbiəti var. 
Mavi göylər ilə həmahəng vurub, 
Çünki göylər qədər ülviyyəti var. 
 
Burda o memarın məharətilə 
Bir qadın paklığı heykəlləşibdir. 
Könlünün sönməyən hərarətilə 
Daşlar ülviləşib, gözəlləşibdir. 
 
Yurda sədaqətli bir el qızının 
Qəlbidir bu qədər ülvi görünən. 
Ərənlər xislətli yer ulduzunun 
Adını yaşadan sənətə əhsən! 
 
Bu kaşı, səmavi kitabələrə 
Əcəmi könlündən baxışlar düşüb 
Min dastan danışan o güşələrə 
Bir sənət odundan naxışlar düşüb. 
 
Nağıllı qoynunda bir nəğmə qalıb 
Ötən əsrlərin sədasımı o? 
Füruzə daşlarmı xəyala dalıb, 
Yoxsa bir gözəlin sevdasımı o? 
 
O el anasının xatirəsini 
Büllur kaşılara nəqş edə-edə, 
Yaradıb sənətin möcüzəsini- 
Əcəmi özünə qoyub abidə. 
 
 
NAXÇIVANIM 
 
Mən səndən kənara çıxdım bu axşam, 
Qayalar, təpələr üstündə gəzdim. 
Hüsnünə uzaqdan baxdım bu axşam, 
Mən səni bu qədər gözəl bilməzdim. 
 
Elə bil qoynuna sığmışdı aləm, 
Sevincim, fərəhim, dünya qədərdi. 
Əgər ki, əlimdə olsaydı qələm, 
Könül duyğularım sətirlənərdi. 
 
Axşamın qoynunda ay bənizinlə, 
Parlaq almaz kimi cilvələnirdin. 
Köçüb gözlərimə nur dənizinlə, 
Ordan da köksümə səpələnirdin. 
 
Elə heyran idim bu aləminə, 
On addım kənarda qəribsəyirdim. 
Sanki üfüqlər də sənin şəninə 
Bu axşam daha çox gülümsəyirdi. 
 
Araz yatağından göylərə qalxıb, 
Səni ulduzlara qərq eləmişdi. 
Ay da bu aləmə həsrətlə baxıb 
Nurunun üstündən nur ələmişdi. 
 
Mənim Naxçıvanım, doğma şəhərim, 
Nə qədər, nə qədər füsunkar idin! 
Qarşında sönürdü axşam ülkəri, 
Sönən ülkərinlə bir bahar idin. 
 
Baxdıqca bu gözəl yaraşıqlara 
Deyirəm yad olub qəm-qubar sənə. 
Sənmi yaraşırsan bu işıqlara, 
Yoxsa ki, yaraşır işıqlar sənə? 
 
 
DUZ DAĞI 
 
Təbiət yaradıb sanki buz dağı, 
Səhranın qoynunda durur vüqarla. 
Görməyən var isə bizim Duz dağı 
Gəlsin tamaşaya bir etibarla. 
 
Hünər yol salıbdır bu nəhəng dağa, 
O yoldan qoynuna keçib gedirəm. 
Üstümə şöləsi hey yağa-yağa, 
İnsan qüdrətinə heyrət edirəm. 
 
Burda divar da duz, tavan da duzdur, 
Lampalar nurunda hər yan bərq vurur. 
Zərrələr elə bir parlaq ulduzdur, 
Göylərdən enərək torpaqda durur. 
 
Qranit duzları yaran insanlar 
Sanki qranitdən zireh geyibdir. 
İlhamı coşduran o qəhrəmanlar, 
Mənim varlığımı sehrləyibdir. 
 
Burda igid gördüm Fərhada bənzər, 
Dağın sinəsini yarır eşq ilə. 
Qopan qığılcımlar bir oda bənzər, 
Dağ oğlu ucalar dağ hünərilə. 
 
Gəzib nəfəs aldım duz havasıyla, 
O nemət ruhuma süzüldü mənim. 
Zəhmətin susmayan o sədasıyla, 
Könlümə misralar düzüldü mənim. 
 
Dedim, alqış sizə, ey dağyaranlar, 
Bu elə, obaya şərəf, şansınız. 
Yəqin hərənizin bir Şirini var, 
Odur ki, bu qədər yorulmazsınız. 
 
Gülüşüb, söylədi o qəhrəmanlar: 
İnan ki, elə sən deyəndir, bacım, 
Ancaq hamımızın bir Şirini var, 
O da sevdiyimiz Vətəndir, bacım. 
 
 
BAHARIN SÖZÜ 
 
Mən qoynu laləli, 
Gür şəlaləli, 
Xoş təranəli, 
Bahar olsam da 
Bir dəfə demədim ki, mən baharam. 
 
Mən ətir havalı, 
Coşğun səmalı, 
Qaranquş yuvalı 
Bahar olsam da, 
Demədim, demədim ki, mən baharam. 
 
Mən elin önündə, sinəmi açdım 
Dağların döşünə bənövşə sancdım. 
Ətir nəfəsimi aləmə saçdım, 
Ellər özü dedi ki, sən baharsan. 
 
 
VƏTƏN HƏSRƏTİ 
 
O qürbət diyarda gəzsəm də xeyli, 
Torpağa düşmədi izlərim mənim. 
Könlümün gülməyə olmadı meyli, 
Kədərlə dinirdi sözlərim mənim. 
 
O yer öyünürdü mərtəbələrlə, 
Daha nələr deyim, daha nələrlə... 
Orda bəhsləşirdi şəhər-şəhərlə, 
Yadıma düşürdü düzlərim mənim. 
 
Bu görüş könlümə verirdi maraq, 
Gəzdim əsrləri soraqlayaraq, 
Baxdım dönə-dönə, görmədim ancaq, 
Vətən həsrətliydi gözlərim mənim. 
 
 
BƏLKƏ BU YERLƏRƏ 
GÜNYAZ DÄ GƏLƏ 
 
Gəl gedək dağların cənnət qoynuna, 
Daşında göyərək, daşında bitək! 
Sellərin, suların baxıb oynuna, 
Bir az da güneyin qaşında bitək! 
 
Çəkilək göylərə, Günəşə dönək, 
Gündüzlər alışaq, gecələr sönək... 
Bürünüb dumana dağlara enək- 
Bir yalçın qayanın başında bitək! 
 
Gəl qonaq olaq biz çiçəyə, gülə, 
Çiçəklər sevinə, çiçəklər gülə... 
Bəlkə bu yerlərə Günyaz da gələ- 
Bulağın gözünün yaşında bitək! 
 
14 oktyabr 1984 
 
 
GÜNEYLƏR GÜNYAZA  
XOŞ ÜZ GÖSTƏRİB 
 
Gəl gedək dağların cənnət qoynuna 
Daşında göyərək, daşında bitək! 
Sellərin, suların baxıb oynuna, 
O yalçın qayanın başında bitək! 
 
Düşəndə düşərik yağışa, qara.. 
Ay bulud dalında göründü para!.. 
Gəl dönək yarpıza, dönək lilpara- 
Bir bulaq gözünün yaşında bitək! 
 
Günəş öz telini dağlara sərib... 
Güneylər Günyaza xoş üz göstərib... 
Gəl gedək bir ovuc kəkotu dərib 
Bir az da o yalın qaşında bitək 
 
17 avqust 1984 
 
 
O MƏNİ QOCALDAN, 
QOCALDAR SƏNİ 
 
Həmişəbaharsan, şair Ələmdar, 
Qorxutmaz nə boran, nə də qar səni! 
Könlündə dil açmış gözəl arzular 
Aparar zirvəyə, ucaldar səni! 
 
Şirin qoşmaların düşüb dillərə, 
Söz açar Vurğundan təzə güllərə. 
Çox da bel bağlama şux gözəllərə, 
O məni qocaldan, qocaldar səni. 
 
Şaxtadan quruyub yemşənin kolu... 
Uzaqdı Günyaza Saralın yolu. 
Xəzər sahilində, Ziloyun oğlu, 
Ceyranın xəngəli sozaldar səni! 
 
dekabr 1975 
 
 
AŞIQ KAMANDARA22 
 
Aşıqlar aşığı, Aşıq Kamandar, 
Şazın min havası, sözü səndədi! 
Ürəyi oxşayan incə barmaqlar- 
Sənətin ocağı, közü səndədi! 
 
Pozulmaz aşığın eşqi-ilqarı... 
Əridər nəfəsin zirvədə qarı. 
Habilin kamanı, Qurbanın tarı, 
Ustad Ələsgərin özü səndədi! 
 
“Kərəm”in, “Ruhani”n, o “Sarı tel”in 
Ana laylasıdı obanın, elin. 
Şirincə ləhcən var, şirincə dilin, 
Nağılın, dastanın yüzü səndədi! 
 
Könlümə yaxındı “Cığalı təcnis”, 
Gəlin tək çox sevir sığalı təcnis, 
Günyazdan gözünü yığalı təcnis, 
Onun da mayası, gözü səndədi! 
 
                                                 
22 Aşıq Kamandar Əfəndiyev Borçalıdandır. 1950-ci ildən dostluq edirəm. 
 
1 yanvar 1980 
 
  
KÖNLÜMƏ SAZ DÜŞÜB 
 
Könlümə saz düşüb, Aşıq Kamandar, 
Abbasdan söz açıb, Dilqəmdən oxu! 
Ruhumu oxşayan tar-kamanım var, 
Yüz sinə dağlayan bir qəmdən oxu! 
 
De, hanı Ələsgər, de, hanı Alı?! 
Tükənməz Qəribin dərdi, məlalı! 
Barmaqlar vurduqca xal üstə xalı, 
Bir zilə çəkəndə, bir bəmdən oxu. 
 
Günyazın sevgiylə keçir hər dəmi, 
Yaxına qoymayır kədəri, qəmi! 
Məhəbbət odudu “Yanıq Kərəmi”, 
Sən Kərəm əhlisən, Kərəmdən oxu! 
 
3 mart l982 
 
YÜZ GÜNYAZ GEDƏNDƏ, 
YÜZ GÜNYAZ GƏLİR 
 
Üzümə toxundu yazın nəfəsi, 
Qış hələ getməyib, demə, yaz gəlir! 
Obanı bürüyüb çal-çağır səsi, 
Kamandar gəlibsə, demək saz gəlir! 
 
Sinəsi dastanla, təcnislə dolu, 
Sağ olsıın Əmrahın saz tutan qolu! 
Ömrümüz, günümüz “bir karvan yolu”23 
Kimə çox görünür, kimə az gəlir... 
 
Gül-çiçək açmadı sağ ilən solum, 
Gül-çiçək qoymazdı sağ ikən solum! 
Günyaz da olanda sağ ikən olum 
Yüz Günyaz gedəndə, yüz Günyaz gəlir... 
 
21 mart l984 
 
                                                 
23 Səməd Vurğuna işarədir. 
 
           
  
ŞAİR ABBAS ABDULLAYA 
GÜNYAZIN CAVABI24 
 
AbbasAbdulla. -        Buzda od var, odda buz var, Günyazım! 
Arana bax, sazağı gör, sazağı.  
Heç bilmirəm nə yazmışam, nə yazım?!  
Yaxına bax, uzağı gör, uzağı. 
 
G ü n y a z. -   Nə oddan qorx, nə buzdan qorx dünyada,  
Borandan keç, sazağa get, sazağa.  
Dünənini sən gətirmə heç yada,  
Bugünündən uzağa get, uzağa. 
 
Abbas  Abdulla    -    Əsib keçər bu dünyanın küləyi, 
Gözdə qalar çoxlarının diləyi.  
Od tutanda maralların ürəyi  
Bulağa bax, duzağı gör, duzağı. 
 
G ü n y a z    -  Əlçatmazdı maralların sürəyi,  
Niyə yanmır şairlərin ürəyi!  
Şevçenkoya söykəyibsən kürəyi,  
Cabirə de: duzağa get, duzağa. 
 
Abbas Abdulla     -    Bəlkə azdı, bəlkə çoxdu nöqsanım, 
Dərdim boldu, kəsilibdi amanım.  
Öz oduma qoy alışım, qoy yanım,  
Qaraya bax, düz ağı gör, düz ağı. 
 
G ü n y a z   -  Səbirli ol, kəsilməsin amanın,  
Qiymətin bil, yaxşı ilə yamanın.  
Mürvətsizdi, amanı yox zamanın,  
Qaraya bax, düz ağa get, düz ağa. 
 
Abbas Abdulla      -    Dostyanında şirinləşər boyatım, 
Bundan sonra çox çətin ki, boy atım!   
Xoşna gəlsə bircə qoşmam, bayatım  
Borçalını, Qazağı gör, Qazağı. 
 
  
G ü n y a z— Çox şirindi dost yanında boyatın,  
                                                 
24
 A.AbdulIa mənə göndərdiyi məktubunda beş bəndlik qoşma yazmışdı. Mən də bənd-bənd cavab verdim. 
 
Xoşa gəlir qoşmaların, bayatın.  
Tumarlıdı, yəhərlidi bəy atın – 
Borçalıdan Qazağı get, Qazağı. 
 
Abbas Abdulla     -    Dost olana dost bağışlar günahı! 
Dinlə məni budu sözün gütahı:  
Abbas özü günahsızlar pənahı,  
Zalıma bax, yazığı gör, yazığı. 
 
G ü n y a z   -  Qorxun yoxmuş evindəki gəlindən,  
Marfuşalar zara gəlib əlindən!  
Günyaz kimi, ağrı tutsa belindən  
Qış Kiyevə, yaz dağa get, yaz dağa. 
 
10 dekabr l980 
 
 
AZƏROĞLUYA25 
 
Eheyy!.. 
Cənubun və Şimalın yanar oğlu, 
fanar oğlu 
Azəroğlu! 
Yan! 
Yanmalısan 
Hikmətin oğlu Nazim kimi, 
və... 
bizim kimi! 
Yaşa! 
Yaşama 
Cənubdan Şimala sürgün kimi! 
Yan! 
Alovlan 
qaranlıqları işıqladana kimi! 
Evindəki 
və bizim qəlbimizdəki 
Gülgün kimi! 
Başımız üzərindəki Gün kimi, 
Mədinə Gülgün kimi! 
 
iyun 1978 
   
                                                 
25
 Xəstəxanada Azəroğlu ilə bir palatada yatırdım. Yeni kitabı çıxmışdı. Oxudum və həmın şeri ona həsr etdim. 
 
  
 
BAYATILAR 
 
...Bal alar, 
Arı güldən bal alar. 
Bəxtim elə gətirib 
Sinəmdə dərd balalar. 
 
...Qar alar, 
Çovğun gələr qar alar. 
Dərdlə elə canbirik 
Təkcə məni qaralar. 
 
...Sarıtel, 
Yarama sən sarı tel. 
Sazı çıxart köynəkdən, 
Çal-çağır sən “Sarıtel”. 
 
...Göy nədi,  
Yaşıl nədi, göy nədi? 
Məni gördün uzaqdan, 
Köhnə yaran göynədi. 
 
...Gəlindi, 
Nişanlılar gəlindi. 
Günyaz köçdü dünyadan- 
Ağlamağa gəl indi. 
 
avqust 1976 
 
* * * 
 
Şəhərindən Kür axar, 
Sakit gələr, gur axar! 
Könlüm elə dolubdu- 
Gözyaşımdan Kür axar! 
 
Axan Kürdü, ay gözəl, 
Yaman kürdü, ay gözəl! 
Gözyaşımı sən silmə, 
Coşar kürdü, ay gözəl! 
 
* * * 
 
Gül üstə gül bitər, gülüm, 
Könlüm səni istər gülüm! 
Dünya mənə zülmət gecə, 
Gül üzünü göstər, gülüm! 
 
Həftəm ilə döndü, gözəl, 
Bəxtim belə döndü, gözəl! 
Silənim yox gözyaşımı, 
Axıb selə döndü, gözəl! 
 
 
KÖVRƏK BAYATILAR 
 
Qəmli gözlər, 
Qəm çəkən qəmli gözlər, 
Qəmsizə yol ver getsin- 
Qəmlini qəmli gözlər. 
 
Qəm ağlar, 
Qəmi çəkən qəm ağlar. 
Quruyubdu gözyaşım- 
Ürək sızlar, qəm ağlar. 
 
O yana, 
Mən alışam, o yana! 
Yar baş qoyub dizimə, 
Necə qıyım oyana? 
 
O yanar, 
Mən alışam o yanar. 
Üzün gülsə üzümə- 
Yatmış bəxtim oyanar. 
 
 
O yandı, 
O tərəfdi, o yandı. 
Dərdlə birgə tutuşduq- 
Mən ahşdım, o yandı. 
 
Dağlıdı, 
Dağdan enib dağlıdı, 
Dərdimi gəl açma sən- 
Sinəm çarpaz dağlıdı. 
 
Qalandı, 
İzi qalsa qalandı. 
Bir baxışın oduna 
Neçə Günyaz qalandı. 
 
I2 avqust l982 
 
 
DAĞ BAYATILARI 
 
...Güldü dağlar, 
Çiçəkdi, güldü dağlar. 
Eşitdi Günyaz gəlib 
Sevindi, güldü dağlar. 
 
...Dağlar məni, 
Səslədi dağlar məni. 
Dağından qorxma dağın, 
Dağlasa dağlar məni. 
 
...Dağdan gəlir, 
El köçüb dağdan gəlir. 
Can verir bülbül bağda- 
Naləsi dağdan gəlir. 
 
...Çəndi dağlar, 
Dumandı, çəndi dağlar. 
Günyazı qəmli görüb 
Mənə küsəndi dağlar. 
 
...Yandı dağlar, 
Yan durub, yandı dağlar. 
O, ah çəkən Günyazdı- 
Ahından yandı dağlar. 
 
Duman çökdü bu dağa, 
Şeh damladı budağa. 
Uzaq getdin gözümdən- 
Gözüm dözməz bu dağa. 
 
Çubuqlu yaylağı, 9 iyul l982 
 
 
TƏBRİZ BAYATILARI 
 
Bizimdi, 
Şimal, Cənub bizimdi. 
Azərbaycan gözlərim- 
Giləsi Təbrizimdi. 
 
İzimdi, 
Düşən izi izimdi. 
Təbriz polad ürəyim, 
Bükülməyən dizimdi. 
 
Bir izimdir, 
Hər cığır bir izimdir. 
Aparsa yollar hara 
Bir ucu Təbrizimdir. 
 
Bir izdəyəm, 
Yüz yolda, bir izdəyəm. 
Gəzdiyim cənnət bağı 
Elə bil Təbrizdəyəm. 
 
Bizdədi, 
Şəki, Şirvan bizdədi. 
Günyaz özü bu tayda- 
Ürəyi Təbrizdədi. 
 
Ara azdı, 
Yol uzaq, ara azdı. 
Həsrətlilər qovuşdu, 
Qovuşmayan Arazdı. 
 
Qaş qara, 
Kiprik qara, qaş qara. 
Keçmişimdən keçən yol 
Keçib gedir Qaşqara. 
 
12 avqust l982 
 
  
MAHNILAR 
KÖNLÜM SƏNİ ARZULAR 
 
(romans) 
 
Musiqisi: Tofiq Bakıxanovundur 
 
Gözüm səni axtarar, könlüm səni arzular, 
Nə gözümdə yuxu var, nə könlümdə bir qərar. 
Gizli-gizli anaram, günlərimi sanaram, 
Öz oduma yanaram, məni qoydun intizar, 
görüşməmiş getdin yar. 
 
Əllərini mənə ver, yaxın otur, yaxın gəl, 
Tellərini oxşayım, gözlərinə baxım gəl. 
Ayrılığı ataq biz, əhdimizə çataq biz, 
Ömrü ömrə qataq biz, ulduz olum, axım, gəl, 
gözlərinə baxım, gəl. 
 
Gözüm səni axtarar, könlüm səni arzular, 
Nə gözümdə yuxu var, nə könlümdə bir qərar. 
 
 
SƏNİ BELƏ BİLMƏZDİM 
 
Musiqisi: Zabitə Məmmədovanındır 
 
Səni belə bilməzdim, səni belə görməzdim, 
Dəyişmisən son zaman, dəyişmisən sən yaman. 
Vəfasıza, dönüyə, məhəbbəti sönüyə 
Bilsəm könül verməzdim, səni belə bilməzdim... 
 
N ə q a r ə t: 
 
Saxlamıram mən səni, saxlamazlar gedəni... 
Nə deyirəm, yaxşı yol, 
Təki mənsiz yaxşı ol. 
Get sevindir, sevindir səni məndən edəni. 
       
Gözüm vardı üzündə, gözüm qaldı gözündə- 
Danışmadın, dinmədin, inadından dönmədin... 
Nə alışdın, nə yandın, nə unutdun, nə andın- 
İlqarsızsan sözündə, günahı gör özündə... 
 
N ə q a r ə t: 
 
 
ŞƏHLA GÖZLƏR 
 
Musiqisi: Zabitə Məmmədovanındır 
 
Camalının şöləsində sayrışıb 
Şəhla gözlər xumarlandı, süzüldü. 
Baxışınla bütün dünya qarışıb 
Birdən-birə məhvərindən üzüldü! 
 
Şəhla gözlər süzüldü, 
Ulduz-ulduz düzüldü. 
Bir baxışla bir dünya 
Məhvərindən üzüldü! 
 
Gözlərində mərhəmətdən yox əsər, 
Niyə belə can almağa tələsər! 
Kipriklərin qoşun çəkib sərasər 
Sinəm üstə düzüm-düzüm düzüldü! 
 
Şəhla gözlər süzüldü, 
Can qalmadı,üzüldü! 
Kipriklərin sinəmə 
Düzüm-düzüm düzüldü. 
 
 
GÖZLƏRİN  NƏĞMƏSİ 
 
  Musiqisi: Zabitə Məmmədovanındır 
 
Gözlərindən müğayət ol, göz dəyər, 
Gözlərinə baxan gözlər çoxalıb! 
Günahkardı, bilmək olmaz, tez dəyər- 
Nahaq yerə nahaq canlar çox alıb! 
   
N ə q a r ə t: 
 
Qara tellər ətirlənib ay nədən? 
Ay üzündə bədirlənib Ay nədən? 
Qaşlarında qoşalanıb yay nədən - 
Kamandımı kipriyindən ox alıb? 
 
Baxışınla könlüm oda qalandı, 
Köz-köz olub köz üstündə qalandı! 
Elə bilmə, bu gözəllik qalandı - 
Qocaldıqca bir də gördün yox olub! 
 
 
QAYIT, GÜLÜM! 
 
Musiqisi: Zabitə Məmmədovanındır 
 
İstərəm qayıdıb gələsən yenə, 
Qayıtsın gəncliyin ötən illəri! 
Sevgilim, qayıtsan qayıdar mənə 
Ömrümün ömründən itən illəri! 
 
Qayıt, gülüm, qayıt sən, 
İllər ötür ömürdən. 
İllər ötür, 
İllər itir 
Ömürdən. 
Qayıt gülüm, qayıt sən! 
 
İstərəm qayıdıb gələsən yenə, 
Ağarmış saçlara düşə təzə dən. 
Eşqimiz dillərdə qoşa söylənə: 
Sevilək, sevinək, gülüm, təzədən. 
 
Qayıt, qayıt, qayıt, sən, 
Saçlarına düşdü dən. 
İtir illər, 
Ötür illər 
Ömürdən, 
Qayıt, gülüm, qayıt sən! 
   
İstərəm qayıdıb gələsən yenə, 
Dolansın fəsillər, qoy dolansın il! 
Könlümü yeniden açardım sənə, 
Hayıf ki, o illər qayıdan deyil! 
 
Qayıt,qayıt, qayıt, sən, 
Şaçlarıma düşdü dən. 
İtir illər, 
Ötür illar 
Ömürdən, 
Qayıt, gülüm, qayıt sən! 
 
 
BEŞİK MAHNISI26 
 
Musiqisi: Zabitə Məmmədovanındır 
 
Zümrüd qızım beşikdədi, 
                                                 
26 Gözəl müğənnimiz Flora Kərimovanın qızına yazılıb 
 
“Gəlinciyi” keşikdədi. 
Dodaqları bumbuz olub 
Əl-ayağı eşikdədi. 
 
Zümrüd qızım yatar doymaz, 
Qızılgülə batar doymaz. 
Axşam-sabah oyuncağı 
Bir-birinə qatar, doymaz. 
 
N ə q a r ət: 
 
Zümrüd qızım dil açacaq, 
Yanaqları gül açacaq. 
Xoşbəxtliyin qapısnı 
Ona Vətən, el açacaq. 
 
Zümrüd qızım, oyan görüm, 
Ayaqüstə dayan görüm! 
O gün olsun ev işində 
Öz anana həyan görüm! 
 
 
Zümrüd qızım nə göyçəkdi, 
Saçları da gül-çiçəkdi! 
Hələ “Qızlar bulağından” 
Mənim balam içəcəkdir. 
 
 
DEMİRMİ 
 
Musiqisi: Zabitə Məmmədovanındır 
 
Dodaq ötmür dil danışmır, 
Qəlb deyəni göz demirmi? 
Budaq ötmür, gül danışmır, 
Tər qönçəni üz demirmi? 
 
Çəmən açıb çiçəklənir, 
Lalə, sünbül ləçəklənir. 
Bütün dünya göyçəklənir- 
Məhəbbətdən söz demirmi? 
 
Hanı yarın, hanı gülün? 
Şeh bağlayıb yanı gülün! 
Çöllərdə yox sanı gülün- 
Tellərinə düz demirmi? 
 
N ə q a r ə t: 
 
Yar xəyalı göylər aşır, 
Möhnətinlə qucaqlaşır- 
Yaxınlaşır, uzaqlaşır, 
Səbrin olsun, döz demirmi? 
 
 
GECƏNİZ XEYRƏ  
QALSIN 
 
Musiqisi: Tofiq Bakıxanovundur 
 
Gecə keçir yarıdan - 
göyün üzü tərtəmiz. 
Sehirlənib ulduzlar - 
sevənlərin qəlbi tək. 
Uğurludur yolumuz, 
sarsılmazdır cərgəmiz. 
Gülüşlərdə iftixar, 
görüşlərdən gül-çiçək. 
Gecə keçir yarıdan, 
Göyün üzü tərtəmiz. 
Şirin olsun yuxumuz, 
xeyrə qalsın gecəmiz. 
 
N ə q a r ə t: 
 
Dünyamızın himnidir 
anaların laylası, 
Gecəniz xeyrə qalsın! 
Yasdığınız dağların 
bənövşəsi, laləsi, 
Gecəniz xeyrə qalsın! 
Gecəniz xeyrə qalsın! 
 
Gecə keçir yarıdan 
xeyrə qalsın gecəniz! 
Görüşərik sabahdan 
tarlalarda yenə biz. 
Dəzgahlarda arzumuz 
ilmə-ilmə toxunar, 
Buruqlarda nəğməmiz 
Yer üzündə oxunar... 
Görüşərik sabahdan 
şənliklərdə yenə biz. 
Gecə keçir yarıdan 
xeyrə qalsın gcəniz! 
 
N ə q a r ə t: 
 
Gecə keçir yarıdan 
şirin olsun yuxunuz! 
Günəşdən tez oyanıb 
bu gün səhər çoxunuz. 
Alnı açıq, üzüağ, 
halal süfrə, duz, çörək- 
Bayrağımız yan-yana 
bir bayrağı yüz görək! 
Günəşdən tez oyanıb 
bu gün səhər çoxunuz- 
Gecə keçir yarıdan, 
Şirin olsun yuxunuz! 
 
6 noyabr 1981 
 
 
NƏĞMƏ 
 
Gözlədiyim, hey axtarır gözüm səni, 
Gəl qönçə tək budağından üzüm səni, 
Ləçəkləyim, gözüm üstə düzüm səni. 
Sən gedəli nisgilim var, nisgilim, yar! 
Səndən özgə de, kimim var, de kimim, yar?! 
 
Bir demirsən gözü yolda qalanım var, 
Nisgilini nisgilimdən alanım var. 
Can eviylən könül mülkü talanım var- 
Məni mənsiz ananım var, ananım, yar! 
Odsuz-közsüz yananım var,yananım, yar! 
 
Gözlədiyim, gözləyirəm yol üstündə, 
Gəl saxlaram sinə üstə, qol üstündə... 
Nə deyirəm, gözlərimin ol üstündə- 
Könül mülkü talanın var, talanın yar! 
Gözü yolda qalanın var, qalanın yar! 
 
dekabr 1983 
 
 
XƏZƏRİN LAYLASI 
 
Musiqisi: Tofiq Bakıxanovundur 
 
Gecələr Xəzərə Ay qonaq gələr- 
sevinər ləpələr, 
Bir dünya telini suya səpələr, 
sevinər ləpələr, 
Gecələr o gümüş saçlı gözəlin 
Xoşlayar telini yuya ləpələr... 
 
N ə q a r ə t: 
 
Gecələr 
Ay telini səpələr, 
Sığal çəkər ləpələr 
Ayın gümüş telinə... 
Gecələr 
Suda çimər olub Ay, 
Gümüş kəmər olub Ay 
Xəzərimin belinə... 
 
Ayın ay üzünə vurulub Xəzər, 
sakitdi ləpələr, 
Ay gəlib qoynuna durulub Xəzər, 
sakitdi ləpələr. 
Ay layla çalıb səhərə kimi, 
Yatmayıb gecəni yorulub Xəzər, 
sakitdi ləpələr. 
 
N ə q a r ə t: 
 
Xəzərim 
Aya baxıb durulub, 
Layla çalıb yorulub, 
Beşiyində dincəlir... 
Gecələr 
Xəzərimin qoynuna 
Ləpələrin oynuna 
Tamaşaya Ay gəlir... 
 
 
 
ANA SAZIM 
 
Ana südüm, ana laylam, 
Ana sözüm, ana Sazım! 
Bu dünyaya göz açandan 
Qonub meylim sana, Sazım! 
 
Ruhum sənsən, özüm sənsən, 
Ağlar-gülər gözüm sənsən! 
Qoşmam kimi sözüm sənsən- 
İşləyibsən qana, Sazım! 
 
Bugünümsən, əzəlimsən, 
Qılınc çalan öz əlimsən. 
Mənim Əsli gözəlimsən- 
Yüz cilvəli sona Sazım! 
 
Tilsimlidi sarı telin, 
“Müxəmməs”in, “Sarıtel”in. 
Ovsunlayıb yarı telin – 
Sənsən həmdəm ona, Sazım! 
 
Çal oxusun şirin-şirin 
Fərhadını gəzən Şirin! 
Günyazı da siz dindirin, 
Özü gəlsin cana, Sazım! 
 
17 yanvar 1984 
 
 
DÜNYADA BÜTÜN YAXŞI ADAMLAR 
ŞER YAZIB 
 
Taleh, əzizim, sən deyəndə ki, Günyazın haqqında özüm yazaram, nə 
gizlədim, sevindim, elə bildim üstümdən dağ götürüldü. Sevindim ona görə ki, 
mənə taleyi kəm əmim oğlu Günyazın haqqında yazmaq çox çətindir. Onu 
düşünəndə istər-istəməz boğuluram. Hələ də heç cür ağlıma sığışdıra bilmirəm ki, 
mənim səbirli, ağır, ləngər yerişli, ağayana təbiətli Günyazım həyatda yoxdur.  
1991-ci ildə Günyazımın “Yazıçı” nəşriyyatında beş çap vərəqi həcmində 
şerlər kitabı nəşr olunacaq (təəssüf ki, sonra nəşr olunmadı - Ş.N.). Sən bilsəydin 
ki, mən Günyazımın kitabını hansı ürək ağrısı ilə tərtib etmişəm... Kitaba göz 
yaşlarımla müqəddimə yazmışam... 
İlahi, necə çətin imiş onun təkliyini dərk etmək... 
Əzizim, inanıram ki, bu hissləri sən də keçirəcəksən. Çünki sən də onu 
yaxından tanıyırdın. Və sənin kiçik ön sözün Günyazımı tanımayanlara da 
sevdirəcək... 
 
Hörmətlə: qardaşın  
Şəmistan Nəzirli 
9 iyul 1990-cı il 
 
* * * 
 
Qələm dostum Şəmistan Nəzirli məktubunu mənə çap üçün göndərməmişdi. 
Amma, nədənsə, onu çap etmədən verdiyim sözə, üzərimə götürdüyüm vədə heç 
cür körpü sala bilmədim. 
Gündə neçə dəfə əlimizi telefon dəstəyinə atıb, nə qədər zənglər eşitməli 
oluruq. Zənglər də sevincli, zənglər də ağrılı... 
Uzağı-yaxını səs-səs beynimizə axıdan və bu gün möcüzəlikdən çıxıb, 
adidən adiyə çevrilən, telefon adlandırılan bu texnikanın əsəblərimizi tarımladığı o 
qədər günlər olub ki... 
Belə zənglərdən biri də haçansa qulağıma titrək-titrək pıçıldamışdı: Knyaz 
ölüb! 
- Hansı Knyaz? 
- “Qlavlit”. 
Bir vaxtlar onu beləcə tanımışdıq. Hər dəfə əməkdaşı olduğum “Ulduz” 
jurnalı gedib-gedib “qıl körpüdə” ilişəndə bütün redaksiyamızın əməkdaşları ilkin 
olaraq onun köməyinə, onun ağlına və məntiqinə güvənərdilər. 
Hər şey də açılıb-ağardılmazdı. İndi adidən-adi kimi səslənən yazıların, 
cümlələrin eyhamların bir vaxtlar “keçib-keçməmək” qorxusu vardı. Yaxşı ki, 
sadəcə olaraq “Qlavlit” adlandırılan həmin təşkilatda da çoxlarından kəskin 
düşünən, senzuranın məhz bu günkü funksiyasını neçə il bundan əvvəl özündə 
görmək istəyən Knyaz da varıydı. 
İtirəndən sonra qədrini-qiymətini bilib, yerini çəkdiklərimizdən biri də 
Knyaz - Günyaz yaşayırdı bu dünyada. 
Ondan ayrıldığımız zaman ölçüsü - həm də Knyazın çoxlarına bəlli olmayan 
bir keyfiyyətini də aşkarlayıb bu gün. 
Knyaz şair imiş. 
Bunu biləndən sonra istər-istəməz deməli olursan ki, dünyada bütün yaxşı 
adamlar şer yazıb. 
Azadlıq dilədiyimiz Xəlil Rzanın bir zamanlar Günyaza üz tutub məktub 
yazması da təsadüf yox, zərurətiymiş... 
Günyaz da qələm əhlini duymağa, vaxtın çərçivəsindən çıxıb irəlidə getməyə 
çalışan adam idi... 
On bir il bundan əvvəl yazılmış bu məktub isə bir daha göstərir ki, Xəlil Rza 
da elə bugünkü Xəlil Rzaymış...  
 
Taleh Həmid 
 
 
GÜNAYDIN, ƏZİZ KNYAZIMIZ! 
 
Mərdlik qanunları izn vermir ki, Sizin şəxsi fəzilətlərinizi Sizdən asılı 
olduğum bir məqamda açıb söyləyim. Yalnız bunu deməklə yetirirəm ki, 
ziyalılarımızın mühüm bir qismi Sizi Azərbaycanın pak, uca başlı və cəsur oğlu 
kimi tanıyırlar. Elə məhz buna görə də ürək qızdırıb Sizə bu məktubu yazıram. 
“Heydərbabaya salam” dastanında ustad Şəhriyarın bir beyti var: 
 
Burda bir şir darda qalıb bağırır, 
Mürüvvətsiz insanları çağırır! 
  
Sizə bəllidir ki, Azərbaycan və özbək xalqlarının böyük oğlu olan Maqsud 
Şeyxzadənin anadan olmasının 70 illiyi Azərbaycan KP MK-nın göstərişi və qərarı 
əsasında keçən il respublikamızda böyük təntənə ilə qeyd olundu. Bu qərara əsasən 
mənim “M.Şeyxzadə” adlı kitabçanı da yubiley günlərinədək “Bilik” cəmiyyəti 
tərəfindən nəşr edilməli və Daşkəndə elmi-ədəbi bir töhfə kimi aparılmalı idi. Buna 
nail olmadıq. “Bilik” cəmiyyəti mətbəəyə kağız vermədi. Hələ də verməyib. Başqa 
əngəllər də ortaya çıxdı. Yalnız bu kitabçanın işıq üzü görməsi deyil, ümumən 
Azərbaycan ləngiyir. Ümumbəşəri tərəqqidən nə qədər geri qaldığımızı yəqin sən 
özün də bir azərbaycanlı olmaq etibarilə sezirsən. Bunun səbəbi, məncə, işcil və 
qüdrətli oğulların azlığıdır. Çox təəssüf ki, dahi Sabirin məşhur “Fəxriyyə” şeri 
hələ də tam qüvvədən düşməyib: “Öz xalqımızın başına əngəlkələfik biz”... “Bilik” 
cəmiyyətinin redaksiya - nəşriyyat şurasının müdiri İsmət Səfərov yoldaş dünən 
məni öz yanına dəvət etmişdi. O, mənə kitabçanın qaranquş nüsxəsini göstərdi. 
Dəmir ürəkli adam olduğum halda, inanın, sevincimdən gözüm yaşardı. Heç bir 
kitabımın çıxmasına mən bunca əmək, enərji sərf etməmişəm. Təsəvvür edin, 
mürəttiblər kəmsavad, “elm” əvəzinə “ölüm” yazan mətbəə yavruları naşı. Rəssam 
yox. Korrektor yox. Texred yox. Üz qabığı yox. Kitabın özü üçün hələ də kağız 
yox. Bütün bu əngəllərə baxmayaraq, mətbəədə artıq qalan kağız tullantıları 
hesabına, “Yeni kitab mətbəəsi”nin direktor qolmancı Əkbər Vəliyevə xahişlərim, 
yalvarışları hesabına və başqa nələrinsə hesabına kitabça dünya işığı görüb. 
Əslində “Azərbaycan və özbək xalqlarının iftixarı”, “ensiklopedik şəxsiyyət”, 
böyük şair, alim, dramaturq, ictimai xadim, pedaqoq, möcüzəli bir insan kimi bu 
gün bizə şərəf gətirdiyi halda, sağlığında gün görməmiş, sürgün edilmiş və dama 
basılmış Şeyxə dair bu kitabça yüz min tirajla buraxılmağa, Daşkənddən, 
Səmərqənddən belə yayılmağa layiq olduğu halda ən məhdud tirajla dünyaya 
gəlmişdir: min beş yüz nüsxə. Bu tiraj artıq hazırdır. Və mənim dostum İsmət bəy 
bu tirajı yaralamaq, bəzi səhifələri qoparmaq haqqında düşünür. Niyə? 
  İsmət bəy ehtiyat edir ki, kitabça dünya işığına çıxandan sonra dırnağın ucu 
boyda tənqid olunan bəzi yoldaşlar “Bilik” cəmiyyətinə qarşı əks-hücuma keçə 
bilər və kiminsə təxtini laxladarlar. O bu cümlələri və bu fikri əsaslandıran 
arqumentləri kitabçanın korrektura variantından çıxarmışdı. Kitabçanın həcmcə bir 
azca böyük çıxdığını və Sizin də buna iradınızı nəzərə alıb ixtisara mən də o vaxt - 
bildir razı olmuşdum. Korrekturanın həm bəyənilmiş, möhürlənmiş hissəsini, həm 
də ixtisar edilmiş qismini üst-üstə qoyub aparıb mətbəənin istehsalat şöbəsinə 
vermişdim. 
- Baxın, bu bəyənilmiş, icazə verilmiş hissə, bu da rədd olunmuş, - 
çıxarılmış hissə! 
Mən bu cümləni istehsalat şöbəsində çalışan qızlara dedimsə də, şöbənin 
müdiri Tanya xanıma deyə bilmədim. Çünki onun xəstələndiyini və işə 
çıxmadığını bildirdilər. Həmin gün bizim Yazıçılar İttifaqının sədri İmran Qasımov 
yoldaş mənə zəng etdi, Daşkəndə Şeyxin yubileyinə uçmağının zəruriliyini başa 
saldı, hətta kağız da verdi ki, yalnız ona - SSRİ Ali Sovetinin deputatına məxsus 
bileti təyyarə kassasından dərhal ala bilim. Uçdum və Daşkəndə ləngidim. 
Qayıtdım. İstehsalat şöbəsinə zəng vurdum. Bəlli oldu ki, Tanya xanımı Ema 
xanım əvəz edir. Bu xanım həm keçən il, həm də bu ilin başında kağız olmadığını 
mənə təəssüflə bildirdi. Kitabdan əlimi üzdüyüm halda indi onu İsmət bəyin 
mübarək əlində görürəm. Belə çıxır ki, ixtisar nəzərdən qaçırılmış, kitab bütöv 
çıxmışdır. Bilmirəm, bu fəlakətdir, yoxsa səadət. 
Möhtərəm Knyazımız! Siz o zamankı “senzura” qaydalarını pozaraq 
işğalçılara qarşı 22 il müharibə aparan Babək inqilabını göz önünə gətirin. Bircə 
qırpımda Pekin imperializminin başına zirehli yumruğunu endirən Kamboca 
xalqını və bizim Arazın üç addımlığındaca zülmə qarşı cihad elan etmiş İran 
xalqlarının keçən ildən bəri davam edən inqilab yürüşlərini göz önünə gətirin. 
Onda İsmət bəylə mənim aramdakı dartışmanın nə qədər mənasız və cüzi bir şey 
olduğu lap aydın görünər. Ancaq onun üçün cüzi olan iş mənim üçün az qala tale 
məsələsidir. Mən doktorluq müdafiəsi ərəfəsindəyəm. Doktorluq idealım deyil, 
ancaq ideala azca qovuşmaq yolunda vasitədir. Hazırda yaradıcı qüvvələrimin ən 
coşğun çağlarında yaşadığımı təvazö naminə sizdən gizlətmək istəmirəm. Bunu da 
gizlətmirəm ki, yaradıcı qüdrət artdıqca, burnunun ucundan uzağı görməyən 
gədaların, xəbislərin müqaviməti, “əngəlkələf” fəaliyyətləri də artır. Keçən il 
“Yazıçı” nəşriyyatı mənim tərcüməmdə, tərtibimdə və ön sözümlə birlikdə  
M.Şeyxzadənin poeziya toplusunu çapdan buraxmalı  idi.  “Yazıçı” nəşriyyatına 
soxulmuş dargözlər bu kitabı dəfn etməyi bacardı. 
M.Şeyxzadənin «Seçilmiş əsərləri»ni (25 çap vərəqi həcmində) nəşr 
etdirməyi bu ilki iş planıma daxil etdim. Mən Akademiyanın Nizami adına 
Ədəbiyyat İnstitutunda baş elmi işçiyəm. “Elm” nəşriyyatı bizə heç bir qonorar 
vermədiyi üçün masanın üstündə Şeyxin bu boyda külliyatını görən institut 
direktoru, professor Mirzəağa Quluzadə həyəcanlandı: 
- Xəlil, bilirsənmi, bu nə deməkdir? Bu, ən azı iki yüz min manat puldan 
imtina etmək deməkdir. Sən nə üçün öz nəhəng zəhmətinin bəhrəsini bizə havayı 
verirsən? 
Mən hələ üstəlik Nizami Gencəvinin «Sirlər xəzinəsi» poemasını da öz 
tərcüməmdə bu ilki iş planıma daxil etmişəm, Mirzəağa müəllim! Pulsuz, 
təmənnasız! 
- Niyə belə, niyə havayı! 
- Çünki alçaq və rəzil adamların müqavimətinə rast gəlirəm. Mirzəağa 
müəllim, onlara baş qoşmağa vaxtım, macalım yoxdur. Domino və nərd oynayan 
ziyalıları görəndə məni gülmək tutur. Vaxta bax, imkana bax, məgər bu adamların 
ciddi bir işi yoxmu? Mən, əlbəttə, bu cümlələrin hamısını Mirzəağa müəllimə 
demirəm. Ürəyindən keçər ki, ədəbazlıq edirəm. Gizlədirəm ki, mənim heç 
boşqabdan xörək yeməyə vaxtım yoxdur, buna görə bəzən birbaşa qazana 
girişirəm. 
Ömür bircədir və çox qısadır, Mirzəağa müəllim! Başlıca məqsəd heç də pul 
qazanmaq deyil, alçaq və rəzil mikromühiti yırtıb dağıtmaqdır, işıq fəvvarəsi 
saçmaqdır başlıca məqsəd! Mən keçən ilin lap son günlərində Musa Cəlilin 
«Moabit dəftəri»ni yalquzaqların dişindən qoparıb mətbəəyə göndərə bildim, tam 
bir illk döyüşdən sonra. Mən Firdovsi, Sədi, Nəvai, Qafur Qulam, Zülfiyyə, 
Abdulla Arif, Erkin Vahid, Qabdulla Tukay, Tofiq Fikrət, Ovanes Tumanyan, 
Avetik İsahakyan, Silva Kaputikyan, Ovanes Şiraz, Gevork Emin, İrakli Abaşidze, 
Medeya Kaxidze, Puşkin, Lermontov, Blok, Luqovskoy, Yevtuşenko, Robert 
Rojdestvenski, Andrey Voznəsenski... kimi 300 şairdən etdiyim tərcümələri hələ 
kitab halında görə bilməmişəm. Doğrudanmı, Azərbaycanda şair fədakarlığını, 
elmi işçi qüdrətini qiymətləndirməyə qadir bircə nəfər də tapılmayacaq? 
Tərcüməçilik də, elmi işçilik də, şairlik də mənim üçün baş məqsəd deyil, 
vasitədir. Bunu dərk etməyə qadir Knyaz kimi beş-on oğul tapılarsa, mükafatımdır. 
  Əziz Knyaz! Deyəsən, uzunçuluq etdim, başını ağrıtdım. Akademiya 
“Xəbərlər”ində basılmış məqalələrimdən birini məktubuma əlavə edirəm ki, 
diqqətlə oxuyasınız və biləsiniz ki Şeyxzadə sərvətini darmadağın edənlərə qarşı 
fikrimi mən “Bilik” cəmiyyətinə büzüşə-büzüşə, oğru kimi gətirməmişəm, elm 
aləminə car çəkmişəm. Xəzinəni dağıdanlar mənim qələm dostlarım olduğu üçün 
onlara qarşı tənqidimdə son dərəcə nəzakətli, incə, həssas davranmışam. Bəs nədən 
ehtiyat edir bizim İsmətimiz?! Nəzərə alın ki, ən yüngül düzəliş təklifi belə kitabı 
məhv etməyə bərabərdir. Bizim sevimli İsmətimizin tərəddüdlərini aradan 
qaldırmaqda Sizə başarılar diləyən 
 
Xalil Rza, yaxud darda qalan ŞİR, 
26 ocaq 1979 
İrana girə biləcəkmi bu gün XOMEYNİ? 
 
 
 
TƏƏSSÜF Kİ, AZ YAŞADI 
 
Unudulmazım Günyaz Nəzirli ilə tanışlığım, dost olmağım, ona bəs qədər 
hörmət və məhəbbət bəsləməyim ömrümün son anlarına qədər yadımda qalacaq bir 
hadisə ilə, haradasa özünü zərbə altında qoyub, mənə təmənnasız etdiyi əvəzsiz bir 
yaxşılıqla bağlıdır. Belə ki, Azərbaycan Yazıçılar İttifaqının orqanı “Azərbaycan” 
jurnalının 1964-cü il aprel sayında birinci növbədə onun baş redaktoru yazıçı 
Qılman İlkinin, poeziya şöbəsinin müdiri şair qardaşım Əli Kərimin, sonra da 
M.Hüseyn, O.Sarıvəlli, İ.Əfəndiyev, Ə.Kürçaylı və B.Vahabzadənin xeyirxahlığı 
sayəsində - “Dəniz və məhəbbət” adlı iri həcmli bir poemam işıq üzü görürdü. Ay 
sona çatmışdı. Amma jurnalın siqnal nüsxəsi gəlib çıxmır, baş mətbuat idarəsində 
ləngiyirdi. İşin nə yerdə olduğunu bilmək üçün, hər gün Əli Kərimə baş çəkir, 
səksəkəli günlər yaşayırdım. Qulağım çalmışdı ki, əsərimin “İnsan var ki, ölüm 
ona ehtiyacdır” kimi, o zaman yuxarı dairələrin qəzəbinə gələ biləcək bir neçə 
misrasının qabağına “qlavlit” əməkdaşı sual işarəsi qoyub; deməli taleyi sual 
altındadır; poemanın həmin nömrədən çıxarılması təhlükəsi var. Onda bir-birinin 
ardınca çap olunan povest və romanlarını xüsusi həvəslə oxuduğum, istedadına 
pərəstiş etdiyim İsa Hüseynov jurnalda nəsr şöbəsinin müdiri vəzifəsində işləyirdi. 
Əli Kərimlə bir otaqda otururdu və xətrini də çox istəyirdi. Bir gün yenə getmişdim 
Əlini görməyə. Yeri boş idi. İsa müəllimlə salamlaşdım. Gəlişimin səbəbini 
bildiyinə görə, yaxşı gəlmisən dedi, beş dəqiqə otur, “qlavlit”ə zəng vurum; görək 
nə deyir. Nömrəni yığdı. Adını birinci dəfə eşitdiyim, üzünü görmədiyim Günyazla 
danışdı, özü də böyük ərklə. Ona çatdırdı ki, poemanın müəllifini göndərirəm 
yanına. Ozün görəcəksən kimdir, nəçidir və necə oğlandır. Sən ki, o idarədə 
şairlərin, yazıçıların pasibanısan; şair təbiətli adamsan. Azərbaycan dilində yazıb 
yaradan ləzgi balasına kömək elə. Onun poeması bu nömrədə qalsın. Dünyanın 
işini bilmək olmaz. Kim nə bilir ki, bir ildən sonra kimin başına nə gələcək. 
Sevinə-sevinə getdim Günyaz Nəzirlinin hüzuruna. Bu xeyli uca boylu, arıq, 
çəlimsiz kişi məni gülər üzlə, sevincək qarşıladı; həm də fərəhdən, sevincdən 
qanad taxıb yola saldı.  Bunun da səbəbi varmış. Özü söz xiridarı, şer həvəskarı 
olduğuna görə, dövrü mətbuatda çap olunmuş şerlərimi də, 1963-cü  “Azənəşr»də 
işıq üzü görmüş “Dəniz nəğmələri” adlı ilk kitabını oxumuşdu. Bir də onu bildirdi 
ki, mən Səməd Vurğunun vurğunuyam. Sənin həm şerlərində, həm də bu 
poemanda o böyük ustadın nəfəsi duyulur. Sonra sözünə bunu da əlavə etdi: İsa 
müəllimə deginən ki, işdən çıxaram, amma onun sözünü yerə salmaram. Poemada 
qabağına sual işarəsi qoyduğu misralardan birinə də toxunmadı, nəcə yazmışdımsa 
eləcə də saxladı. Jurnalın siqnal nüsxəsinə qol çəkdi, möhür basdı. Budur, indi 
apara bilərsən dedi. Onunla ilk tanışlığım belə başlandı. 
O zaman gözlənilmədən iş elə gətirdi ki, Azərbaycan Dövlət Nəşriyyatında 
ştatdankənar, yəni məccani redaktor işləməli oldum. Bu da 1965-ci ilə təsadüf edir. 
Mərkəzi Komitə Azərbaycanda yaşayan ləzgi yazarların əsərlərini öz ana dillərində 
çap etməyə icazə vermişdi, redaktorluğu da həvalə olunmuşdu mənə. Baş mətbuat 
idarəsində isə ləzgi dilini bilən, bu kitablara yiyə duran bir Allah bəndəsi yox idi. 
Kimsə təklif etmişdi ki, onları göndərək Dağıstana. Oranın “qlavlit”i oxusun. İşim 
xeyli çətinləşirdi. Onda Günyaz müəllim dadıma çatdı. Rəisinə dedi ki, özümə 
necə inanıramsa, Kələntərə də elə inanıram. O, bizə xəyanət etməz. Beləcə ləzgi 
dilli kitabların məsuliyyətini könüllü boynuna götürdü. Bunu ancaq Günyaz kimi 
ürəyi əlinin içində olan saf, büllur qəlbli halal bir insan, bir ziyalı, bir əsl vətəndaş 
edə bilərdi. Aradan beş-altı ay keçdi, Nəşriyyatda yer açıldı, sıravi redaktor ştatına 
götürüldüm. İndi ləzgi müəlliflərinin əsərləri ilə yanaşı Azərbaycan şairlərinin şer 
toplularını da çapa hazırlayırdım. Onların sırasında Hökumə Billuri, Ənvər 
Əlibəyli, Zeynal Cabbarzadə, Tofiq Mütəllibov, Qasım Cahani, Surağat Qurbani, 
xalq şairləri Nəbi Xəzri, Qabil; şairlərdən Ramiz Heydər, Yusif Həsənbəy, Teyyub 
Qurban, Cavad Cavadlı və başqaları vardı. Redaktə etdiyim bütün kitabları 
“qlavlit”də ancaq Günyaz müəllim təsdiq edirdi; özü də ruhumu belə incitmədən. 
Yaxşı yadımdadır, Qabil müəllimin “Qoy danışsın təbiət” adlı kitabında MK-nın 
tənqidinə məruz qalmış “Tramvay parka gedir”, “Yarpaqlar tökülür”, “Solo” və bu 
səpgili bir neçə şer yer almışdı. Son dərəcə yüksək mədəniyyətli, etikalı, diqətcil, 
dostpərətst bir şəxsiyyət olan Günyaz Nəzirli kitabı oxudu; mənə könlümə 
toxunan, güldən ağır bir söz belə demədi; heç üzümə də vurmadı ki, bu cəncəlli 
şerləri mənə niyə sırımısan. Çox adamın yanında xətri əziz olan Qabilin bu kitabı 
özünün ürəyincə və mənim də ürəyimcə çapdan çıxdı. 
Hələ mənimlə tanış olmamışdan qabaq “infarkt” keçirmiş, içkidən, 
siqaretdən özünü gözləməli, xəstə ürəyini qorumalı olan Günyaz Nəzirli olduqca 
sadə, nəzakətli, əsl məclis adamı idi. Sözümüz, söhbətimiz tutub, dostlaşandan 
sonra gördü ki, mən şəraba meylli adamam. Xidmət etdiyi idarədə özü ilə bir 
otaqda oturan iş yoldaşı, İrəvandan gəlmiş kürd balası, hal-hazırda radionun kürd 
redaksiyasının baş redaktoru, dostum Əhməd Həponu da götürüb gələrdi, 
qoşulardılar mənə. Gedərdik dəniz kənarı bulvara. Orada “Venesiya” adlanan 
guşədə, ağac kölgəsində xudmani məclis qurardıq; o zaman asanlıqla tapılan əla 
növ bolqar şərabından nuş edərdik bala-bala. Bu gözəl insanla on dəfələrlə 
oturdum-durdum, evinə getdim, evimə gəldi, amma onun ağzından, toba, bir kəlmə 
belə yava söz eşitmədim. Çox uzatmaq istəmədiyim sözümün axırında əziz 
dostumun mənə etdiyi başqa bir yaxşılığı xüsusi qeyd etməsəm Allah günahımdan 
keçməz, həm də ürəyim dinclik tapmaz. 1963-cü ildə bir mənzum pyes yazdım. 
“Dağlar silkələndi” adlanan bu dram əsərimdə bütün hadisələr həm ləzgistanın dağ 
kəndlərində, həm də Bakıda məşhur ləzgi inqilabçısı, azadlıq aşiqi Müqtədir 
Aydınbəyovun ətrafında cərəyan edirdi. Dramaturgiya sahəsində ilk təcrübəm 
olmasına baxmayaraq pyes uğurlu alınmışdı. Onu Mədəniyyət Nazirliyi qəbul etdi. 
Göndərdi baş mətbuat idarəsinə. Sən demə kimsə qabaqcadan cığallıq edibmiş ki, 
əsərin müəllifi də, baş qəhrəmanı da ləzgidir. “Dağlar silkələndi”dən bir az 
ehtiyatlı olmaq lazımdır. O vaxt “qlavit”in rəis müavini, məni də çoxdan tanıyan 
İdris Qasımov istəyib ki, əsərimi əvvəl MK-nın təbliğat-təşviqat şöbəsinə yollasın; 
orada kimsə oxusun; şöbə rəy versə, məsələni həll etsin. Yaxşı ki, onda anam 
namaz üstə imiş. Əzizim Günyaz İdris müəllimin yanında olub. Ona deyib ki, özün 
yaxşı bilirsən, ora gedən əsər dibsiz quyuya düşür, geri qayıtmır. Özü də 
katiblərdən birini ləzgi xəncəri ilə hədələmiş Kələntərin əsəri ola. Ver mənə, 
aparım evə, bu gecə oxuyum, sabah baxarıq. O da razılaşıb. Səhərisi Günyaz 
gözünə döndüyüm pyes haqqında elə yerli-yataqlı danışıb, elə tərifləyib ki, İdris də 
fikrini dəyişib. Günyaza deyib ki, onda özün imza at, möhür bas. Mənim adım 
olmasın. Beləcə “Dağlar silkələndi” xeyirxahımın hesabına teatrların birində 
tamaşaya qoyulmaq, göstərilmək hüququ qazandı. Çox təəssüf ki, təkcə mənim 
yox, onlarla kimsəsiz, arxasız, dayısız yazarın imdadına çatmış, heç nədə 
təmənnası olmayan, işi-peşəsi kimisə sevindirmək olan Günyaz Nəzirli az yaşadı; 
Nəcə deyərlər - kasıb-kusubun kisəsindən getdi. Nə etmək olar... Allah ona qəni-
qəni rəhmət eləsin, məzarı nurla dolsun. Amin! 
 
Kələntər Kələntərli 
 
 
 
PAKLIQ RƏMZİ 
 
Yaxın dost, illərlə qəlbən, ruhən bağlandığın bir adam haqda xatirə yazmaq 
çox çətindir. Ona görə çətindir ki, ömrün onunla bağlı hissəsində hər nə olubsa, 
adamda onların hamısını bir nəfəsə kağız üzərinə köçürmək istəyi yaranır. Bu isə 
bir xatirə yazısına yox heç bir samballı kitaba da yerləşməz. 
Cənnətməkan Günyaz Nəzirli təbiətən, cismən, ruhən ziyalı idi. Ondan artıq 
hərəkət görən, artıq söz eşidən, məncə, olmamışdı. Ola da bilməzdi. Süfrə 
arxasında yüksək özünü aparmaq mədəniyyəti var idi, olduqca az danışardı. Dediyi 
sözü elə vaxtında deyərdi ki, dedikləri zərb-məsələ çevrilərdi. 
Bir dəfə ilin axır çərşənbə günü bizə gəlmişdi. Milli bayramlarımızı çox 
sevdiyi üçün bütün çərşənbələrimizi şəxsən gəlib təbrik edirdi. Və mənim 
çərşənbələrin hər birisi haqda söhbətimə elə bil birinci dəfə qulaq asırdı. Qızım 
Sevinc (indi həkimdir) dərs hazırlayırdı. Uşaq balacaboy olduğu üçün, boyu 
masaya çatsın deyə stulun üstünə əlavə şeylər qoymuşduq. Rəhmətliyin özünü 
Tanrı övlad payı ilə sevindirməmişdi. Ancaq o boşluğu dostların evində 
doldururdu. Uşaqlarla saatlarla söhbət etməkdən bezmirdi. Sevinc dərslərini 
hazırlayıb tamamladıqdan sonra Günyaz müəllim: - - Qızım, qurtar canını bu 
tribunadan deyib, onu başı üzərinə qaldırdı. Uşağın qıvrım saçlarını tumarlayıb, — 
yenə qiymətlərin əladırmı? — dedi. 
- Knyaz əmi, söz verirəm ki, heç vaxt başqa qiymət almayacağam. - Yaxşı, 
Knyaz əmi belə əlaçı şagirdə Novruz bayramında nə hədiyyə etsin? Nə istəsən, 
yerin dibindən də olsa çıxaracam. 
Masa üzərinə Knyaz müəllimin xüsusi zövqlə yediyi şəkərbura, paxlava və 
şorqoğal gətirən yoldaşım Sevincin üzünə mənalı baxdı. Bu o demək idi ki, heç bir 
şey. Uşaq: Sağ olun Knyaz əmi, heç bir şey lazım deyil, — dedi. Rəhmətlik 
yoldaşımın baxışını Sevincdən əvvəl duymuşdu:  - Uşaqların körpəliyini əllərindən 
almayın. Yenidən Sevinclə söhbətə başladı. Sevinc, sinifdə də sənə oturmaq üçün 
qüllə düzəldirlər? 
- Xeyir, Knyaz əmi, sinifdə partalarda otururuq. Sinifdəki partalar mənim 
boyuma uyğundur. 
Süfrəyə bayram ərmağanları qoyulduğundan söhbətin məcrası dəyişdi. 
Knyaz müəllim çox gözəl dequstator idi. Onu tanıyanlar bilir ki, rəhmətlik 
ümumiyyətlə küçədə su içməz, yeməkxanalarda yemək yeməzdi. Qəlbən isinişdiyi 
evlərdə yeməyi iştaha ilə yeyərdi. Ev sahibəsinin-ünvanına da çeşidli xoş sözlər 
deyərdi. 
Belə xoş gündə bizə təşrif gətirdiyi üçün ona və onunla gələn iş yoldaşı 
Ələmdar İsayevə minnətdarlığımızı bildirdik. Onlar çıxıb getdi. Novruz bayramına 
cəmi üç gün qalırdı.. 
Bayram axşamı hava qaranlıq idi, uşaqlar həyətdə tonqal çatmışdılar. Mən 
uşaqlara tonqal yandırmağın tarixi köklərindən söhbət edirdim. Azacıq çiskin var 
idi. Birdən pilləkanın başında bir əli ilə paltosunun ətəyini dəstələmiş, o biri əli ilə 
Nəyisə bir nəfərlə qaldıran Knyaz müəllimi gördüm. Knyaz müəllim ümumiyyətlə 
əlinə bir şey almazdı, hətta qovluq belə gəzdirməzdi. Keçirdiyi infarktdan sonra isə 
ona heç nə götürmək olmazdı. Mən: 
- Neyləyirsən? - - deyib ona tərəf qaçdım. On üç saylı orta məktəbin 
azərbaycan dili və ədəbiyyatı müəllimi Cümşüd Hacıyevlə Knyaz müəllim Novruz 
axşamı bizə gətirdiyi biryerlik parta idi! 
Partanın cilası hələ düz əməlli qurumamışdı. Ancaq Knyaz müəllim 
sovqatını bayram gününə çatdırmışdı. 
Sevinc üçün o Novruz bayramı bütün bayramlardan vacibi oldu. İndi də hər 
Novruz axşamı məscidə gedib onun ruhunu şad etmək üçün şam yandırır, yasin 
oxutdurur. — Ömrümdə məni Knyaz əmi kimi sevindirən olmayıb, — deyir. 
Knyaz Osman oğlu bax belə həssas qəlbə malik idi. 
O axşam Cümşüd müəllim də Sevinclə bir az söhbət etdi sonra isə: 
- Hə, indi bildim ki, Knyaz müəllim nəyə görə bu partanı əldə etmək üçün bu 
qədər canyananlıq göstərir. 
Knyaz müəllim Sevincdən soruşdu: 
- Qızım, böyüyəndə hansı sənəti seçmək istəyirsən? 
Sevinc düşünmədən: 
- Vulkanoloq, — dedi. 
- Nə üçün? 
- Onlar axan lavanın üstünə tava qoyub qayğanaq bişirirlər. Knyaz müəllim 
gözü yaşarınca güldü. Sonra isə: 
- Qızım, bütün sənətlər yaxşıdır. Mən istəyirəm ki, sən dağlarda, çollərdə 
olan sənətə yox, evə, ailəyə bağlı peşəyə meyl göstərəsən. 
Bax sənin bu Knyaz əmiyin   bircə ürəyi var, o da xəstədir. Sevinc balası kim olsa, 
əmisinin ürəyini müalicə edər, - deyib mənim etirazıma baxmayaraq uşağı başı 
üzərinə qaldırdı: 
Uşağı sevməkdən ürəyə heç bir şey olmaz, müəllim, - deyib üzünə xüsusi 
cazibədarlıq verən bığaltı gülüşünü nümayiş etdirdi. Rəhmətliyin sözü uşağa elə bil 
sırğa oldu, həkimliyə meyl etdi. Bu həm də elə Knyaz müəllim yaşda dünyasını 
dəyişmiş anasının istəyi idi. Sevinc deyir: 
- Mən her dəfə xalatı əynimə geyəndə cənnətməkan Knyaz müəllimin 
müqəddəslər kimi nurlu çöhrəsi gözlərim önünə gəlir, elə bil ki: - Bax belə, indi 
işləyə bilərsən, - deyir, - qəbri nurla dolsun! 
Elə o illər idi. Oğlum İlqar solaxaydır. Uşaqlıqda çətinliklə onu sağ əli ilə 
yazmağı öyrətdik. Knyaz müəllim bunu sonradan bildi. Bizdən əməlli-başlı incidi: 
- İki nəfər ziyalı valideyin təbiətin əksinə gedirsiniz. Bu adamı təbiət belə 
xəlq  edib, niyə yaradıcı, dolandırıcı  qüvvələrin işinə qanşırsınız? Sonralar bir 
nəçə akademikin solaxaylar haqda birgə yazdığı   elmi  məqaləni oxuduqdan sonra 
Knyaz müəllimdə olan intellektə və məntiqə bir daha vurlunluğum artdı. 
Bir gün əhvali-ruhiyyəsi lap yaxşı idi. Ağdam teatrı onun pyesini hazırlayıb 
tamaşa göstərmişdi. Qonorarını alıb gəlmişdi. 
- İstəyirəm bu axşam bağlarınızı isladasınız, - dedi, - amma elə bir yer seçin 
ki, bəlkə bir tikə mən də yeyə bildim. 
- Əlbəttə, belə olan şəraitdə ən münasibi kababxanadır, - dedim, - cəmdək 
gözləriyin qabağında, harasından istəyirsən kəsdirib qoymanqala. 
- Bax buna varam, - dedi, - Borçalı balası yenə bir xal öndə gedir. Məclisin 
şirin yerində birdən: 
- Adımdan xoşum gəlmir, məndən nə knyaz? Maaşımla dolanan bir 
məmuram. Adımı indən belə yarıyaşa çatmışam, dəyişəsi deyiləm ki, barı mənə 
uyarlı bir milli ləqəb tapın. Qonaqlıq bax bu lələşin boynuna, - əlin yanağına 
vurdu. Kişinin tələbkar olduğunu bildiyimiz 
üçün fikirləşmək lazım olduğunu bildirdik. Bu məsələdə də rəhmətlik özü bizim 
hamımızı qabaqladı, heç üç gün keçməmişdi yenidən qonaqlıq verdi: 
- Prizi özüm aldım. Elə adım da, ləqəbim də Günyazdır dedi. Çox önəmli   
ad-ləqəb  tapmışdı  rəhmətlik. Əhsən, deyib  hamımız gülüşdük. Rəhmətlik Osman 
Sarıvəlli dedi: - Günyaz sənə yaxşı mənada paxıllığım tutdu. Nə üçün bu adı mən 
yox, sən tapmalı idin? 
Yenidən gülüşdük. Günyaz müəllimin atasının adı da Osman olduğu üçün onların 
arasında doğrudan da bir ata-bala, isti bir münasibət var idi. Osman qağa ona 
“Bizim Günyaz” deyərdi. Yaxşı xatirimdədir, Osman qağa Günyaz rəhmətliyə şer 
də ithaf eləmişdi. O gün o bizdən xahiş elədi ki, indən belə onu Günyaz deyə 
çağıraq. Belə də oldu. İndi tnən yazılanmda əwələ də qayıtsam bu ad Günyaz kimi 
səslənəcək. 
Günyaz müəllimin şer yazdığını mənə məndən də əvvəl onu tanıyan, onunla 
dostluq edən qardaşım şair Vilayət Rüstəmzadə demişdi. 1976-cı ilin sentyabr ayı 
idi. Hərəmiz bir yanda məzuniyyətdə olmuşduq. Mən zəngsiz, filansız onun iş 
otağına qalxmışdım. Günyaz müəllim Borçalıda istirahət etmişdi. Bağlar qoynunda 
sinəsi dağa dönüb qayıtmışdı. Xüsusi pafosla  
asta-asta təəssüratlarını danışırdı. Gözləmədiyi halda ona: 
- Şerlərinizdən deyin, — dedim. Mənalı-mənalı üzümə baxıb seyfdən bir 
qovluq çıxardı, bir nəçə şer oxudu. Ona telefonla zəng oldu, başı telefona qarışanda 
şerin bir nüsxəsini qovluğuma qoydum. Bundan onun xəbəri olmadı. 
Səksəninci illər idi. Mən Günyaz müəllimin şerini aşıq Kamandar 
Əfəndiyevə vermişdim. Kamandarın qızı qəbul imtahanlarına gəlmişdi. Qız bizdə 
qalırdı — mən onunla məşğul olurdum. Hər axşam da köhnə “İnturist”ə toplaşıb 
Kamandara qulaq asırdıq. Günyaz müəllimin Kamandarla əvvəldən tanışlığı var 
idi. Odur ki, Kamandarın Bakıda olduğunu bilən kimi: 
- Bu axşam mənsiz getmə, - dedi. 
Getdik. Günyaz müəllim adəti üzrə divanın bir küncünə dirsəklənib əlini üzünə 
qoymuşdu. Mən Kamandara işarə etdim ki, verdiyim şeri ifa etsin. Kamandar 
rəhmətlik şeri xüsusi bir məlahətlə ifa elədi. Günyaz müəllim çaş-baş qalmışdı, heç 
bir şey demədən diqqətlə mənim üzümə baxırdı. Handan-hana: 
- Bizim idarəyə quş da səkmir, yazılarda seyfdə olur, qaqaş, ora məhrəm 
olan sənsən, bu səndən keçib. 
- Cinayətimə görə cəza çəkməyə hazıram, — dedim. Günyaz müəllimdən 
başqa hamı güldü. Bu, Günyaz müəllimin möhür bəndi belə tamamlanan qoşması 
idi: 
 
Həzin-həzin aşıq çalıb oxuya,  
Gözəl görse göz gedərmi yuxuya? 
 Tellərindən dağ havası qoxuya- 
Bəlkə Günyaz dirsəklənib, dincələ. 
 
O gündən sonra Günyaz müəllim şer yazmağını məxfi saxlamadı. 
Cennətməkanın, yuxarıda qeyd etdiyim kimi, özünəməxsus təbiəti var idi, heç kəsə 
bənzəmirdi. Kostyum dəstindən xoşu gəlmirdi: 
- Hamını əsgər kimi bir-birinə oxşadır, - deyirdi. 
  Rəngləri kontrast təşkil edən pencək və şalvar geyərdi, yenə də kontrast 
təşkil edən bir rəngdə olmayan köynək geyər üstündən enli iri gülləri olan qalstuk 
bağlayardı. Qara rəngli ayaqqabı geyməzdi - yayda ağ, qışda şabalıdı rəngli 
ayaqqabıya üstünlük verərdi. Saçı hamı soldan sağa darayır. O isə uzun, gür ağ 
saçlarını sağdan sola darayardı. 
Gözəllikdən xüsusi zövq alırdı, pafosla danışırdı - gözəllik bu az danışan 
adamın dilini əməlli başlı açır, bülbül kimi oxudurdu. Günyaz müəllimin 
yaradıcılığı haqda publisist yazı yox, xatirə yazdığım üçün bədii yaradıcılığından 
geniş yazmaq məhrumiyyətindəyəm. Ancaq yeri gəlmişkən bir nəçə kəlmə 
deməliyəm. Günyaz müəllim gözəlləri yaman gözə qısqanırdı, cismani gözəlliyə 
nəsə bir xələl gələcəyindən qorxur, ehtiyat edirdi, bunu gizlədə bilməyib bədii 
ifadələrlə dil açırdı: 
 
Gözlərindən muğayət ol, göz deyər,  
Gözlərinə baxan gözlər çoxalıb.  
Müxənnətdir, bilmək olmaz tez dəyər –  
Nahaq yerə, nahaq canlar çox alıb... 
 
Qeyd edim ki, o əvvəllər bu şerləri ümumiyyətlə dustaq etmişdi. Sonralar 
heç olmasa dost-tanışa oxuyurdu. Günyaz müəllim ilahi eşq fədaisi idi. Əlçatmaz 
eşq obyektindən əlini üzmürdü, qəbirlər qoşa qazılarsa, axirət dünyadakı 
xoşbəxtliyə inanırdı: 
 
Səni gördüm işıq gəldi gözümə,  
Mən səndəyəm, qaytar məni özümə,  
Ay Günyazım, bəxtim gülə üzümə - 
Məzarımız söykənəydi daş-daşa. 
 
Təklikdən, təcrid olunmaqdan zəhləsi gedirdi. Əsl həyatı, gözəlliyi 
insanların biri-birinə gərək olmasında, qarşılıqlı nəvaziş və qayğıda görürdü. 
Həmişə deyirdi ki, insanların havaya, suya olan tələbatı qədər nəvazişə tələbatı var: 
 
Heyif canım, saça düşdü təzə dən,  
Təzə zəmi, təzə sünbül, təzə dən.  
Çiçəkləndi, ləçəkləndi təzədən  
Öpüşümdə çimən kimi tellərin. 
 
Allah adamı idi cənnətməkan. Ömrü boyu bir tikə haram çörək yeməmişdi. 
Kiminsə halal zəhmətlə dolandığına əmin olduqdan sonra onunla yaxınlıq edirdi. 
Riyakardan, yaltaqdan, rüşvətxordan zəhləsi gedirdi. Və zəhləsi getdiyini o 
adamlardan gizləmirdi. Belə adamlarla adi söhbət belə etmirdi: 
- Sənə ayırmağa vaxtım yoxdur, - - deyib, başını qürurla dik tutardı, özünə 
məxsus yerişlə - bir az yanlara ləngər vura-vura aralanardı. Ona yaxın olmaq 
istəyənlər olduqca çox idi. O isə yaxın buraxmırdı. 
Günyaz müəllim dövlət məmuru idi. Çapa imzalanan bütün kitablar o 
idarədən xeyir-dua almalı idi. Bəzən bir cümləyə, bir kəlməyə görə bu idarədə 
kitabın üstünə bircə kəlmə “keçmədi” sözü yazılmış möhür vurulub geri 
qaytarılırdı, heç bir izahat-filan verilmirdi. Yaxud da kitabdan hansısa fəsil, parça, 
yaxud şer çıxarılırdı. 
Rəhmətlik Nəriman Cəbrayılov o idarəyə rəhbər keçəndən az müddət sonra 
idarədə  
saf-çürük elədi. Günyaz müəllimin savadına və şəxsi keyfiyyətlərinə rəğbətini 
gizlətməyən Nəriman Fəttah oğlu onu şöbə müdiri keçirdi. Günyaz müəllimin şöbə 
müdiri olduğu dövrdə bir nəfər qələm, kəlam sahibi o idarədən incik düşmədi. O, 
məmurluğunu millətin söz xəzinəsinin mühafizəsinə yönəltmişdi. Həddən artıq 
təvazökar olduğu üçün o vaxt kitabını nəşr etdirmədi. Yaradıcılığı bağlı seyfdə, 
dövlət sənədlərinin yanında qaldı. Təkidlərimizə baxmayaraq heç dövri mətbuatda 
da yazı vermirdi. Ancaq hansı nəşriyyata kitabının çap olması sözünü desəydi, ona 
özləri yalvarardı. Bunu bilə-bilə sağlığında kitab çap etdirmədi! Təəssüf! 
Günyaz müəllim bir şair, dramaturq kimi tam yetgin idi. Özünü gözə 
soxmadı, tanıtmadı, dostlarının qəlbində əbədilik qazanıb dünyasını dəyişdi. O, 
dünyasını dəyişəndə gündəliyimə bir nəçə bayatı yazmışam, yeri gəlmişkən o 
bayatıları da bu yazıya qoşmağı məsləhət bildim: 
 
Arzum, murazım gedir,  
Eşqim avazım gedir.  
Nəyə lazımsan, dünya,  
Səndən Günyazım gedir? 
 
Sındımı telli sazı? 
  Gözdə qaldı murazı.  
Gözün kor olsun fələk  
Nəyləmisən Günyazı? 
 
Ax Kürüm, ax Arazıra,  
Leysanlı gəlib yazım. 
Hər gözüm bir çay olub 
  Köç elədi Günyazım. 
 
Gözümdə özü qaldı,  
Qəlbimde izi qaldı.  
Övladsız köçdü Günyaz- 
Yupdunda sözü qaldı. 
 
Köç etdi- közü qoydu,  
Yadigar sözü qoydu.  
Knyazı Günyaz etdi- 
Adını özü qoydu. 
 
İşləri düz olmadı,  
Səhhəti saz olmadı.  
Günyaz adı seçmişdi  
Günü də yaz olmadı. 
 
Həftəni say, günü yaz,  
Getdi, qayıtmaz Günyaz.  
Nə payızdan bar gördü,  
Nə də oldu günü yaz. 
 
Qış arxada, yaz öndə,  
Yazlığı yox yazın da.  
Yazan qələm sınaydı  
Günyaz ömrü yazanda. 
 
Bir əhli-halım gedib,  
Düz-doğru yolum gedib.  
Günyaz kimi şairim - 
Sinəsi dolum gedib. 
 
Şirinlərdən şirini,  
Ara, öyrən şirini.  
Ürəyin qübar etsə- 
Oxu Günyaz şerini. 
 
Mövləliyəm, söz dedim,  
Dostu axtar, gəz dedim.  
Şer yazsan, sözləri  
Günyaz kimi düz - dedim. 
           
  
Günyaz nəslinin soy-kökünün layiqli oğlu, ilham və qələm sahibi fədakar 
tədqiqatçı-jurnalist Şəmistan Nəzirlinin Günyaz müəllimin şerlərini çapa 
hazırlamaq təşəbbüsünü eşidəndə uçmağa qanad axtardım. Allah Şəmistan 
Nəzirlini də, kitabın sponsoru İsmayıl İmranoğlunu da pənahında saxlasın. Nurani 
Günyaz ruhu onlara xeyir-duaçı olsun. 
Günyaz Nəzirliyə də Allah qəni-qəni rəhmət eləsin. 
 
Günyaz ruhu qarşısında həmişə baş əyən  
İbadət Mövləli 
 
 
SEVİNCLƏRİM 
 
(Günyaza oxucu və dost məktubu) 
 
Əzizim, Günyaz! “Seçmələr”ini oxudum. Düşünə-düşünə, araşdıra-araşdıra, 
gəlir-çıxarını götür-qoy edə-edə oxudum. Fikirləşdim ki, Günyazım anadilli 
şerimizin qoşma, gəraylı, bayatı “təəssüratına” yenilik gətirə bilibmi, görəsən? 
“Dədə qoşma”nın bizə məlum olan tarixindən bəri qazandığı təcrübəni 
meyar qəbul edib müqayisələr apardım. Sevinclərim də oldu, təəssüflərim də. 
Sevindim ki, Sizin qoşmaya belə ardıcıl münasibətinizə səbəb təkcə bir 
piraniyə, yaxud valideynə göstərilən hörmət hissi deyil. İnsan hisslərinin 
əlvanlığını, bəşər qəlbinin dürlü-dürlü hallarını, həyatın fəlsəfı mənasını qoşmanın 
ifadə edə biləcəyinə (o belə bir qüdrətə malikdir də!) olan etiqadınızdır. Yaxud 
demək mümkünsə, kamalı və camalı ilə ürəkləri yerindən qoparan bir gözələ 
vurğunluğunuzdur. Sizin qoşmaya sədaqətiniz çoxlarını utandırmalıdır. 
Sevindim ki, dünyamızın belə narahat çağında, bu narahatlığın, 
disharmoniyanın insan əsəblərinə, şüuruna, incəsənətə sirayət etdiyi bir zamanda 
Günyazım “Dədə qoşma”ya üz tutub, “Dədə qoşma”nın ürəkaçan melodiyası, 
qafiyə gözəlliyi, ritm oynaqlığı ilə gözümüzü-könlümüzü oxşayıb. Axı, həyatda 
görmədiyin harmoniyanı, dincliyi, gözəlliyi ədəbiyyatda, incəsənətdə axtarırsan. 
Tapanda sakitləşirsən, bir anlığa qayğılarını unudur, səslərin yaratdığı musiqidə, 
poetik fikirlər axınında rahat olursan. Aşağıdakı bənddə olduğu kimi: 
 
Qıvrım tellər nazlandıqca qaş üstə, 
Baxışların daş qoymadı daş üstə. 
Ayrılığın yaş gətirdi yaş üstə 
Ömür daha vəfa etmir, neyniyim! 
 
Sevindim ki, poetik tədqiqə cəlb etdiyiniz obyektə hərdəmxəyal münasibət 
bəsləmirsiniz. İlhamınızın verdiyi imkan daxilində bu obyekti hərtərəfli 
işıqlandırır, onunla təmasda olduğunuz vüsallı-hicranlı, sevincli-qəmli, fərəhli-
nisgilli anları poeziyanın ecazkar dilinə çevirə bilirsiniz. 
 
O mənəm özünü odlara yaxan! 
O sənsən - sel olub könlümə axan! 
Sinəmdən püskürən, gözümdə çaxan – 
Tanrımdan-tanrıma şikayətimdir! 
 
Yaxud: 
 
Səni gördüm işıq geldi gözümə, 
Mən səndəyəm, qaytar məni özümə, 
Ay Günyazım, bəxtim gülə üzümə - 
Məzarımız söykənəydi daş-daşa. 
 
Bu misralarda ifadə olunan hiss-heyəcan, fikir aydınlığı, əhval-ruhiyyənin 
doğmalığı hansı qəlbi həyəcana gətirməyə bilər? Kim (anormalları nəzərə almasaq) 
insan ömrünün çılğın aşiqlik dövrünü yaşamamışdır? Kimin qəlbindən öz 
sevgilisinə belə gileylər etmək keçməmiş, kim eşqinə sədaqətini “məzarımız 
söykənəydi daş-daşa” kimi qeyri-adi arzu ilə bildirmək istəməmişdir? Lakin Sizi 
başqa “kim”lərdən fərqləndirən bu deyilənləri poeziya dili (!) ilə ifadə edə 
bilməyinizdir. 
Sevindim ki, qoşmalarınız bu qədər sadə və səmimidir. Axı, həqiqət 
olmayan yerdə səmimilikdən söhbət gedə bilməz və əksinə. Siz aldatmır, bəzəmir, 
parıltılı, ekzotik ifadələr, obrazlar vasitəsilə oxucunun gözlərini qamaşdırmır, 
daxili mahiyyəti ifadə edirsiniz: 
 
Məhəbbət dediyin çiçəkli bağdı,  
Xəzan bir tərəfdən, bar bir tərəfdən.  
Hicranı, vüsalı dumanlı dağdı,  
Günəş bir tərəfdən, qar bir tərəfdən. 
 
Ağardı saçlarım, ağardı dən-dən,  
O günlər yadıma düşər yenidən...  
Beş günlük dünyada qismətə bax sən,  
Qönçə bir tərəfdən, xar bir tərəfdən. 
 
Nə qədər nadan olmalısan ki, bu şerdəki hiss və fikirlərin daxili zərurətdən 
doğduğunu, yaşanmış, ürək odunda bişmiş olduğunu başa düşməyəsən. 
Sevindim ki, qoşmalarınız forma cəhətdən kamildir. Janrın tələbləri 
baxımından gözəldir. Qafiyə sərrastlığı, heca hesabı, bölgü simmetriyası, söz 
düzümü, səs izləməsi... hər şey  
yerli-yerindədir. Doğrudur, bu cəhətlər şer üçün adi, formal, lakin vacib, gərəkli 
cəhətlərdir. 
Bunlarsız fikirdən, hissdən danışmaq olar, şerdənsə yox! Bunlarsız şer ona 
bənzəyər ki, ev tikəsən, lakin daşları necə gəldi düzəsən, daşlar bir-birinə 
yapışmaya, uyuşmaya, bağlanmaya. 
Onu da deyim ki, bayatılarmız, yumorlu və dağlar haqqında olan şerləriniz 
daha çox xoşuma gəldi. 
Bəs nələrə təəssüfləndim, nə üçün təəssüfləndim? 
Təəssüfləndim ki, bəzən şerlərinizdə sözlərin yeri düzgün müəyyən olunmur. 
Məs: “Gözlərində olsa insaf, insafsız” deyil, “İnsaf olsa gözlərində, insafsız” 
şəklində deyilsəydi daha yaxşı səslənərdi. I variantda iki “insaf” sözünün yanaşı 
işlənməsi dilə ağırlıq gətirir. Yaxud “ay camalın Aya baxıb güzgüləndi” yox, 
təxminən belə deyilməliydi: Baxıb camalına Ay güzgüləndi. I variantda camalın 
Aya baxıb güzgülənməsi həqiqi səslənmir. Amma ikinci variantda fikir həm 
obrazlı və həqiqi olardı, həm də yarın camalının gözəlliyi əyaniləşərdi. 
Əzizim, Günyaz! Mən “Seçmələr”in haqqında elmi-tənqidi məqalə 
yazmadım. Bunlar şəxsi təəssürat və qənaətlərdir. Bunu Sizin yaradıcılığınızı daha 
kamil görmək istəyən oxucu və dost həyəcanı, narahatlığı kimi qəbul edin. Və əgər 
bu təəssüratlar Sizin yaradıcılığınız üçün müəyyən təkan, ya kömək olsa sevincim 
və iftixarımdır. 
 
Hörmət və sədaqətlə Sizin  
Vurğün Əyyubov 
15 oktyabr 1984-cü il 
 
 
 
VƏSİYYƏT 
 
26 dekabr 1984, Bakı 
 
Şəmistan əmioğlu! 
Qərara gəldim ki, səndən yaxın və etibarlı kimim var. Danışdığım kimi, 
cızma-qaralarımı sənə verməli oldum. Varım-yoxum dörd papkadır: 
1. Birinci papkada bir nüsxədən ibarət “Seçmələr” və “Könlüm səni 
Arzular” adlı bir mənzum pyesdir. İkinci papkada isə bir kitabdır. 1982-ci ildə 
maşınkada yazdırmışam (bir nüsxəsi qardaşım Vaqifdədir). Qalanları da 
əlyazmalarım və bir də maşınkadan çıxanların ikinci, 
üçüncü nüsxələridir. “Seçmələri” özüm gözdən keçirmişəm, zənnimcə heç bir hərf 
səhvi yoxdur. 
2. Dördüncü papkada olanlardan, güman ki, “Seçmələr”ə düşməyənlər var! 
Əgər onlardan “Seçmələr”ə əlavə etməli olsan, onda onları mövzularına və bir də 
tarixlərinə görə bölmələrdə yerləşdir. 
3. Birinci  kitabla  (“Gözüm  səni  axtarır”,   1982)  işin  olmasın. 
“Seçmələr”i   onun   əsasında tərtib etmişəm. Bəzi intim və zəif bildiklərimi 
sonrakı kitaba özüm məsləhət görmədim. 
4. “Seçmələr”i çap etdirmək fikrinə düşsən, onun özündən də bəzi intim və 
zəif bildiklərini çıxara bilərsən. 
5. Mətbuatda ilk çap olunan qoşmalarımı “Səhər” adlı jurnalda (№ 8, mart 
1984) axtar. Söhrab Tahir söz verib ki, həmin jurnalın 11-ci nömrəsində də beş-altı 
qoşma çap edəcək. “Səhər”in 8-ci nömrəsi dördüncü papkadır. Bizim mətbuatda 
isə öz sağlığımda  çap olunmamışam. Təkcə Abbas Abdullanın 1984-cü ildə 
çapdan çıxmış kitabına düşmüş deyişmədən başqa. Həmin deyişməni dostum 
Abbas öz kitabına özü daxil edib.  
6. Mahnılardan “Gözüm səni axtarır”ı (musiqisi Tofiq Bataxanovundur, 
1982) Flora Kərimova arabir efirdə səsləndirir. Həmin ifada “Demirmi” (musiqisi 
Zabitə Məmmədovanındır) mahnısı da var, təəssüf ki, özüm qulaq asa bilməmişəm. 
Bakıxanovda “Gecəniz xeyrə qalsın”, “Xəzərin laylası” adlı iki mahnı mətni var. 
Özünün dediyinə görə, musiqi bəstələyib. Bir neçəsi də Zabitə xanımdadır, 
7. Pyes (“Könlüm səni arzular”) əsasən qoşma və gəraylılardan aranıb. 
Bəzən qoşma və gəraylını mənaca bir-birinə uyğunlaşdırmaq məqsədilə aralanma 
iki misralı şerlər yazmışam, eyni zamanda, pyesin Proloq və Epiloqu da yenidir, 
heç bir “kitablar”a düşməyib. Pyesdəki 
qoşma və gəraylılara diqqət yetirilsə, səhnədə yaxşı səslənməsi üçün bəzi 
misralarda düzəlişlər etmişəm. Bunlan “kitablar”dakı qoşmalara köçürməyi, əlavə 
etməyi lazım bilməmişəm. 
8. Adım barədə: uzun müddət fikirləşdikdən sonra, “Knyaz”a yaxın  
“Günyaz” tapdım.  “Günyaz” həm yaz günü deməkdir, həm də “Knyaz”la səsləşir. 
Bu ad ilk dəfə “Səhər”də gedib. Bir də Abbas Abdullanın 1984-cü ildə çıxan 
kitabında. Mahnılarda isə Knyazam. Güman edirəm, Knyazdan Günyaz olmaq 
daha maraqlıdır! 
9. Dördüncü papkada öz əlimlə yazdığım tərcümeyi-halım var. Gələcək 
nəsilləri “çaşdırmayasan”! Bir də mahnı mətnləridir ki, bir üçü də səndədir. Daha 
nə deyim, nə yazım?!   Mən   sənin   səmimiyyətinə və çalışqanlığına bələdəm. 
Sənə yaradıcılığında uğurlar diləyirəm. 
 
Hörmətlə: Sənin Günyazın  
Günyaz Nəzirli 
 
 
 
NƏSLİN  ƏBƏDİ  MƏSLƏHƏTÇİSİ 
 
Həyat vermək üçün gərək həyatdan keçəsən.  
İnsanı fikrin itiliyi, hissin atəşi öldürür, fikir  
və hiss nə qədər güclü olursa, ölüm də bir  
o qədər tez yetişir. 
 
A.BESTUJEV-MARLİNSKİ 
 
Nəzir oğlu İmran... Onun adı çəkiləndə, xeyirdə, şərdə yada salınanda 
qulaqlarımda bir müraciəti səslənir: “Salam, a galladar, necəsən?” Özündən kiçiyə 
də, böyüyə də onun müraciəti belə səmimi idi. Çox sonralar Fatma xalamdan 
soruşdum ki, galladar sözünün mənası nədir? 
-Qədim türklər nəslin ağsaqqalına, məsləhətçisinə belə müraciət edərmişlər, 
- demişdi. 
Demək, Nəziroğlu İmran özündən kiçiyi özü səviyyəsində ağsaqqal, müdrik 
sayırmış. 
Qayğıkeşliyi isə bambaşqa aləm idi. İşlədiyi baş mühasib vəzifəsi elə idi ki, orda 
hamını razı salmaq, hamı ilə dil tapıb danışmaq çox çətin idi. Gecəni-gündüzü 
yaylaqda çobanlıq eləyən arana qayıdanda, əmək gününü yoxladanda bəzən haqlı-
haqsız haray salırdı ki, onun zəhməti düzgün qiymətləndirilməyib. Səbirsiz, çətin 
başa düşən adamları dəlil-sübutla inandırmaqda Allah elə bil, ona xüsusi qabiliyyət 
bəxş etmişdi. Beş-on dəqiqə əvvəl hay-küy salıb heç kəsi eşitmək istəməyən çoban 
onu dinləyəndən sonra idarədən gülə-gülə çıxıb deyirdi: 
- Allah ömrünü uzun eləsin İmran lələmin. Elə yerli-yataqlı danışdı ki, indi 
bildim  
əyər-əskiyim hardadı... 
Uzun müddət Ləmbəli və Körpülü kəndlərində mühasib işləyən İmrandan 
incik düşən  
az-az adam tapılar. Çoxu onun xeyirxahlığını görüb. Qazax və Borçalı ərazisində 
Nəziroğlu İmran kimi ad-san qazanmışdı. Rayondan, ya da respublikanın 
mərkəzindən gələn hər hansı nüfuzlu qonaq onun evinə düşər, onun halal çörəyini 
kəsərdi. O vaxtlar və sonralar da kənddə nə qonaq evi, nə də mehmanxana yox idi. 
Bizim kəndə çalıb-çağırmağa Qazaxdan, Göyçə və  
Qaraqoyunludan tez-tez aşıqlar gələrdi. Kəndin mərkəzində avtobusdan düşən, ya 
da atının qantarğasını çəkən aşıq ilk öncə onun evini soruşardı: 
- A qadan alım, biz Nəziroğlu İmranın qonağıyıq, evini bizə göstərərsənmi? 
Kənddə hörmət əlaməti olaraq hamı ona “əmi” deyərdi. Balaları onu, nə ata, 
nə də qağa deyə çağırmadılar. Doğma övladları üçün də o, elin dililə əmi kimi 
dünyasını dəyişdi. 
Mənasız və üfürtməli danışan adamları sevməzdi. Onun dediyi müdrik, 
aforizmsayağı sözləri çoxdu. Heç kəsin xətrinə dəyib, kimisə sancmağı sevməyən 
İmran Nəziroğlunun bir müdrik kəlamı körpülülərin indi də yadındadı: “İnsan 
gərək özündən utanmağı bacarsın”. 
Başqa mahala, ya da qonşu kəndə elçiliyə gedənlər həmişə ağayana duruşlu, ağır 
təbiətli, mərd sifətli Nəziroğlu İmranı özləri ilə aparmağı şərəf, şan bilərdilər. 
Bilirdilər ki, İmranın astanasından içəri keçdiyi hər bir evdə ona böyük ehtiram və 
hörmət olacaq. Nəslimizdən olan bir tay-tuşum qonşu kənddə bir qıza vurulmuşdu. 
Onun bu məhəbbətinə qarşı çıxan valideynləri öhdəsindən gələ bilmirdi. Ömrün 
çılğın dövrünü yaşayan bu cavan axşam da, sabah da iki kənd arasını su yoluna 
döndərmişdi. Bir günorta üstü nahara gedən İmran əmimlə idarə pilləkanının 
yanında üzbəüz gəldik. O, ikimizi də yanına çağırıb boynumuzu qucaqladı. 
- Maşallah, - dedi, a galladarlar ikinizin də boy-buxununuz artıb, hələ bığ 
yeriniz də tərləyib. Bildirçin bəyliyi dövrünüzdü, gəzin, dolanın, amma ali təhsil 
almağa getməyi ununtmayın. 
Birdən təfərünclə, həm də səmimi məhəbbətlə dostuma baxıb: - Eşitmişəm, 
qonşu kənddə divanəsi olduğun sevgilin var. Elə şey qəbahət deyil, amma yaxşı-
yaxşı düşün, tək oğulsan, sən mütləq oxuyub   ali   təhsil   almalısan...   Bir  də  
düşün  ki,   kimin  qızının divanəsisən, ən başlıcası anası kimdi?.. Atalar deyib ki, 
qırağına bax bezini al, anasına bax qızını. Anası çıxan ağacı balası budaq-budaq 
gəzəcək, - deyib uzaqlaşdı. 
Doğrudan da, o kənddə qızın anası haqqında el-obada yaxşı fikir 
söylənmirdi. Həmin dostum indi də Nəziroğlu İmrana rəhmət oxuyur ki, vaxtında 
həm ali təhsil almaqda, həm də ailə məsələsində onu ayıltdı. 
Çinlilərin belə bir müdrik deyimi var: “Sözlə düyü bişirə bilməzsən”. Amma 
İmran Nəziroğlu sözlə insanı ideyasından yaxşı mənada döndərməyi bacaran 
şəxsiyyət idi. Böyüyə də, kiçiyə də sözü elə yerində tapıb deyirdi ki, heç kəs ondan 
zərrəcə incimirdi. Əksinə, düz yola gətirdiyi adam ömürlük ona duaçı olurdu. 
Mənim həmyaşıdım kimi... 
 Bizim hamımızı oxumağa, ali təhsil almağa təhrik edən insan təəssüf ki, heç 
birimizdən qayğı görmədi. Qırx altı yaşında dünyasını dəyişdi. 
Oxumaqdan söz düşəndə həmişə xalası Cəvahir Osman qızının deyimini 
sözünə söykənəcək edərdi. Nəsli-nəcabəti tanınmayan, ya da uzaq bir kənddən 
bizim nəsildən qız istəməyə gələnə ilk sualı bu olardı: 
- Oğlunuz buyurandı, yoxsa buyurulan? 
Elçilər sualı başa düşməyəndə yenidən soruşardı: 
- Oğlunuzu oxutmusunuzmu, diplomu varmı? “Yox” cavabı alan kimi: 
- Bizim savadsız oğlana qız verməyə halımız yoxdu, - deyərdi. - Biz 
qızımızın nökər-naib olmasını istəmirik... 
Bununla da elçilik bitərdi. 
Bütün bunlar İmran Qandalı oğlu ömrünün ziyalılıq səhifəsindən olan 
parçalardır. Bunların çoxusu onun arzu elədiyi kimi oldu. Amma təəssüf ki, bir az 
sonralar... Biz gənclərə çəkdiyi əməyin qayğısını görmək ona qismət olmadı. Onun 
vaxtsız ölümünü 1964-cü ilin qışında uzaq Orta Asiyada əsgəri xidmətdə olanda 
eşitdim. Göz yaşı içində, varlığım titrəyə-titrəyə həyatımda ilk dəfə əziz adamıma 
şer yazdım. Çünki o, bizim çoxumuzun həyatını doğru, düzgün yoluna qoymaqda 
əbədi məsləhətçimiz olmuşdu. O, Krımda topuğundan yaralanmışdı. Müharibədən 
çox sonra da o yaraların sızıltıları onun canını göynədirdi, ağrıdırdı. Mən uşaq da 
olsam, bütün bunları görür və hiss edirdim. Uşaq vaxtı da, sonralar da qohumların 
arasında onun kimi ikinci xeyirxah adam, təmənnasız yaxşılıq edən şəxsiyyət 
görməmişəm. Onun məndə əziz bir fotoşəkli var. İmran əmim 1955-ci ildə 
Gürcüstanın Sadaxlı kəndində böyük Səməd Vurğunla görüşüb, bu şəkil oradan 
yadigar qalıb. Dünyasını dəyişən yaxşı adamları xatırlamaq, yada salmaq insana 
canyanğısı gətirir. Əzizinin də ruhunu şad edir. 
 
Sən mənə ən əziz bir insan kimi,  
Qəlbimdə daima yaşayacaqsan.  
Ordudan qayıtsam qəhrəman kimi  
İlk dəfə əlimi sən sıxacaqsan. 
 
Gülürdü gözlərin sənin, ay əmi,  
Məni yola saldın əsgərliyə sən.  
Qayıtdım... Göz yaşım dönsün seləmi? – 
Məni gözləmədin niyə, niyə sən? 
  
Ölüm yaxşılara verməz heç aman,  
İzləyər onlan bir kölgə kimi.  
Həyatda sürünən riyakarlardan,  
O keçər həmişə bir döngə kimi. 
 
Nəziroğlu İmranın cavan ömründən yarımçıq qalmış arzularını vəfalı həyat 
yoldaşı Fatma xanım Molla Əsgər qızı davam etdirdi. İki oğlunu - İsmayıl və 
Qandalım, üç qızını - Səbriyyə, Şəmsiyyə və Hüsniyyəni ali təhsilli ziyalı kimi 
Nəziroğlu İraranın adına layiq böyütdü. 
 
 
İMRAN BABA 
 
İmran Nəzirlinin ruhuna bağışlayıram 
 
Elə bir ömr elədin, bilənlər bilir, 
Şəninə tapmıram söz, İmran baba! 
Yozumsuz illərdən sinədağlıyam, 
Dolaşıq talemi yoz, İmran baba! 
 
Hər dürlü kəlməni nur bilsəm belə, 
Təzə bilsəm belə, tər bilsəm belə, 
Səni ocaq bilsəm, pir bilsəm belə 
Yenə də az olar az, İmran baba! 
 
Əriyib, qalmayıb qəlbimin yağı, 
Gecəm ah-nalədi, gündüzüm - ağı, 
Rüşvətxor tənəsi, yad şapalağı 
Hələ də qızardır üz, İmran baba! 
 
Sən gəzən yerlərə izim düşməyib, 
Bir ocaq çatmışdım, közüm düşməyib, 
Özgə işığına gözüm düşməyib, 
İşıqdan düşsə də göz, İmran baba! 
 
Özüm öz gözümə kül ələmişəm, 
Ömrümü ələyib kül eləmişəm. 
Mətləb-murazımı güllələmişəm, 
Ruhumu canımdan üz, İmran baba! 
 
Rəşid dərd əhlidir, dərd nədi - bildi, 
Həsrət baş daşından həsrəti sildi... 
Sənə yol gəlirik gör, neçə ildi, 
Sənsiz can üzürük biz, İmran baba!.. 
 
Rəşid Faxralı 
24.12.2001 
 
 
 
LORU DƏRƏSİNİN FACİƏSİ 
 
“Loru dərəsinin faciəsi”ni uzun illər düşünmüşəm. Hadisələr, adamlar, 
kəndimin təbiət lövhələri gözümün önündən çəkilməyib. Hələ ötən əsrin yetmişinci 
illərindən yuxusuz gecələrimi, narahat günlərimi nüfuzlu Nəzirli nəslimin tarixini 
öyrənməklə məşğul olmuşam. Fikirləşmişəm ki, bu əsərimdə nəyi ön plana 
çəkməliyəm, nəyin üzərindən sükutla keçməliyəm, ya da ötəri verməliyəm. 
Zəncirvari düzülən keçmiş hadisələrin hər biri bu günkü gəncliyimiz üçün 
ibrətamiz əhəmiyyət kəsb etdiyinə görə heç nəyi diqqətdən kənarda saxlamaq 
mümkün olmayıb. İlk öncə mənə rahatlıq verməyən nəslimizin müdrik şəxsi Nəzir 
Abdulla oğlunun, Qara Omar Alı oğlunun və Süleyman katda Alı oğlunun taleyi 
olub. Onlar haqqında ağsaqqal və ağbirçəklərdən eşidib qeydə aldığım əhvalatları 
bir daha dəqiqləşdirmək üçün Gürcüstanın Mərkəzi Dövlət Arxivində araşdırmalar 
apardım. Yaddaşların arxiv sənədləri ilə eyniliyinə heyran qaldım. Elə o anlarda 
uzaq-uzaq yol gəlmiş yorğun səyyahlar kimi sonu görünməyən “hadisələr 
dənizinin sahili”ndə dayanıb nəfəs dərdim. Fikirləşdim ki, bu dəryanı “üzüb 
keçməliyəm”. İlahi bir səs isə deyirdi: “üzüb keçmək azdır, sən yüz yetmiş, iki yüz 
il əvvəl bu dəryaya atılmış ləl-cəvahiratı tapmalı və bu günkü nəslə çatdırmalısan”. 
Qarşımda dərya təlatümə gəlib çalxanır, mən isə susurdum. Fikrim, 
düşüncəm əsrlərin burulğanlarında cövlan edirdi. “Dünən və hərəkətə gəl, sükut - 
zəiflik, qorxaqlıq və ölümdür”. Bu, ulu babalarım Süleyman katdanın, Osman 
xozeyinin, Molla Əsgərin, Qara Omarın və  
nəsil-nəcabətinin hökm verən səsi idi. Mən onları eşidib nə sükutu, nə də ölümü 
qəbul etmədim. Əgər qəbul etsəydim nə bu günümdə, nə də əbədiyyətimdə rahatlıq 
tapmazdım. Allahın bir olan adını anıb, gücümü sınağa çəkdim. Yaşadığım 
iyirminci əsri tərk edib, bütün varlığımla babalarımın on səkkiz, on doqquzuncu 
əsrinə, illərinə qayıtdım. Dahi Vilyam Şekspirin: “öz kökünə xor baxan bir varlıq 
öz-özünü uçuruma atmış olur. Canlı gövdədən kəsilmiş budaqlar ancaq çırpı kimi 
yandırlmağa yararlar” - deyimi əsərin bir parçasını yazmağa güc verdi. 
Əfsanələr yurdu türk torpağı Loru nahiyəsinin Körpülü kəndində nənə və 
babalarımızın ölməz ruhu yaşayır. 
1922-ci ilin payızında yeni gələn şura hökuməti nəslimizin qan 
düşmənlərinin fitvası ilə İsa və İsmayıl əmimi güllələtdirirlər. Səbəbi də bu olur ki, 
onlar Süleyman ağanın oğlu kimi hökumətə boyun əymirlər. İki cavanın yasında 
bütün el-oba, kənd ağlayırmış. Amma Zeynəb nənəm heykəl kimi donub qalıbmış. 
Bu məğrur qadın şübhəsiz ki, Tiflisdə gimnaziya və seminariya qurtarmış, 
günahsız öldürülmüş oğlanlarının intiqamını almaq haqqında düşünürmüş... 
Ağlaşmada qadınlardan biri üzünü Zeynəb nənəmə tutub təəccüb və heyrətlə 
deyir:  
- Ay Zeynəb xanım, niyə ağlamırsan, ana deyilsənmi? Günahsız öldürülən 
bu cavanlar sənin deyilmi? 
Gözyaşlarını qəlbinin dərinliklərində boğan nənəm: 
- Oğlanlarım məndən dünyaya gəlib, eldən gedir. El də onları ağlayır, - 
deyir. - Xoşbəxtəm ki, oğlanlarımı el ağlayır. Onlar mənim yox, el-obanın 
balalarıdır. Onları mən itirməmişəm, el itirib. 
 
Bağların divarından, 
Şaxta gəlir qarından. 
Təzə meyvə yetirdim, 
Yemədim nübarından. 
 
Az sonra nənəm iki oğlunun əvəzinə Daş Salahlı igidi İsrafilin köməkliyi ilə 
düşmənin altı nəfərini qanına qəltan elətdirir. 
Onların müasiri olan bir şairin poetik səsi xəyalən məni o yurdda baş vermiş 
hadisələri unutmamağa çağırır: 
 
Bitib-tükənməyir dərd, qüssə burda, 
Qəm məni çağırır o köhnə yurda. 
Geniş qanadilə xəyal baş vurur, 
Məni doğma yurda tərəf uçurur. 
Orda nə zaman ki, qış axşamı bax! 
Közərir ortada yanan bir ocaq, 
Oturub mehriban o mənimkilər 
İntizar içində yolumu gözlər. 
Dalır fikirlərim, xəyalım yenə, 
Bu doğma ellərin əsatirinə. 
Necə ki, Lorudə qədim zamanlar, 
Deyirlər - yaşardı tunc qəhrəmanlar. 
O yerlər gözləyir məni yenidən, 
Ocaq qarşısında nə vaxtdan bəri, 
Orda ki, Lorunin igidlərindən 
Söhbət eləyirlər, qış gecələri... 
 
* * * 
 
Şərq adətinə görə iki nəsil arasında tündməzac, dəliqanlı cavanların saldığı 
qan düşmənçiliyinin qarşısını həmişə el ağsaqqalları, ağbirçəkləri alıblar. Ağsaqqal 
söhbəti, ağbirçək məsləhəti iki tayfa arasında qatılaşan buludları duruldub. Qələmə 
aldığım bu olmuş əhvalatda təəssüf  ki, elə deyil... Düşən ədavətin, tökülən nahaq 
qanın səbəbkarı ağsaqqal Mehdi kişi olub. El yaxşı deyib ki, hər saqqalı ağ olana 
ağsaqqal demək olmaz. İki nəsil arasında olan bu əhvalatlarda mən bəzi adamların 
adını dəyişmişəm. 
1919-cu ilin əvvəllərində guya bu nəsilləri barışdıran ara adamlarının 
“xeyirxahlığı”ndan iki nəsildən doqquz adam öldürülüb. Üstəlik bir-birini sevərək 
yenicə ailə quran iki gənc ömürlük bədbəxt olub. Qəribə burasıdır ki, tökülən 
nahaq qanlardan sonra bu iki nəsil sonralar barışıb, qohumluğu bu gün də davam 
etdirirlər. Yalnız sonralar məlum oldu ki, bu tökülən qanlar nahaq imiş. Dahi 
Şekspir məşhur “Romeo və Cülyetta”sında bu barədə gözəl deyib: 
 
Onların səadəti qara matəmə döndü,  
Onların ölümülə bu ədavət də söndü. 
 
 
BİRİNCİ QURBAN 
(Sənədli povestdən parça) 
 
Dolan gəl sən bu dağla, 
Yolu kəs ten bu dağla. 
Sənə yaxşı deməzlər, 
Mən ölərsəm bu dağla. 
 
Mehdi kişini bu həzin və qəmli səs yuxudan oyatdı. Başını qaldırıb dəyənin 
arxasına baxa-baxa yaralı səsi dinlədi. İri, domba gözləri hirsindən qıpqırmızı 
olmuşdu. Çarıqlarını geyinib, əsəbi halda alnını övkələdi. Hirs, acıq onu boğurdu. 
Birdən başına vurulmuş kimi bərkdən qışqırdı, dizindən yorğanı atıb cəld çölə 
çıxdı. 
- Bəsdi, bəsdi, səfehin biri səfeh, səhər tezdən nə ağlaşma qurmusan! - Çarıq 
tikə-tikə qüssəli bayatı oxuyan Şəmşinin üstünə yeriyib kürəyinə gücü gəldikcə bir 
təpik ilişdirdi. İkinci təpiyi qaldıranda Şəmşi artıq balaca torpaq uçqununun 
ayağında kürəyini tutub zarıyırdı. Bir ayağı hələ də göydə qalan kişi onun üstünə 
yenidən çəmkirdi: 
 Rədd ol burdan, itin belindən gəlmiş. Yoxsa and olsun Allaha, səni tikə-tikə 
doğraram,  
- qurşağındakı xəncərin qəbzəsindən bərk-bərk yapışdı. 
Bəli qırıq ilan kimi sərələ qalan Şəmşi quru payız otunun üstünə uzanıb 
zarıya-zarıya ağlayırdı. 
Hay-haraya gələn Nənəş dizlərinə döyə-döyə:  
- A qardaş, a qardaş, Nəcə qıyırsan Allahın bu şikəst övladına, deyib o da 
ağlayırdı. - A qardaş, o da bizim kəsiyimizdi. - Nənəş aşağı düşüb üzüüstə torpağa 
sərilən Şəmşinin başını dizinin üstünə qoydu. 
Anadan doğulandan ayağında şikəstliyi olan Şəmşi yetim böyümüşdü. 
Yeriyəndə sol tərəfi üstə elə əyilirdi ki, yağı baxsaydı yazığı gələrdi. Ömrünün 
artıq otuzuncu ilini Mehdi kişiyə dana-buzov otarmaqla başa vururdu. On yaşından 
üzü danlaqlı, kürəyi şallaqlı olmuşdu. Onun tay-tuşlarının özləri boyda oğlu-qızı 
vardı. İlk gəncliyindən məhəbbət bəxti parçalanmaz daşa toxunan bu üzüyola, sakit 
təbiətli insan xoş güzəran nə olduğunu görməmişdi. Həyatında bircə qızı sevmiş və 
qarşısına gələn qızı, gəlini də o adla çağırardı: -Gülzar! 
Bir para adam, xüsusilə Mehdi kişi öz qardaşı oğlunun bu sevgisinə laqeyd 
idi. 
Nənəş ona yalvarıb deyəndə ki, a qardaş, a Mehdi, bu tifili də evləndirək, qoy qara 
damın birindən də onun işığı gəlsin. Onda Mehdi kişi cin atına minirdi. Hirslənib 
deyirdi ki, özü bədbəxtdi, birini də bədbəxt eləsin. Əslində Mehdi kişi qorxurdu ki, 
Şəmşi evlənsə, arvadı onu yoldan çıxardar, atasından qaima var-dövləti tələb edər. 
Bir də Şəmşi kimi bir qarın çörəyə nökərçilik eləyən başqa adamı hardan tapa 
bilər? 
Cavankən öldürülən atası Zeynaldan sonra Şəmşini himayəsinə alan əmisi 
Mehdi kişi onu özünə ömürlük nökər eləmişdi. 
Məhəbbəti Gülzar yadına düşəndə Şəmşi harda, kimin yanında olmasına 
baxmaz, ağlar, bayatı oxuyar, od tutub yanardı. Həyatda, işıqlı dünyada onun 
gözündə başqa qadın, qız yox idi. Gülzarı isə on ildən çox idi bir acgöz qartal 
caynağına alıb aparmışdı. 
 
Gəmim dəryada qaldı,  
İşim fəryada qaldı, 
Ölməyimə yanmıram,  
Heyf, yar yada qaldı! 
 
Mehdi kişi geri döndü. Başını Nənəşin dizinin üstə qoyub oxuyan Şəmşiyə 
sərt-sərt baxdı. Qaniçən gözləri məchul bir nöqtəni elə bil nişan almışdı. Rəngi-
ruhu qaraldı. Bir-birinə kilidlənən dodaqları hirsindən səyridi. Ağır-ağır nəfəs alıb, 
- “nəhlət şeytana” - dedi. Şəmşiyə eylədiyi zülm özünü də sarsıtmışdı... Köksü 
titrədi. Deyəsən, ürəyində ağrı, qəlbində isə əzab verən vicdanın səsi baş 
qaldırmışdı. 
Son iki ildə Şəmşinin məhəbbət macərası Mehdi kişiyə daha çox əzab 
verirdi. Xüsusilə, ötən ilki hadisəni xatırlayanda tüstüsü təpəsindən çıxırdı. 
...Suqovuşanın ayağında binələnmişdilər. Dağ seli çox güclü olduğundan 
qıjovdan o yana keçməyə ehtiyat eləyib yarım ayı yaylaq astanasında keçirdilər. 
Günəş inək sağını yerinə çatanda Mehdi kişinin qapısına iki atlı gəldi. Ev 
yiyəsi onları tanımasa da “xoş gəldin” elədi. Balabançı sazı yəhərin qaşından 
ehmallıca endirəndə məlum oldu ki, gələn qonaqlar aşıqdı. 
Pirani aşıq: 
 - Mehdi   qardaş,  -  dedi,  -  məni   deyəsən  tanımadın,   aşıq Məhəmmədəm. Bir 
dəfə sizinlə Şıxlıda toyda olmuşuq. Ruzi üçün çıxmışdıq, Heydərbəylidə idim. 
Eşitdim, sizin köçünüz yaxındadır, dedim, bir qonağın olum. Onda Şıxlıda çalıb-
oxuyanda gördüm, saza-sözə çox diqqət kəsilirsən. Bizim aşıq tayfası hal əhli üçün 
oxumağı özünə ən böyük nemət bilir. 
- Yaxşı eləmisən, xoş da gəlmisən, gözüm üstə yeriniz var. Düzü, mal-qoyun 
nə qədər başımızı qatsa da, yenə yaylaq yeridi, bir də görürsən, adam darıxır. Bu 
gözəl yaylaqda  
çalıb-oxuyarsan, bir az ünyanın  əvvəl-axırından halı olarıq, - üzünü çölə tutub, - 
ay uşaq, 
orda kim var, aşığa çay-çörək gətirin, kişi yol gəlib. 
Süfrə açıldı. Aşıq bir stəkan çaydan sonra balaca mis camdakı san qaymağa 
bal qatıb tərifləyə-tərifləyə yedi. 
- Göyçəli  aşıq Ələsgər demişkən,  ləzzət verir bal  qatanda qaymağa. 
Ac olmasa da, nəzakət xatirinə qonağına yoldaşlıq edən Mehdi kişi fətirlə qaymaq, 
bal  
yeyə-yeyə: 
- Aşıq, - dedi, - Ələsgər dedin, yadıma düşdü. Dururmu aşıq Ələsgər? Son 
vaxtlar heç səs-sorağı gəlmir. 
- Əlbəttə durur. Göyçədə, deyirlər, dəyirmançılıq eləyir, daha qocalıb, uzaq 
məclislərə gedə bilmir. 
- Bu haqq-hesabnan onun yaşı yüzü keçib. Mən bir on il əvvəl onu 
Kəsəməndə toyda görmüşəm, hələ onda qocalmışdı. 
- İndi neçənci ildi? On altıncı il. Əlbəttə keçmiş olar. – Sonra razılıqla 
süfrənin qırağını qatlayıb, - Allah bol eləsin, həmişə süfrən açıq olsun, - deyib, aşıq 
qara qəlyanını doldurdu. 
Bir-iki qüllab vurub: 
- Mən, - dedi, - ustadımız Aşıq Ələsgəri ötən il Orta Salahlıda Annaq bəyin 
oğlunun toyunda görmüşəm. Uca boylu, enli kürəkli Aşıq Ələsgər qoca olsa da, 
çox gümrah idi. Şirin, məzəli sözü-söhbəti vardı. 
Hər kəlməbaşı atalar sözü işlədərdi. Sazı da solaxay çalırdı. Sinəsi hikmətlə dolu 
bu insan çox nurani, baməzə adam idi. 
Alaçıq isti olduğundan Mehdi kişi uzun dəri papağını başından götürüb 
farmaşın üstünə atdı. 
- Aşıq qardaş, - dedi, - hərə bir cür çörək qazanır, kimi əllə, kimi dillə, kimi 
də... Sizin çörəyi də boğazınız qazanır. Yaxşı, demək ayıb olmasın, bu tütünü ki, 
sən çəkirsən, sənin səsinə zərəri yoxdurmu? 
- Varıydı, indi öyrənmişəm, daha ziyan vermir, iyirmi il qabaq, təzə-tezə 
çəkəndə öskürtüdən gecələr yata bilmirdim. İnan, danı dirigözlü açırdım. 
Zəhrimarı ata da bilmirdim. 
-  Mən bir dəfə, bir beş il əvvəlin söhbətidi, - deyib, Mehdi kişi sir-sifətinə 
ciddi bir görkəm verdi, özünü müdrik adam yerinə qoydu, - Sarvana getmişdim, 
orda bir şəhər adamının söhbətinin şahidi oldum. O deyirdi ki, bunun ikisinin 
tüstüsünü bir ata dalbadal versən, at ölər. Bir də danışırdı ki, adam dalbadal iyirmi 
beş papiros çəksə, on beş saniyədən sonra zəhərlənib ölə bilər. 
Aşıq gülə-gülə: 
- Bunun hamısı sözdü, a Mehdi qardaş, - dedi. - Onda belə çıxır ki, mən 
iyirmi il bundan əvvəl ölməliydim. Ən azı gündə bunun - əlində tutduğu qəlyanı 
göstərdi - səkkizini çəkirəm. İnsanın könlü nə istəyir, iştahı nə çəkirsə, onu qəbul 
edərsə, məncə onun ziyanı olmaz. 
- Nə bilim, vallah, mən onun yalançısıyam, deyir elə yarğandı, düşən geri 
qayıtmaz. Amma o adam çox dərrakəli, savadlı, damşığı da sanballı idi. Dedilər, 
Fitilbörkdə oxuyub. 
- Sən çəkirsənmi? 
- İndi yox, o kişinin sözündən sonra tövbə eləmişəm. 
- Nəçə il çəkmisən? 
- Bir on beş il. 
- Bəs nə oldu? 
- Yox, niyə aşıq qardaş, zərəri var, səhər duranda ağzın qıcqırmış turşu iyi 
verir. 
Aşıq hiss elədi ki, ev yiyəsi hər kəlməbaşı əsəbiləşir. Hirsdən boynunun qıp-
qırmızı qızardığını görüb söhbəti tamamilə dəyişdi. Dəyəyə göz gəzdirib: 
- Abad olsun, - dedi, - yaman istiləşdi, bir çıxaq, hərlənək, bu gözəl 
yaylaqlara baxaq. 
İki qatlanmış Mehdi kişi qapıdan çıxa-çıxa: 
- Siz burda hərlənin, baxın, - dedi, - mən çayın qırağına enib qayıdıram. Bir 
inəyin buzovu tərs gəlib, deyirlər, ona baş çəkim, indi gəlirəm. Sonra məclisimizə 
başlarıq. Hələ axşama çox var. Etirazın yoxdu ki,  aşıq  qardaş,  bəlkə yol  gəlib  
yorulmusan,  axşama 
saxlayaq. 
- Yox, axşama niyə saxlayaq, yorulub eləməmişik. Biz elə oxumaq üçün 
gəlməmişikmi? 
İnəyə baş çəkib geri qayıdan Mehdi kişi o taydakı dəyələrin yanına çıxanda aşığı 
Niyazla söhbət edən görüb, dodaqaltı onun qarasınca söydü: 
- İt oğlu it, - dedi, - indi ərşdən-gürşdən basıb-bağlayır. Burda kimin nə ayıbı 
varsa, hamısını bir-bir aşığın ovcuna qoyur. 
Buzovları dəyənin dalından aşağı endirən Şəmşi axsaya-axsaya gəlib aşıqla, 
balabançı ilə görüşdü. Şəmşi aralanan kimi Niyazın aşığa nəsə danışdığını Mehdi 
kişi o taydan görüb daha da cin atına mindi. Aşıq sağ əli bığında düşüncəli-
düşüncəli Şəmşinin dalınca baxırdı. Niyaz isə aşığın o yanına, bu yanına keçib 
yalan-gerçək elə hey üyüdürdü. Xəflənən Mehdi kişi tövşüyə-tövşüyə tez özünü 
onlara yetirdi. Kişinin üzünü boz görən Niyaz yalançı təbəssümlə: 
- Həmişə qonaqlı-qaralı, a Mehdi, - deyib ona əl verdi, elə bil, toya-təbrikə 
gəlmişdi. 
Mehdi kişi nə ağ dedi, nə də qara. Niyazın sözünə məhəl qoymadan, üzünü aşığa 
tutdu. 
- Qoy sağın qurtarsın, - dedi, - elə burda dəyələrdən yuxarıda duvaq kimi 
yastı, xırman boyda yeri göstərdi, - oxuyarsan, uşaqlar da dövrə vurub oturarlar. - 
Geri dönüb dəyənin qabağındakı arvad-uşağına acıqlı, sərt səslə: 
- Sağından sonra kilimdən, palazdan əlinizə nə keçir, götürün gedin Canavar 
vurulana, aşığa bir yaxşı da çay dəmləyin, Şəmşiyə də tapşırın, o bordaq 
toğlusundan birini kəssin. 
  - Çolağınımı, a Mehdi? - Niyaz istədi zarafatla kişinin acığına sərin su 
səpsin. Bayaqdan onu acılamağa bəhanə axtaran Mehdi kişi qəfil geri dönəndə 
Niyaz ödünü yedi. Sanki qorxudan ürəyi ayağının altına düşdü. Dediyi iki 
kəlmənin burda yersiz olduğunu dərk edib peşiman oldu. Ürəyində isə özünə 
təskinlik verib dedi ki, anasını elə ağlatmışam, indi aşıq buna bir divan qursun, 
tamaşasına Cəlaloğlu camaatı gəlsin. Varlığı vahiməli olan Niyaz qarşısında sal 
qaya kimi sərt duran Mehdi kişinin üzünə hırıl0dadı. O, ürəyindəki kini, küdurəti 
özündə məharətlə gizlədə bilirdi. Qoysana o ala erkəyi... Mehdi kişi hirslə: 
- Arxac iti kimi hər gələnə quyruq bulayırsan ha... 
Niyazın aşıqla söhbətindən sonra Mehdi kişini yandıran “ocağın” alovu püskürüb 
ağzından çıxdı, qarsalayıb qarşısındakı Niyazın üz-gözünü, varlığını yandırdı. 
Aşıq söhbətin xoşagəlməz hal aldığını görüb aralandı. Niyaz da onun dalınca getdi. 
Mehdi kişi isə dəyəyə yaxınlaşıb: 
- A qızım, a Əsli, aşığa çay hazırladınmı? 
Əsli şeytan-şeytan gülümsünüb: 
- İndicə hazır olar, - dedi, - ay dədə, bizi də aparacaqsanmı? - Bə nədi, a 
qızım, aşıq bizimdi, biz getməyəndə bə kim gedəcək. Niyazın qarasınca - Çömçə 
gəmirənin oğlu üçün aşıqmı gətirmişəm?! Allah qoysa, sənin toyunda dədən bu 
aşığı düz bir ay oxudacaq, - sonra fəxr və vüqarla, - özümün dostumdu, mənim 
adımı deyib gəlib. Görürsən, heç ismarıc-zad eləməmiş gəlib... 
Sağın qurtardı. Buzovlar öz səmtinə ötürüldü. Naxır arxacda qaldı. Hamı 
üzüyuxarı Canavar vurulana doğru dırmanırdı. Kimi əlində yastıq, kimi xalça, kimi 
də kilim aparırdı. 
Aşıq meydana girdi. Samovarın sağ-solunda Mehdi kişi xalça döşətdirib ailəsini 
yerləşdirmişdi. Niyaz da samovarın yanında - Mehdi kişinin uşaqlarının arasında 
özünə yer eləmişdi. Bilirdi ki, aşıq hər dəfə nəfəs dərəndə, boğazını yaşlamaq üçün 
bir hortum çaya mütləq gələcək. 
Gözü aşığın üzündə qalan Niyaz fürsət tapıb “mənim sifarişim” işarəsilə ona 
göz vururdu. 
Bir neçə dəfə çaya gələn aşıq zorla seziləcək dərəcədə razılığını bildirdi. Bu 
razılıqda həm qorxu, həm də gözlə “görək nə olur” vardı. 
Aşıq oxuya-oxuya gözaltı Şəmşiyə də baxırdı. Şəmşinin dərdi onun bütün 
sevincini, şadlığını əlindən almışdı. Dünyada, deyirdi, dərdli adam, yazıq insan 
görmüşdüm, amma beləsini yox. İnsan da insana bu qədər zülm edərmi? İşıqlı 
dünyada Şəmşini yandıran məhəbbət odu, Mehdi kişi kimisini gərək haqq dünyada 
yeddi qatlı cəhənnəm odunda yandıra. Dönüb Mehdi kişiyə baxdı, oxuya-oxuya, 
asta addımlarla onlara tərəf gəldi. O, ata məhəbbətilə sağ qolunu qızı Əslinin 
boynuna salıb, arabir də qızılı saçlarını tumarlayırdı. Aşığın onlara belə diqqətlə 
baxdığını görən Mehdi kişi xoflanıb hirsləndi: “Mənə niyə belə baxır?” Birdən qızı 
yadına düşdü. “Bu aşıq tayfası şorgöz olur” deyə şübhəyə düşdü. - Qıza göz-qaş 
eləyər, Quran haqqı doğraram. - Əyilib qızın üzünə baxdı. Əsli qıpqırmızı olub 
pörtmüşdü. Üzüyuxarı atasına işvə ilə baxan qız: 
- Ay dədə, - dedi, - yaman istidi. Sən də aşıq oxutmağa yer tapdın. Bu 
günəqarşıda, özü də günortaüstü aşıq oxudarlar? 
Mehdi kişi ailədə kimin sözündən çıxsa da, Əslinin bir dediyi iki olmazdı. 
Uşaqlıqdan naz-nemət içində dəcəl böyümüş bu qız atasının üzünə ağ olmaz, 
amma atasının qüsur və səhvlərini üzünə deməkdən çəkinməzdi. Ailədə, nəsildə 
ondan başqa heç bir kişi Mehdi kişinin səhvini üzünə deməyə cürət edə bilməzdi. 
O, sol əlilə qızının çənəsini özünə tərəf döndərdi. Qızın payız alması kimi yetişmiş 
yanaqlarını görüb, bu gözəllikdən sarsıldı. Elə bil qızının bu qədər gözəl olduğunu 
indiyədək görməmişdi. “Mən də elçilərə deyirəm, hələ uşaqdı”. Tərdən Əslinin üz-
gözünə yapışmış birçəkləri kobud əlilə geri elədi. 
- Eybi yoxdu, - dedi, - qızım... 
Əsli atasının əlini geri eləyib: 
- Dayan görək, a kişi, danışma, bir bu aşığa diqqət elə, gör nə deyir. 
Aşıq meydanda hərlənə-hərlənə deyirdi: 
- Camaat, indi də bir ustadnamə oxumaq istəyirəm. Gün də yaman qızıb, 
hamınız da dağ adamı, lap pörtmüsünüz, görürəm, əziyyət çəkirsiniz. Biz aşıqların 
adətidi, məclisi babalarımızın ustadnaməsi ilə açıb onunla da bağlarıq... 
Niyaz yerində qurcalandı. Bir-iki dəfə öskürüb bərkdən: 
- Hə, aşıq qardaş, nənəmin o kor toğlusunu sənə qurban kəsərəm, bizi bu 
qaynar qazandan çıxar. Ha dərdin alım, de gəlsin. 
Niyaz səsini ucaltmaqla demək istəyirdi ki, mən burdayam, aşıq, mənim 
sifarişimi unutmamısan ki... 
Aşıq çala-çala hərləndi. Mehdi kişiyə baxıb, nə olar, olar, dedi, cəhənnəmə 
ki, bu qədər adamın içində məni öldürməyəcək ha, uzağı haqqını verməyəcək. 
  Aşığın yalvaran, qəm püskürən səsi gah zilə qalxdı, gah da bəmə endi, 
“Bəhməni” havası istidə yanan adamları yanar oda salıb qovurdu. 
 
Padəri mehriban, incimə məndən, 
Ölənədək işin ahu zar olsun! 
Yar fərağı möhkəm olsun sinəndə, 
Yeyibnən içdiyin zəhrimar olsun! 
 
Niyaz əlini əlinə sürtüb sevinir, çopur üzü gülürdü. Ondan başqa heç kəs 
“can, can, a nənəm qurban” demirdi. Gah da əlini bardaş qurduğu dizlərinə vurur, 
yanıqlı-yanıqlı başını yırğalayırdı. 
- Birini də, birini də, oh, oh, nə zulum qarğadı, ə bu evi dağılmış. 
Mehdi kişi fikrə getmişdi. Deyəsən, bu qızmar günün altında yavaş-yavaş 
gələn boranı, tufanı hiss edib görürdü. Gözaltı ona baxan aşıq ikinci bəndə keçdi. 
“Yaxşı ki, əvvəlcədən dedim ustadnamədi. Gör nə qanlı-qanlı baxır mənə. İş bərkə 
düşsə, Xəyyat Mirzənin bu sözünü Dilqəmin adına çıxacam. Deyəcəm, iki yüz il 
bundan qabaq deyilib...” 
 
Uca dağdan əridibsən qarımı,  
Baxçalardan soldurubsan barımı,  
Zülmünən əlimdən aldın yarımı,  
Görüm yarın özgələrə yar olsun! 
 
Aşıq sazını sinəsindən endirdi. Məclisə göz gəzdirə-gəzdirə: 
- A qardaşlar, - dedi, - bir azca izahat verim, görək kimdi bu ata-anasını 
qarğıyan. 
Oturanlar arasında pıçhapıç eşidib dayandı. Hamı gizlincə Mehdi kişiyə tərəf 
baxırdı. Kimi deyirdi: “Ayə, yox, sən öl, indi qoşdu, yalandan deyir ki, 
babalarımızdan qalma ustadnamədi”. Kimi də Niyaza baxıb: “A Niyaz, bu ijmə 
səndən keçib” deyirdi. 
Niyaz özündən razı halda gülümsünür, özünü tox tutaraq başı ilə razılıq 
edirdi. 
Mehdi kişi isə aşığa baxa-baxa içəridən özünü yeyir və fikirləşirdi: 
“Bu boranıdı, görək tufanı nə vaxt gələcək”. O, birdən yerində dikəlib: 
- Əyə, bəsdi, sakit olun görək, Nə olub, tat içinə tərəkəməmi gəlib, nədi. A 
Niyaz, nədi orda, nə bazar açıbsan, - deyib hirsli-hirsli çəmkirdi. 
Mehdi kişinin yanındakılar tamam susdu. Sal daşın üstündə oturanlar isə 
hələ də öcəşirdilər. 
 - Hə, ay qardaşlar, mənə yazığınız gəlmir, bəlkə özünüzə yazığınız gələ, - 
aşıq sazı endirib sal daşın üstündə öcəşənlərə baxa-baxa qaldı. Məclis adamları 
canavar görmüş hürkək quzu kimi susdu. Hamı matdım-matdım durub aşığa diqqət 
elədi. - Mən heç, mən dəvəsi ölmüş ərəbəm. Bir də ki, aşığın yeri nə qədər isti olsa, 
onun səsi bir o qədər yaxşı çıxır. Aşıq da camış cinsi kimidir, qışda yeri isti 
olmayan camış nə yatar, nə də süd verər, elə ayaq üstə durub monquldayar. Hə, 
keçək əsas mətləbə. İsfahanlı Həzrət paşa ömrünü sizə tapşıranda oğlu Qiyasın üç 
yaşı yox idi. Can verən Həzrət paşa gördü bu azardan ayağa duran şey döyül, 
nökəri göndərdi ki, qardaşım Qurbanı çağır. Nə başınızı ağrıdım, Həzrət paşa son 
nəfəsində yalvara-yalvara oğlu Qiyası qardaşı Qurbana tapşırdı. Dəfn-kəfən 
olandan sonra Qurban uşağı evinə gətirdi. Zalımlıqda, qansızlıqda bütün İsfahanda 
ad çıxaran Qurban bir ilə qardaşının var-dövlətinin itirdiyini itirdi, batırdığını 
batırdı, qalanını da öz adına çıxdı. 
Aşıq dili yüyrək olar. Ay ötdü, il keçdi. Qiyas böyüdü, amma ayağı şikəst 
böyüyürdü. Daha doğrusu, qardaşı oğluna zülm edən Qurban onu nökər kimi 
böyüdürdü. Uşaq doğru-yalan nə desəydi, qapaz başında hazır idi.. 
Mehdi kişi bu yerdə dözə bilməyib, əlini gözünün üstünə qoydu. 
- Aşıq, sözün var, söz oxu, nə hətərən-pətərən danışırsan, başımızı niyə 
yorursan nahaqdan. 
- Bağışla, a Mehdi qardaş, söhbətsiz bu ustadnamənin ləzzəti olmaz. Yağsız 
qayğanaq kimi bir şey olar, - deyib aşıq üzrxahlıq elədi. 
Sal daşın üstündə oturan cavanlardan biri: 
- Aşıq qardaş, - dedi, - bir adamın ayıbını üzə çıxarırsan ha... Mehdi kişi 
bunu eşitdi, amma sözə məhəl qoymadı. Geri dönməyə ar elədi. Bu sözü deyənin 
səsini tanımadığına içəridən od tutub yandı. 
- Hə, qardaşlar, Qiyas qonşu tacir qızı Sənəmin dəli-divanəsi idi. Sənəm də 
onun. Amma zalım Qurban Qiyasın sinəsinə elə bir dağ çəkdi ki, qiyamətəcən 
yana-yana getdi. Onu döydü, təhqir elədi, sən çolaqsan, qız səni istəmir, - deyib, 
Sənəmi öz oğluna aldı, Gecə-gündüz dilində Sənəm olan Qiyas aldı görək əmisi 
oğlunun toyunda nə dedi: 
 
Beytəklif məclisdə söz deməm, haşa!  
Çünki əyleşibdi xan ilə paşa.  
Yandırdın canımı, yaxdın atəşə,  
Qiyamətdə sənin yerin nar olsun! 
 
Başı aşağı oturan Şəmşi aşığın dilindən öz uğursuz həyat faciəsini eşitdikcə 
sakitcə,  
için-için ağlayırdı. 
Qəddi get-gedə əyilən Mehdi kişi cilov gəmirirdi. “Bu itoğlu aşıq hardan 
gəldi? Hər yarağımız vardı, bircə saqqal darağımız çatmırdı”. 
 
Niyaz dizi üstə qalxıb oturdu. Şappıltı ilə dizinə vurub: 
- Pah, atayın gorunu... əmi yiyəsi. - Sonra bilə-bilə, - aşıq, qadan alım, bir o 
nar dedin ey, o nə nardı elə, biz savadsız... 
Aşıq Niyaza tərəf gəldi. 
- Nar, - dedi, - ərəbcə oddu, yəni Qiyas əmisinə deyir ki, məni işıqlı dünyada 
ağlar qoydun. Səni görüm, qiyamətdə cəhənnəm odunayanasan. Əvəzində Niyaz 
razılıqla aşığa göz elədi. Aşıq daha da ürəkləndi. 
- Əmisi Qiyası məclisdən qovdurmaq istəyirdi, - deyib sözünədavam etdi: - 
Məclisdəki paşalardan biri irəli durub etiraz elədi. Toxunmayın ona, - dedi. - Bu, 
haqq aşığıdı, ona toxunmaq günahdı. Üzünü Qiyasa tutub dedi ki, buyur, a bala, 
sözünü bitir. Aldı görək Qiyas nə dedi.   Adətən ustad aşıqlar məclisi 
duvaqqapamaynan bağlayar. Bizim bu günkü məclisin ab-havası kədərli oduğuna 
görə babalarımızın adətinə xilaf çıxıb söhbətimizi ustadnamə ilə bitirirəm. 
Rəhmət ustadlara. 
 
Aşıq neçə illik sirdaşı olan sazı sinəsinə sıxdı, zilini zil elədi, bəmini bəm. 
 
Vəfalı dostların qadasın alım, 
İnsafdırmı mən yarımdan oysanım? 
Necə qıydın, ay bimürvət, a zalım, 
Mirzə vətənindən gen-güzar olsun?! 
 
- Of, of, gorbagor ol, a belə əmi, gözün tökülsün, - deyib Niyaz yanan oda 
daha da yağ atırdı. 
Məclis sona yetdi. Mehdi kişi ayağa durdu. Nifrət dolu baxışlarla aşığı 
süzüb, heç nə demədən üzüaşağı dəyələr tərəfə endi. Hamı onun arxasınca baxırdı. 
Yanınca gedən dilli-dilavər Əsli ilk dəfəydi atasına söz deməyə cəsarət eləmirdi. 
Yan yolda atasının qolunu yüngülcə silkələyib: 
- Qonağımız qaldı, ay dədə, - dedi. Hirsindən yerişini itirən Mehdi kişi 
dinmədi. Gecdən-gec: 
- O bizim qonaq döyül, a bala, - dedi, - o, Niyazın qonağıdı. Getsin nəmərini 
de verib yola salsın. 
Vəziyyəti belə görən el özü aşığa nəmər yığdı. Uşaq göndərib, aşığın Mehdi 
kişinin dəyəsinin yanında qolbənd olmuş atını gətirtdilər. Nə qədər təklif, minnət 
elədilər, aşıq gecəni qalmadı. Şəmşinin tay ayağı üstə kəsdiyi erkəyin əti dəyənin 
qabağında pıqqa-pıqla qaynayırdı... 
 
* * * 
 
Şəmşini xurd-xəşil eləyib geri qayıdan Mehdi kişi dəyənin qabağında 
oturdu. Ağrıdan az qala başı partlayacaqdı. Əllərilə başından yapışıb, nə qədər 
fikirləşdisə də, gördüyü yuxunu yadına sala bilmədi. Bu yandan da iki il əvvəlki 
aşıq əhvalatını xatırladıqca, yumaq kimi bükülürdü. Bayaq hirslənib Şəmşini 
vurmaq üçün götürdüyü çubuğu acıqla qarşısında quyruq bulayan itin təpəsinə 
ilişdirdi. İt zingildəyib boynunu əyə-əyə ondan uzaqlaşdı. Kişinin bircə o yadında 
idi ki, qarmaqarışıq yuxu idi. Yadına sala bilmirdi, yuxuda boğulurdumu, yoxsa 
qana bulaşmışdı? Zorla onu xatırlayırdı ki, çətin yerdə idi, deyəsən, nəfəsi də yox 
idi. Ayaq səsi eşidib başını qaldırdı. Bacısı Nənəş qarşısında dayanmışdı. Bacısının 
üzünə baxmağa xəcalət çekirmiş kimi, etinasızlıqla aşağılara baxdı. Huşsuzluğu, 
yuxusu ona əzab verirdi. 
- Nə olub, a qardaş, niyə belə bikefsən? Allaha şükür, malın-qoyunun bol, 
oğlun evli, qızın köylü, niyə... 
- Heç nə, - deyib, biganəliklə üzünü çevirdi. Bu iki kəlmə açıq-aydın deyirdi 
ki, rədd ol gözümün qabağından. Amma Nənəş getmədi. Tez hirslənib, tez də 
soyuyan qardaşının dərdini bilmək istədi. 
Mehdi kişi bacısının üzünə baxmadan: 
- Sabahacan, - dedi, - yuxu gördüm, özü də pis-pis yuxular, zəhrimarın biri 
də yadımda qalmayıb. 
- Boy, Allah, mənə ölüm ver, bunun niyə fikrini eləyirsən? A qardaş, elə pis 
yuxu yadına gəlməsə yaxşıdı. Dur, get bulağa, yadına düşdükcə suya danış, 
aydınlıq olsun. Yazıq yetimin də ona görəmi vurub belini qırdın. Nəydi, cavan ölən 
qardaşımın bircəsinin günahı -deyib ağlamsındı, yaylığının ucu ilə gözünü tutdu. - 
A Tanrısız, adam da qardaşının balasını elə vurarmı? Quran haqqı, beli gömgöy 
yanıb. Yağı da baxsa, yazığı gələr. 
  - Canı çıxsın, dilini dinc saxlasın, xalxın arvadının adını qırx ildi çəkməyi 
bəs döyülmü? Arvad yiyəsi eşidər, gəlib boğazına çatı salıb sürüyər. - Bunu 
deməklə, sanki Şəmşinin təsibini çəkirdi. Amma özü ovcunun içi kimi bilirdi ki, 
Gülzar hələ də ər evində Şəmşi odu ilə yanır.  Dönüb  Nənəşin  üzünə  baxdı.  - 
Hanı,  Nəcə  oldu,   hansı cəhənnəmə getdi, çağır gəlsin, görüm, dananı harda 
qoyub gəlib? 
Nənəş yalvarışla: 
- Allah haqqı, - dedi, - gələsi halı yoxdu. İlan kimi sürünür, qalxa bilmir ha... 
Mehdi kişi hirslə yerindən durdu. Yenidən döyəcəyini güman edən Nənəş çul kimi 
qardaşının ayaqlarına düşüb, bərk-bərk qucaqladı. 
- Qabağında ölüm, ay qardaş, əllərinə qurban olum, məni öldür, ona 
toxunma, Allaha acıq gedər, yetimdi. Ağsaqqal vaxtında özünü qana salma. 
Mehdi kişi hirslə: 
- Çəkil, - deyib ayağı ilə bacısını yana itələdi. - Əl vuran döyüləm, dananın 
yerini soruşacağam. 
Şəmşinin başına toplaşan irili-xırdalı uşaqlar Mehdi kişinin hirslə gəldiyini 
görüb qorxulu-qorxulu kənara çəkildilər. Şəmşi üzüqoylu düşüb hələ də ağlayırdı. 
Mehdi kişi ayağı ilə onun çiynini qaldırıb: 
- Hanı, - dedi, - danaları hara ötürmüsən? 
Şəmşi qorxa-qorxa onun üzünə baxıb hönkürdü: 
- Aşağıdadı, - dedi, - calada, çayın qırağında... 
- Sənə min dəfə deməmişəmmi, Nəzir oğlunun biçənəyinə ötür, qoy doyunca 
otlasın, dana acından qırılır. 
- Dünən oraya aparmışdım. Omar əmim gəlib məni danlayıb-dalaşdı. 
- Qələt elədi, başını da daşın yekəsinə döydü. Dur, bu saat get yığışdır, apar 
biçənəyə. Dur, tez ol, səni burda gözüm görməsin. 
Şəmşi beli qırıq ilan kimi zorla, sürünə-sürünə qalxdı. Onun qolundan tutub 
qalxmağına kömək edən Nənəş: 
- A qardaş, - dedi, - ayıbdı, xalxın yerini zorla niyə otartdırırsan? 
Hələ Omar da gəlib görüb... 
- Cəhənnəmə görüb, qara gora görüb. Dədəsi Allah olub biçənək yaradıb 
nədi? 
- Bıy, nədi danışdığın, a qardaş, Süleyman katda bir ətək qızıl verib yer alıb. 
Elə torpaq yaratmaq kimi bir şeydi. 
- Sənin işin döyül, arvadsan arvad yerində otur, mən bilirəm neyləyirəm. 
Otartdırıram, gələn olar, cavabını da alar. 
- Bunun axırı yaxşı olmaz, qardaş, ayıbdı. Biz axı uzaqdan, yaxından həm 
süd, həm də kök qohumuyuq. 
Mehdi kişi daha cavab qaytarmayıb Şəmşinin dalınca qışqırdı: 
- Səngər dağının quzeyindən otara-otara bəri gətir. 
Nənəş hirsli-hirsli: 
Yaxşı iş görmürsən, qardaş, el-oba adama nə deyər. Bizi qınayarlar ki, 
Süleyman katda ölüb, şatır Mehdi onun yerini zorla otartdırır. Onların da qeyrətlisi 
var, dəliqanlısı var. İrəli çıxıb bir sözüyün qabağına beşini qoyar, heç nədən arada 
inciklik olar. Biz həm də onlarla qudayıq. 
Mehdi kişi cavab verməyib dəyəyə girdi. 
 
* * * 
 
Omar bikef qayıtmışdı. Sırağa gün də gəlib dananı qoruqda görəndə özü 
yığıb Şatır Mehdinin binəsinə endirdi. Şəmşini binədə tapıb danladı. Geri dönəndə 
Zoğal bulağından qayıdan Mehdi kişiylə rastlaşdı. Salam-kəlamdan sonra 
mülayimliklə: 
- A quda, a Mehdi əmi, əyə bu qırılmışınızı niyə buraxırsınız, bizim də 
üzülmüşümüz var, axı bu gün-sabah yaylaqdan qayıdanda harda otlayacaq?! 
Şəmşiyə tapşır... 
Mehdi kişi onu axıra qədər dinləməyib özündən çıxmışdı, 
- Nə olub, dünya dağılıb, əlli baş dana bir saat yerinizi otlayıb, qiyamətmi 
qopub? 
Ağsaqqal hörməti gözləyən Omar daha da səmimiliklə: 
- Yaxşı, bu dəfə keçək, amma axırıncı olsun, - dedi, - Şəmşiyə tapşır, bir də 
o tərəfə aparmasın. 
Mehdi kişi bozardı, hirslə arxa çevirib, deyinə-deyinə: 
- Yeri, yeri işiyin dalınca get. Danadı, bu gün də otlayar, sabah da. 
Nə olub?.. 
- A Mehdi əmi, a qohum, ağzından qar-boran havası gəlir. Mən bu dəfəni 
qohumluğa bağışlayıram. Sənə bir söz demirəm ki, niyə acı-acı danışırsan? 
Süleyman katdanın yeri... 
- Yaxşı, çıx get, yolundan olma, yoxsa axşama düşərsən, - deyib Omarın 
sözünü ağzında qoyub iti addımlarla uzaqlaşmışdı. 
Səhərisi gəlib danaların yenə həmin yerdə otladığını görəndə atdöşü eləyib 
təpədən o yana ötürdü. Birbaşa kəndə qayıdıb əhvalatı qardaşı Osmana danışdı. 
Əvvəlcə sakitliklə Omarı dinləyən Osman birdən hirslə yerindən durdu. 
-Birinci dəfə qaytarıb apardın, tapşırdın. Bəs ikinci dəfə niyə atın döşünə 
salıb gətirmədin? Kənardan baxan sənə nə deyər, əfəlsən, ömrü boyu fağır yaşayıb, 
fağır da öləcəksən. Dur gedək. 
- Ay qardaş, mən qohumluğa bağışladım, nağayrım, sənin qızın onun 
qapısının gəlinidi. 
- Qızım onun gəlinidi, gəlib otursun başımızda, gözüm aydın. Mənə görə, 
qızımın onun gəlini olduğuna görə Süleyman katdanın ruhunu incitməyə heç kəsə 
icazə vermərəm, vəssalam!  Süleyman katdanın yeri otarılsın, sən də ağzını günə 
ver. Qıraqdan baxan adama nə deyər? Dur atını min gedək... - Osman üzünü 
yanında oturan Cəbrayıla tutub: 
- Sən də atlan, durun gedək, - deyib ayağa durdu. 
Cəbrayıl da aparmağından qardaşının pis niyyətlə getdiyini duyan Qara Omar: 
- Neyləmək fikrindəsən? - deyə şübhə ilə soruşdu. 
- Əgər dana yenə bizim biçənəkdədirsə, yığıb gətirərik. 
- Ayıbdı, biz qohumuq, kənardan baxan... 
- Onda Mehdi kişini görüb tapşırarıq, bir də biçənəyi otarmasın. 
Onlar Sarı yala çıxanda çaya qədər uzanıb gedən biçənəklə üzbəüz durdular. 
Biçənəyin tən ortasında bir naxır dananın otladığını görən Osman kinayə ilə, hirslə: 
- Odey, - dedi, - Mehdi bəyin naxırı Süleyman katdanın yerində arxayınca 
otlayır. 
Qara Omar atını bir neçə addım irəli sürüb oyur-oyur oynayan kəhərin başını 
çəkdi, Osmanla yanaşı saxlayıb: 
- Ay qardaş, - dedi, - gəl əvvəlcə o yana aşıb binəyə gedək, Mehdi kişini 
tapıb tapşıraq ki, bir də... 
Osman onun üzünə baxmadan əsəbiliklə: 
- Yox, - qışqırdı, - gəl, bir yalvaraq ona... 
- Yalvarmaq niyə, sözümüzü deyərik, hər halda insandı, eşidər, indi bəlkə 
onu şeytan aldadıb. Bəlkə də rəhmətlik Süleyman katdada acığı varmış, onu çıxır. 
Onlar  binəyə yaxınlaşanda Mehdi kişi qabaqlarına  gəlib nə salamlaşdı, nə də “xoş 
gəldin” elədi. Üzünü Osmana tutub: 
- Nə var, - dedi, - mənim iyirmi-otuz danam bir-iki gün yerinizdə otladı. 
Otunuzmu azaldı? Odey, Xramdan Qara qayaya kimi sizindi, - əlini hirslə 
günbatandan gündoğana uzatdı. - Allahın yerinin bir parçası da bizim olsa, 
dünyamı dağılacaq? Çıxın gedin, nahaq gəlmisiniz. Hələ Muşulun meşəsinə də 
yiyələnmisiniz, - deyib, bağıra-bağıra onlara arxa çevirdi. 
 Qara Omar: 
- Mehdi  əmi, - dedi, - elə-belə yiyələnməmişik,  rəhmətlik Süleyman katda 
bir çanaq qızıl verib aldı o meşəni. 
Atlılar geri qayıdıb Dəvəboynunu aşdılar. Üç tərəfdən dananı yığışdırıb, 
kəndə tərəf qovdular. Şəmşi yüyürə-yüyürə binə ilə üzbəüz olan təpəyə çıxdı. 
- Ay Mehdi əmi, dananı Nəzir uşağı apardı, - deyib bar-bar bağırdı. 
Mehdi kişi elə bil oturub bu xəbəri gözləyirdi. Dərhal dəyənin sağ küncündə 
asılmış Osmanlı beşaçılanını götürdü. Bulağın başında kalça qovan oğlu Hüseyni 
səslədi. 
- Ayə, a bala, tüfəngini də götür, dalımca gəl, tez, tez, gəl, - deyib quzeyin 
dar cığırı ilə üzüyuxarı dikləndi. Qalın quzeyin aşırımına çıxanda qocanın sinəsi 
körük kimi qalxıb-enir, nəfəsi təngiyirdi. Əlini gözünün üstünə qoyub meşənin 
ətəyilə yığılıb aparılan dana-buzovuna 
hirslə baxdı. Dərhal tüfəngi çiynindən endirib, dalbadal qarasına iki güllə atdı. 
Mızıldana-mızıldana: 
- Aparın görək, - dedi, - kim kimin anasını ağlar qoyacaq. 
Gözünü qan örtmüş qoca tövşüyə-tövşüyə yerə oturub ayağını uzatdı. 
Onların dalınca getməyə nə üzü vardı, nə də cəsarəti. Bir azdan oğlu Hüseyn də 
təngnəfəs özünü yetirdi. Atasının rahatca böyrü üstə uzanan görüb təəccübləndi. 
Həm də sevindi. Getməməyi onun ürəyindən idi. Hüseyndən olsaydı, heç bu 
yoxuşu da çıxıb gəlməzdi. Atasının hay-küyündən qorxub gəlmişdi. O, son vaxtlar 
atasını başa düşə bilmirdi. Qabağına gələni acılayır, yerli-yersiz çığır-bağır salıb 
özündən çıxırdı. Süleyman katdanın ölümündən sonra bəd xasiyyətli Mehdi kişi 
indi daha tünd və acıdil olmuşdu. Bu iki kəndin ağalığını öz ağlı ilə öhdəsinə 
götürmüşdü. Kənddən çıxıb bir yana xeyir-şər işə gedəndə tez qayıtmağa çalışardı. 
Onunla gedənlər soruşanda ki, a kişi, hara tələsirsən, indi gəlmədikmi? O, yad 
adamlar yanında daha da yekəxanalıqla: 
- Nəcə yəni hara tələsirsən, - deyərdi, - canın arxayındı, iki kəndi yiyəsiz 
qoyub gəlmişəm, mənsiz indi görəsən nə oldu, nə keçdi. 
Hamı təəccüblə ona ağız büzər, bunu qocalığına bağışlayar, heç kəs üzünə 
qayıtmazdı. Fikirləşərdilər ki, hansı hökumət, nə vaxt gəlib bu adını yaza bilməyən 
Mehdi kişini kəndə katda, ya da ağa, bəy təyin elədi. 
 İndi oğlu Hüseyn öz-özünə: Allaha şükür ki, getməyib deyirdi, onların 
dalınca getsəydi, nahaqdan bir qan-qada salardı. Bəlkə Qara Omardan qorxub, 
çəkinib, bilir ki, onun atdığı yerə düşmür. 
Mehdi kişi, həqiqətən, Qara Omarın qorxusundan onların dalınca getmədi. 
Özü yaxşı bilirdi ki, bu gedişlə qızıl gülləyə havayı qurban ola bilərdi. Obada 
mahir atıcılığı ilə ad-san qazanmış Qara Omarın nəfəsi ola-ola onun üstünə 
getməkmi olardı?! 
Böyrü üstə uzanan Mehdi kişi isə Qara Omarı aradan götürmək üçün çarə 
axtarırdı. Dananın aparılması yaddan çıxmışdı. Nəzərləri onlar gedən tərəfə dikilsə 
də, fikri-zikri Qara Omarla əlləşirdi. “Gülləni də nahaq atdım, gərək duyuq 
salmayaydım. Meşə ilə gedib qabaqlarını kəsmək... Yox, ona kimi itib gedərlər. 
Atlar da uzaqdadı, gətirilənə kimi gec olar”. 
Başının üstündə dayanan Hüseyn sakit, qorxaq səslə: 
- Indi neyləmək fikrindəsən, ay dədə? 
- Nəyləyəcəyəm, canına azar, boğazına da dərd eləyəcəyəm. Sənin kimi əfəl 
oğlu olan ata özgə neyləyər. Kişisən, get qabaqlarını kəs, hərəsini bir gülləyə 
qurban elə, malını qaytarıb gətir. Eldə-obada mən də fəxrlə deyim ki, oğlum var, 
ölüb-eləsəm yurdçum qalacaq, -deyib hirslə üzünü yana çevirdi. 
Hüseyn qorxusundan nə ağ, nə də qara dinib-danışmadı. Aşağıda, tikanlıqda 
dəhrə səsi eşidib dinmədi. Kimsə bir-iki dəfə öskürdü də. Mehdi kişi fıkirli-fikirli 
yerində dayanıb gözaltı oğluna baxdı: 
- Bir aşağı bax, gör, kimdi orda öskürən? 
Hüseyn bir neçə addım irəli gedib, xəncər kimi torpağı yarıb çıxan, yanı yaşıl 
mamırlı daşın üstünə çıxdı. Dabanlarını qaldırıb irəli baxdı. Tikanlığın arasındakı 
adamı tanıyıb: 
- Şamxaloğlu Rüstəmdi, - dedi, - tikan qırr. 
- Çağır buraya gəlsin, deynən atam çağırır. - Dözməyib özü ayağa durdu. 
Rüstəmi yanına çağırıb: “Yüyür, Yusifə xəbər elə ki, Nəzir uşağı atanı da, 
qardaşını da öldürdü. Özünü yetirsin”. 
Dəhrə əlində mat-mat Mehdi kişinin üzünə baxan tünəkə Rüstəm: 
- Harda, a Mehdi dayı, - deyib təəccüblə çiynini çəkdi. 
- Canına azarda, qaç, sənə nə deyirlər, get, onu da çatdır. Qoy köməyə 
gəlsin. Tüfəngini götürüb Calanın qılıcını kəssin. - Dərəni sürətlə keçib üzüyuxarı 
kəndə tərəf diklənən Rüstəmin dalınca: 
- Deynən, bir-birini qırdılar, atanı da öldürüblər. 
 Mehdi kişi üçüncü oğlu Yusifə çox güvənirdi. - Özümə oxşayıb, -deyirdi, - 
vurub-tutandı, dəliqanlıdı. Bircə Yusif vaxtında gəlib çıxsa, bunların anasını ağlar 
qoyacaq. 
Dananın yığılıb kəndin arası ilə aparılmağı, hələ camaatın tamaşaya durması, Nəzir 
uşağının xalxalında ac-acına mələşməsi... Mehdi kişi bunları gözünün qabağına 
gətirəndə əl-ayağını qoymağa yer tapmırdı, dəli kimi yerində hərlənirdi. 
Hüseyn çox udqundu, çox mızıldandı, amma kişiyə açıb heç nə deyə 
bilmədi. Deyə bilmədi ki, ay ata, bu nahaq qanı niyə sahrsan? Beş ağsaqqal 
götürüb qapısına gedərsən, malını alıb gətirərsən, aparıb özünə mal eləməyəcək 
ki... 
Hüseyn bilə-bilə soruşdu: 
- Qara Omar da ordadımı, ay dədə? 
Kişi tərs dəyirman kimi geri fırlandı. Qıp-qırmızı sifətində əzələlər oynadı. Şişmiş 
gözləri hədəqəsindən çıxıb bərəldi. Gücü gəldikcə bağıra-bağıra: 
- Hə, ordadı. Nə olsun, xox, qorxdum, qaç   geriyə, arvad oğlu arvad. Dayın 
köpək oğlu nə idi ki, sən də nə olasan. Getdi, oxşadı, oxşamışıyin ağzına... 
Hirsindən ağlını itirmiş Mehdi kişi yaşına yaraşmayan pis söyüş söydü. Geri 
dönüb, deyinə-deyinə oğlundan aralandı. 
- Mən nə deyirəm, soruşuram ki, ordadımı, yaxşı döyül, hər halda Teymurun 
qaynatasıdı. Qohumuq, həm də günah bizdədi. 
“Günah bizdədi” - bu sözlər Hüseynin ağzından qeyri-ixtiyari çıxdı. Bəxtindən 
xeyli aralanan, hirsindən hələ də öz-özünə danışan atası bu sözləri eşitmədi. 
- Qohumdu,  qohum köpək oğlu belə  qələt eləməz,  kişidi, qohumluğa 
bağışlasın. Elə bil  dədəsi Alı kişi Allah olub, yer yaradıb.Otarma! Otaracam, hələ 
canınızı da alacam. 
Bir xeyli susdular. Xeyli heç biri dinib damşmadı. Ata-bala aşağı dərəyə 
endilər. Gözləri günəyin cığırında qalmışdı. Yusifin gəlişini gözləyirdilər. Ayaq 
səslərindən bir də ətraf quşların səsindən başqa dərədə heç nə eşidilmirdi. Onlar 
dizə çıxan qalın biçənəyi yara-yara irəliləyirdilər. Yal boyunca yığılıb aparılan 
danalar burdan aydın görünürdü. İki atlı yanınca, biri isə arxasınca gedirdi. Mehdi 
kişi dayanıb yanındakı armud ağacına söykəndi. Tüfəngi alçaqdakı budağın 
yanğına qoyub üzünə qaldırdı. Qara Omarı tanıyıb nişan aldı. Əli bərk əsdiyindən 
tətiyi çəkmədi. Uzaq idi, həm də hirsdən əli tir-tir titrəyirdi. Geri dönüb: 
- Bir günəyə bax, - dedi, - bəlkə Yusifin gəlməyini görə bildin. Özün də bəri 
ağacın dalına dur, bizi görməsinlər. Onlar hündürdədi. 
İrəlidə tüfəng açıldı. Əvvəl quzeydə, sonra günəyin yalçın qayalarında səs 
əks-səda verib batdı. Dalınca at kişnərtisi eşidildi. Mehdi kişi bir anlıq yerində 
duruxub sevinclə: 
- Aha, deyəsən, Yusif gəlib çatdı, - dedi, - yüyür dalımca, köməyə gedək. 
Ata-bala qaça-qaça aşırıma çıxdılar. Qaşa çıxan kimi tüfəngi əlində hazır 
tutan Mehdi kişinin gözləri Qara Omarı axtardı. O, atın üstündə yox idi. Qara 
Omar al qan içində uzanmışdı. Kürəyindən dəyən güllə onu birdəfəlik 
susdurmuşdu. Atın yüyəni ayağına ilişmişdi, kişnəyə-kişnəyə Qara Omann 
meyidinin dörd tərəfinə hərlənirdi. Tez-tələsik Osmanı nişan aldı. Sağ ayağından 
yaralanan Osman çox da hündür olmayan bir daşa qısılıb Mehdi kişini, oğlu 
Hüseyni gülləyə basırdı. Qara Omarı namərdcəsinə arxadan vuran Yusif isə 
moruqluqla üzü aşağı qaçırdı... 
 
 
İKİNCİ QURBAN 
 
Dustaqxanadan qayıdan Mehdi kişi at yedəyində qaynı Səlimlə fikirli-fikirli 
gedirdi. Nə tez-tez fit verib keçən mis mədəninin vaqonetkaları, nə də balaca 
sənaye şəhərinin hay-küyü onun gözünə görünmürdü. Kişinin yıxılmağından 
ehtiyat edən Səlim ehmallıca onun qolundan tutmuşdu. Axşam üstü gələn çisək 
şəhərin daş yolunu şüşə kimi parıldadıb sürüşkənləşdirmişdi. Səlim arabir ona 
təsəlli verirdisə də, Mehdi kişi heç bir cavab qaytarmırdı. Ürəyində özünü danlayır, 
bütün günahlarını özündə olduğunu indi - oğlanları tutulandan sonra anlayıb dərk 
edirdi. “Mənim qoca başıma kül, öz əlimlə özümü gətirib oda atdım. Elə bil 
gözümü qan örtmüşdü. Heç kəsin dediyinə məhəl qoymadım. Axrı da bu oldu, 
qolum-qanadım qırıldı - oğlanlarım əldən getdi, Mənə bu yaşda divan-dərə 
qapısına gəlmək yaraşarmı? Mənim taylarım namaz qılır, kasıb-kusuba zəkat 
paylayır, qanı su ilə yuyur. Mən də heç nədən qan salıb qanı qanla yumaq eşqinə 
düşdüm. Günah məndədir, vəssalam!” 
At dəmir yolu yanında gölməçəyə düşüb büdrədi. Səlim də, Mehdi kişi də 
ata acıqlanıb yüyəni dartdılar. Mehdi kişi geri dönüb, yoluna davam etmək 
istəyəndə dostu Ayrımla üzbəüz dayandı. 
- Xoş gördük, ay dost, uğur olsun, bu z                                                                          
aman hardan belə, xeyir ola? 
- Salam, ay dost, salam, - deyib, Mehdi kişi kefsiz cavab verdi. - 
Uşaqların yanına gəlmişdim... 
- Nə olub, uşaqlar hardadır ki?..                                                                                      
- Eh əzizim, başıma qəzavü-qədər gəldi, uşaqları bada verdim. 
- Nəcə yəni bada verdim? - Ayrım həyəcanla soruşdu. 
- Uşaqlar burda, qaladadırlar, Nəzirli tayfası ilə heç nəyin üstündə bir 
qalmaqalımız düşdü. Axırı  şiddətlənib dava-qırğın oldu. Hökumət də, günahkardı, 
- deyib mənim oğlanlarımdan yapışdı. Qərəz, iki oğlumu həbs elədi. İki qolumu 
birdən kəsdi bu namərd hökumət. 
- Gedək evə, əzizim, gedək, yol gəlmisiniz, çaydan-çörəkdən yeyin, dincəlin, 
sonra ətraflı danışarsan. 
Mehdi kişi hirslə: 
- Əşi, mənim dincəlməyim qara gəldi, daha mənə rahatlıq olmaz, - üzünü 
Səlimə tutub, - ciyərim yanır, bəlkə Ayrımgildə bir stəkan çay içib sonra tərpənək, 
- dedi. 
Mehdi kişi bu adla vaxtı öldürmək istəyirdi. Bilirdi ki, indi düşmən tərəfin 
adamları yolu kəsib. Fikirləşirdi ki, yolu gecə getsə yaxşıdır. Bəlkə ona qədər 
gözləməkdən bezib çıxıb gedələr. 
Çaya oturanda Ayrım: 
Mehdi dayı, - dedi, -  səhv etmirəmsə, siz Nəzirlilərlə qohumsınuz? 
- Bə nədi, bə nədi, - deyib qanıqaralıqla başını yırğaladı. 
- Qohum, özü də gör nece qohumuq, - deyib Səlim söhbətə qarışdı. - Ə kişi, 
qoy lap keçmişlərdən deyə-deyə gəlim. Birincisi, bu Mehdi yeznənin özü onların - 
Bığlı Abdullanın qardaşı qızının oğludur, bu bir. Rəhmətlik Nəzir kişi bunun, 
Mehdi yeznənin qardaşı qızı Pərini 
oğlu Mahmuda alıb, bu iki. Üçüncüsü, bu saat kişinin gəlini Nisə,Qurbanoğlu 
Abbasın qızıdır. 
- Baho, aya, belə bizim Osmanın, onnan da indi düşmənsiniz? - 
Ayrım yanıb tökülürdü. 
- Bəs nəcə, onun - əlilə qəm dəryasına qərq olmuş Mehdi kişini göstərib cır 
səslə: - Əmisi Qara Omarı bunun oğlu Yusif öldürüb. 
- Bah, bah, heç yaxşı iş olmayıb. Bəs Mehdi dayı, siz ağsaqqallar niyə yaxın 
durmadınız?.. 
Mehdi kişi dinmədi. Gözünü üstündə bardaş qurub əyləşdiyi nimdaş 
kilimdən ayırmadan tez-tez köksünü ötürür, ah-uf edirdi. Səlim sözlü adamlar kimi 
Ayrımın üzünə baxdı. Göz-qaş eləyə-eləyə işarə eləyirdi ki, işləri qarışdıran, nahaq 
qan salan bu kaftar köpək oğlunun özüdür. Deyirdilər, Süleyman katdanın 
biçənəyini otarma. Yenə gətirib dana qırılmışını doldurtdururdu onun qoruğuna. 
Qəsdən saymazlıq eləyirdi. Süleyman katda öləndən sonra könlündən katdalıq, 
xozeyinlik keçirdi. Ayrım bir Səlimin, bir də onun üzünə baxıb yenə heyfsiləndi, 
başını buladı. 
Mehdi kişi aramla: 
-  Keçib, - dedi, Allah şeytana lənət eləsin, bizi yoldan çıxartdı. İndi heç kəs 
şəninə sığışdırıb barışmaq istəmir. Hökumət... - əlini irəli uzadıb onunla üzbəüz 
oturan Ayrımın üzünə baxdı. - Hökumətin də başı qarışıb. Rusu gedir, türkü gəlir, 
daşnakı gedir, müsavatı, menşeviki gəlir ki, mənə at ver, azuqə ver, sənə azadlıq 
gətirirəm. Hansı bir Allah bəndəsinə gedib deyəsən ki, gəl bizi barışdır. Kim-kimi 
hansı dərədə tapır, qabağını kəsib öldürür. 
- Hələ Ayrım dayı, bunların qohumluğunun hamısını demədim. - Səlim 
yenidən qohumluqdan söz saldı. - Sonra canım sənə desin, demək Osman 
xozeyinin,  sənin dostuyun oğlu Bəkir bumun  qızı Güləsərə   nişanlıdı. Toy, bax, 
bu payız olmalı idi. El dağdan qayıdanda... 
Səlimin bu qədər danışmağı, dil uzunluğu Mehdi kişinin xoşuna gəlmədi. 
“Qabağımdan qayıdır, deyəsən, bu küçük mənim. Deyəsən, yavaş-yavaş hörmətimi 
saxlamır. Qulağıma bir səda da gəlib. Nəzirlilər tərəfə yön basır. Eybi yox...” 
Gur və həlim səslə: 
- Səlim, çayını içdinmi, duraq. Ya Allahın bir adı, - deyib Mehdi kişi 
yerindən durdu. Çöldə qatı qaranlıq düşmüşdü. Ayrım nə qədər yalvar-yaxar 
elədisə, qonaqlar gecəni qalmadı. Mehdi kişi bayırdakı qaranlığı görəndə ürəyində 
bir yüngüllük hiss etdi, sevindi. Talvarın 
altında öz atını görəndə bu sevinc yarıbayarı ürəyində qırılıb məhv oldu. Atın 
rənginin ağ olmağı onu məyus elədi. Yeddi verstdən, - dedi, - görəcəklər ki, gələn 
mənim atımdı. Di gəl, İsrafilin gülləsindən canını qurtar görüm, necə qurtarırsan. 
İstədi Ayrıma başqa bir at üçün 
ağız açsın, şəninə sığışdırmadı. Həm də Ayrım bu iki daşın arasında, şəhər yerində 
hardan alsın atı. Yenə özünün atı olsaydı, bir bəhanə eləyib, minib gedərdi. 
Səlim atları açıq havaya çəkdi. Ayrım atın yüyənindən tutub ərklə: 
- Ay Mehdi qardaş, özün də belə düşmənli, necə deyərlər, yara hələ isti, 
düşmənin də hirsi soyumamış olar, nahaq belə bivaxt yola çıxırsan, vallah qalsan 
yaxşıdı. Səhər dan ağaranda yola düşərdin. Kişinin ürəyinə daha da qorxu düşdü. 
Bayaqdan fikirləşdiklərinin hamısını Ayrım elə bil eşidib, duymuşdu. Səlim atların 
üzəngisini bərkitdi, yüyəni, toqqanı bir daha yoxladı. Başıaşağı düşünən Mehdi 
kişiyə yarıkönüllü: 
- Gedəkmi, a yeznə? - dedi. 
Əslində Səlimin də getməyə heç könlü yox idi. Yeznəsinin bəd xasiyyətinə bələd 
olduğundan dinib-danışa bilmirdi. Bir-iki dəfə Ayrıma him eləmişdi ki, bəlkə sən 
desən, qaldı. Gecdən-gec fikir ağuşundan ayılan Mehdi kişi: 
- Yox, yox, - dedi, - gərək bu gecə kəndə çataq. Arvad-uşaq yiyəsizdi. 
Ayrım: 
- Onda sizə yaxşı yol, -dedi, - uğur olsun. Uşaqlardan arxayın ol, özüm tez-
tez onlara baş çəkəcəm. Mehdi qardaş, çalışın arada barışıq yaradın. 
Hər ikisi ata sıçradı. Ev sahibəsi Həcər arxalarınca bir parç su atmaq istədi. 
Suqarışıq dolça əlindən düşüb, daşlıqla üzüaşağı səslənə-səslənə diyirləndi. Mehdi 
kişi geri dönüb: 
- Qırıldımı, a Səlim? - deyə həyəcanla soruşdu. 
- Nədi danışdığın, - dedi, - mis dolça da qırılarmı, şüşə-zaddımı? 
Kişi əlini döyünən ürəyinin üstünə qoydu. Kədərlə dərindən nəfəs alıb, acığını atın 
üstünə tökdü, yambızına bir qamçı çəkdi. 
Hələ də həyətdə duran Ayrım hirslə arvadının üstünə çəmkirdi: 
- Topal ol səni, bizi kişinin yanında biabır elədin. 
 
* * * 
 
Atlılar şəhəri arxada qoydular. Püstəli dərəsinin aşırımını keçəndə Səlim 
başını qaldırıb göyə baxdı. 
- Adamın ürəyi partlayır, - dedi, - bu zəhrimar Ay da çıxmadı ki, yolu-izi 
əməlli-başlı görək. 
- Nəyinə lazımdı Ay, ulduz. nə vaxtdan bəri aşıq olmusan? - Mehdi kişi 
köntöy-köntöy cavab verdi. Səlimə olan bayaqkı hirsi soyumamışdı. 
- Əşi, Ayı, ulduzu neynirəm. Adam kor kimi diqqətlə qabağa baxmaqdan 
taqətdən düşür, sən də ki, elə bil ağzına su almısan, heç dinib-danışmırsan. - Səlim 
ilk dəfə idi yeznəsi ilə belə yekəxana danışırdı. Sözünün qabağına söz qoyurdu. 
Nəsil davası düşməmişdən qabaq da Mehdi kişidən onun o qədər də xoşu gəlmirdi. 
“Höcət adamdı” - deyirdi. Yerli-yersiz dediyini təsdiq etməyə çalışır. Höcət 
adamnan ləj adamın başında ağıl olmaz. İndi də qohumluq xətrinə bununla yol 
yoldaşı olmuşdu. Nahaq qan tökülən gündən Səlimin yeznəsinə nifrəti daha da 
artmışdı. El qınamasaydı, onun yoğun boynuna bircə xəncər vurardı. Acığı 
tutacağından, bu kimsəsiz dərədə özündən çıxıb dəli-dolu bağırmağından ehtiyat 
edib: 
- Eşitməmisən, söhbət yolun qayçısıdır, - dedi. 
Kişi atın başını çəkdi. Səlim qorxuya düşdü. Fikirləşdi ki, bu səfeh oğlu 
səfeh məni qəfıl vurub eləyər. Elə indicə Ayrımın evində hiss elədim ki, məndən 
zəncir gəmirir. Namərdlik bunun əlində bir içim sudu... 
Sakit təbiətli Səlim hər iki tərəfə çox yalvardı, çalışdı ki, bu nahaq qan 
davasını yatırtsın. Amma onun sözünü eşidən olmadı. Həm də o, Nəzirli tayfasının 
Qara Omarı ilə qardaş kimi idi. Səlim ehmallıca yəhərin qaşındakı tüfəngə əl atdı. 
Əlini tətiyə qoyub gözünü qırpmadan qorxa-qorxa yeznəsinə baxdı. Mehdi kişi 
geriyə dönmədən: 
- Əyə, səfeh-səfeh danışma, - dedi, - gecə vaxtı nə qayçıdan-mayçıdan 
danışırsan? Qulaq as, gör nə deyirəm. - Atım bir az yaxına sürüb, qısıq səslə: - 
Gəlsənə, aşağı enib ağ taladan o taya keçək. Cadar düzünü addayıb Xramın başına 
çıxarıq. 
- Xramdan aşağı enmək mümkündürmü? 
- Bir təhər enərik, burda qorxuram itə-qurda rast olaq. Ancaq bircə şeyi 
bilirəm ki, Səngər dağının dibində Nəzirlilərdən kimsə mütləq bizi gözləyir. 
- Onlar nə bilir ki, biz buraya g’lmişik? 
- Eh, sağ olmuş, çuğul indi çoxdan çatdırıb bu xəbəri... 
- Yaxşı, Xrama çıxdıq, sənin bu zəhrimarın da dəlinin biridi... Bir balaca 
hündür yerə çıxanda kişnərtisi gəsmir. Üstəlik də oradan o tayda kəndi görüb lap 
kövrələcək. Bəlkə bir tel tapıb ağzını ora çatanda bağlayasan. Hə, heç yadıma 
düşmür, çayı keçə biləcəyikmi, su orda 
yaman dərindi ha... 
Mehdi kişi hirslə: 
- Əşi, gedək, - dedi, - nə olar, olar, Allahın adını çağırıb Xramdan enərik. Bir 
də ki, silahımız var, bir təhər özümüzü qoruyarıq. 
Səlim istədi desin ki, ay əyri İsrafilin gülləsindən qorundu ha... Qabağımıza 
çıxmasın, çıxsa işimiz bitdi. Dinmədi. Fikirləşdi ki, onsuz da ayaq üstə ölüb, 
İsrafilin adını çəksəm, bədbəxt lap qorxuya düşər. 
Atlılar Ağ talanı keçib yoxuşa dikləndilər. Cadar düzünə yenicə çıxmışdılar 
ki, gecikmiş Ay hər yeri süd kimi ağartdı. Elə aydınlıq idi ki, arabir uzaqda uçan 
yarasanı, tikanlıqlardan qəfıl çıxıb qaçan dovşanı belə görmək mümkün idi. Mehdi 
kişi başını qaldırıb tərs-tərs Aya baxdı. Dodaqaltı deyinib, yaşına yaraşmayan 
söyüş söydü. Bədirlənən Ay isə acıq verirmiş kimi seyrək, dümağ buludları yara-
yara Yekə yalın zirvəsi boyunca diyirlənirdi. Dar daşın aşırımı burdan apaydın 
görünürdü. Mehdi kişini fikir götürmüşdü. “Bundan sonra uşaqların yanına gündüz 
gedib-gələcəm”. 
Sonra günahın özündə olduğunu bilə-bilə zəmanəni qarğadı, sanki kiminsə 
dalınca deyinirdi: “Şura hökumətidi-nədi, o da gəlib çıxmadı. Deyirlər, o gələndə 
bərabərlik olacaq, torpaq ancaq hökumətin hesabında qalacaq, ayrı-ayrı adamın 
yox. Mənim danam Nəziroğlunun yerində otlayıb, bunun üçün qan düşməni 
olmuşuq. Bircə hökumət tez gəlib bu torpağı alsaydı, bizim didişməmizə son 
qoyulardı”. 
Cadar düzü qurtardı. Qabaqda gedən Mehdi kişinin atı lap Xramın qaşında 
dayandı. Başını bir-iki dəfə aşağı-yuxarı silkələyib bərkdən kişnədi. Atın səsi o tay 
meşədə, Səngər dağında əks-səda verib qayıtdı. Loru dərəsinin gecəsi mürgüdən 
diksindi. Yaxınlıqdakı yalçın qayadan qopan bayquş vahimə ilə ulaya-ulaya yox 
oldu. 
Mehdi kişinin üzünün dərisi səyridi, tez atın boynunuu tumarlaya-tumarlaya 
onu oxşadı ki, daha kişnəməsin. 
Səlim yaxın gəlib sakitcə: 
- Ağzını bağla, - dedi, - a Mehdi yeznə, yoxsa... 
- Lazım deyil, Mehdi kişinin səsi titrədi. - Düş atdan, yavaş-yavaş dalımca 
yedəklə, aşağı enək. 
Mehdi kişi çiynini atın boğazına söykəyib, alnını tumarlaya-tumarlaya, sakit, 
qorxaq səslə oxşaya-oxşaya Xramı endilər. Arabir atların ayağı altından qopan daş 
taqqıltı sala-sala ta çaya kimi gedib çatırdı. Daşların hər taqqıltısı Mehdi kişinin 
ürəyinə bir zərbə olurdu. Sol əlini döyünən ürəyinin üstündən götürə bilmirdi. 
Çaya çatanda atın arxasına keçib dal budunu, ayaqlarını əlilə yoxladı. Səlim yaxın 
gəlib: 
- Nə olub, - dedi, - nəyə baxırsan? 
Mehdi kişi deyinə-deyinə: 
- Bir-iki dəfə ayağı bərk sürüşdü, - dedi, - at yaman əziyyət çəkdi, dedim 
bəlkə yaralanıb eləyib. 
Səlim əlini yellədi: 
- Bir şey olmaz, min, çayı keçək, deyəsən, daha qara-qorxudan qurtardıq, 
çatmışıq, - dedi. 
“Daha çatmışıq, qara-qorxudan qurtardıq”. Bu sözlər ona ürək-dirək vermişdi. 
Doğrudanmı, görəsən, qurtardıq. Ürəklə ata sıçradı. Təpinib çaya saldı. Çayı bu 
taya keçib balaca dikdiri çıxdılar. Mehdi kişi atın başını çəkdi. Səlim yaxınlaşıb: 
- Niyə durdun? - deyə soruşdu. 
- O nədi elə qaralan qabaqda? 
- Körpüdü. Nəziroğlunun körpüsünü tanımırsanmı, yoxsa yadından çıxıb? 
Səni qara basır, a kişi... 
- Bəs ondan bir az o yanda ayaq üstə duran? 
- Hansı? - Səlim əyilib zəndlə  irəli baxdı.  - Dağdağandı, 
dağdağan ağacı, görmürsənmi bəyəm?! 
- Zəhrimar necə də adama oxşayır. Sür gedək. Yanımca, bəri sür. 
Top dağın dibindəki cığırla çıxıb gedək. 
- Bir atını saxla, a Mehdi əmi... 
Səksənən kişi atın üstündə dikəlib tez geri baxdı. Ona elə gəldi ki, bu vahiməli səs 
yerin tərkindən çıxdı. Bu səsin həqiqi olduğuna inanmadı. Nəzir körpüsünün 
yanından üzü bəri gələn iki nəfəri görüb ata bərk bir qamçı vurdu. 
Atın götürülməyi ilə güllənin açılmağı bir oldu. Üzü üstə yerə yıxılan at 
çabalayıb toz qaldırdı. Yarımçıq və yazıq səslə kişnədi. Mehdi kişi qurşağacan can 
verən atın meyidi altında qalmışdı. 
Səlim yerində donmuşdu. Daş Salahlı İsrafili səsindən dərhal tanıdı. Tüfəng 
əlində, Mehdi kişinin üstünə gedə-gedə sərt, acıqlı səslə: 
- A Səlim, səninlə işim yoxdu, - dedi, - çıxıb gedə bilərsən. Səni 
bağışlayıram dostun Qara Omara. 
At zarıya-zarıya nəfəs alırdı. Sağ ayağı atın altında qalan Mehdi kişi dartınıb 
zorla çıxdı. Qucağı qanla dolmuşdu. Atın bədənindən çıxan qanqarışıq ifrat iydən 
öyüdü, güc-bəla ilə dizi üstə oturdu. Tir-tir titrəyir, tərsinə tutduğu tüfənginin 
tətiyini tapa bilmirdi. İsrafil lap yaxın gəldi. Onun yoğun gövdəsi, enli kürəyi 
Mehdi kişinin başı üstə duranda daha da vahimələndi, əli əsə-əsə tüfəngi yerə atdı. 
- Qoca kişiyəm, məni öldürmə, günaha batarsan, Allah... İsrafil səsi gəldikcə 
bağırdı: 
- Necə  öldürməyim,  bu  axıdılan  günahsız  qanın baisi   sən deyilsənmi? A 
qoca kaftar, bu iki qohum tayfanı bir-birilə vuruşduran sən deyilsənmi? Nə oldu, 
indi qoca oldun? 
İsrafilin üzünə qalxan tüfəngin səsi boğuq çıxdı. - Səni, səni görüm qanına 
bulaşasan, - deyib, Mehdi kişi zarıdı,  - Yusif, Hüseyn, oğul.... - üzü üstə yerə 
düşdü. Bu, nahaq qanın ikinci qurbanı idi... 
 
12 iyul 1980-ci il,  
Körpülü - Bakı. 
 
SARITEL 
 
Qadın gözəlliyi yüzlərlə kəldən güclüdür. 
Atalar sözü 
 
Sarıtel nənə əsasına dirənə-dirənə evdən çıxdı. Üzü günbatana baxan iki 
otaqlı evinin cəftəsinə qol boyda ağac parçasını keçirib iki addımlıqdakı Sarıtəpəyə 
tərəf getdi. Sağ əlini gözünün üstünə qoyub təpənin aşağılarına diqqətlə baxdı, heç 
nə görmədi.  
- Şahin, ay Şahin, - deyə nəvəsini səslədi. 
Təpənin aşağılarından cır uşaq səsi ona hay versə də, qarı heç nə eşitmədi. 
- Bu uşaq harda qaldı, maşın-zad altına düşər, - öz özünə deyinə-deyinə lap 
təpənin üstünə çıxıb bir tərəfi yağışdan mamır bağlamış balaca sal daşın üstündə 
oturdu. Ömrünü-gününü bu daşın üstündə ağlayan qar; həmişəki kimi ötən günləri 
xatırladı. Qarı yaxına-uzağa baxdıqca olub-keçənləri bir-bir xəyalında canlandırır, 
artıq çoxdan həyatda olmayan adamlarla həmsöhbət olurdu. Bu yolda o, atlı da, 
piyada da, yaxşı da, yaman da görmüşdü. Qarı üçün həyatın ən böyük səhnəsi bu 
yol, bu təpə idi. Bütün kənd onun gözü önündə ovuc içi kimi görünürdü. Körpülü 
kəndinin beş yüz evini burdan saymaq olardı. Burdan o, hansı ailənin tez yatıb-
durduğunu, kimin tüstüsünün düz və əyri çıxdığını da nuru azalmış gözləri ilə 
apaydın görürdü. Gur səsli poçtalyon da sovetliyə adam çağıranda gəlib bu təpəyə 
çıxar, işini əlüstü qurtarıb, qarının keçmiş haqqında söhbətlərini maraqla dinlərdi. 
... Bozalqanlı Aşıq Hüseyn onun ortancıl qardaşının toyuna gələndə Sarıtelin 
on dörd-on beş yaşı ancaq olardı. Atası Paşa xozeyin kənddə sayılan kişilərdən biri 
idi. Ona görə də oğlunun toyuna adlı-sanlı aşıq çağırmışdı. Başqa kənd və 
obalardan dəvət olunan bəylər və rütbəli şəxslər tər tökə-tökə yeyir, arabir qol açıb 
oynamaqdan da qalmırdılar. Yalnız Alışan bəyin kefi açılmır, qaş-qabağı dolan 
bulud kimi sanki yaş tökəcəkdi. O, özlüyündə bu toyu, şadlığı qudurğanlıq sayırdı, 
“Xozeyin Paşa var-dövlətini gözümüzə soxub nümayiş etdirir”, - deyə fikirləşən 
Alışan bəy aşığa sifariş verənləri belə pis, xəbis bir nəzərlə süzüb, hirsindən bığını 
gəmirirdi. 
Gecə keçirdi. Aşıq çoxdan sifarişlərə son qoyub yarıda olduğu məhəbbət 
dastanı ilə camaatı ah-uf elətdirirdi. Yeyib doyan toy adamları acı bir hərisliklə 
aşığa diqqət kəsilmişdi. Məclisin dağılmağının yaxınlaşdığını  hiss  edən Alışan 
bəy bir azdan  gec olacağını duyub qəfıldən ayağa durdu. Hirslə ayağını yerə 
vurub: 
- Şaxla, aşıq, - dedi, - bəsdir, səhərdən baş-beynimizi dəng elədin. İndi də bir 
qəhrəmanlıq havasında Koroğludan oxu. 
Məclis bir anlıq susdu. Dünya görmüş aşıq heç kefini pozmadan səsini 
alçaldıb sazını bir neçə dəfə astadan dınqıldatdı. Üzünü yanaqları pörtüb qızaran 
Alışan bəyə tutub: 
- Oğul, bəlkə imkan verəsən bu dastanımı bitirim, az qalıb, sonra sənin... 
- Yox! - deyə Alışan bəy qudurğan-qudurğan bağırdı. Kişisən, kişi mahnısı 
oxu. Bəsdir bu ah-uf. 
Yerdən bəylər, toy adamları narazılıq etdi. Uca boylu bir gənc - xozeyin 
Paşanın bacısı oğlu ayağa qalxıb: 
- Gəl, xeyir işimizə qan salma, qonaqsan, qonaq yerində... 
Qəfildən içəri girən xozeyin Paşa bacısı oğlunun çiynindən basıb: 
- Sən otur, oğul, özüm cavab verərəm. Bacısı oğlu heç nə deməyib oturdu. 
Xozeyin hörmətlə və astadan: 
- Oğul, əvvəla, sən burda hamıdan cavansan, bir də ki, kişinin sözünü... 
- Mən dedim, qurtardı, Koroğludan oxusun, yoxsa... 
- Yoxsa, nə olacaq ki... 
Alışan bəy hirslə əlini gümüş dəstəli xəncərinə atdı: 
- İndi cəsarəti varsa, oxumasın, - deyib oturdu. Hamı bir anlıq susdu. 
Pəncərədən, qapıdan boylanan toy xidmətçiləri, qız-gəlin bir-birinin üzünə baxıb, 
işin pis qurtaracağı barədə astadan təşvişlə pıçıldaşırdılar. Ağsaqqallar da işin 
məğzini bildiyindən qabağa düşməyə cəsarət etmirdilər.  Əhvalat Sarıtellə bağlı 
idi.  İki  dəfə xozeynin qapısına elçi göndərən Alışan bəyə qız verməmişdilər. 
Əslində qızın bəyə könlü olduğunu bilən xozeyin vermək istəyirdi, 
“qız qapısı, şah qapısı” məsəli işi yubatmışdı. Bu yubatma ikinci dəfədən sonra 
Alışan bəydə kinə və intiqama çevrilmişdi. Elçilər xozeyinin danışığının get-gəl 
olduğunu ona demişdilər. Alışan bəy heç kəsi eşitməyib: 
- Yox, - demişdi, - xozeyin qızı dünya gözəli olsa da, mən üçüncü dəfə ona 
elçi  göndərməyəcəyəm.  Mən ancaq ondan intiqamımı alacağam, - deyib Sarıtelin 
gələcəkdə kiminsə  arvadı olacağını xatırlayan Alışan bəy xəcalətdən heç kəsin 
üzünə baxmayıb candərdi ayağını sürüyərək öz yerinə getdi. Xozeyin Paşa ani 
olaraq yadına salmaq istədi ki, bunu toya kim çağırıb. Mən ki, çağırtdırmamışam. 
Bayaqdan xain-xain xozeyinə baxan Alışan bəy elə bil onun ürəyindəkini duydu, 
yenidən ayağa durub: 
- Toya məni heç kim çağırmayıb, özüm gəlmişəm, aşığa görə, - üzünü aşığa 
tutub: - oxu, aşıq, mənim sifarişimi oxu, al, bu da nəmərin. 
 Aşıq simlərə toxunub sazı qəhrəmanlıq havası üstə kökləmək istəyəndə 
xozeyin onun əlini tutdu. Aşıq da əlini xozeyinin əlinin üstünə qoyub: 
- Paşa qardaş, qoy nə istəyir oxuyum, cavandı, beyni qandır, fikir vermə. 
Xozeyin hirslə: 
- Sazını kökdən salma, - dedi və bu dəfə üzünü Alışan bəyə tutub: 
- Oğul, sən gəl Allaha bax, mənim evimdə, uşaqlarımın ilk xeyir işinə qan-
qada salma, qoy işimizi görək. 
Alışan bəy hirslə irəli yeridi, xəncəri siyirib sazın simlərinin üzərinə qoydu: 
- Kişisən, Koroğludan oxuma - deyib, qudurğanlıqla bağırdı. Məclisə 
qarışıqlıq düşdü. Pəncərə ağzındakı qadınlardan kimsə qiyyə çəkib qışqırdı. Sarıtel 
doluxsunmuş ala gözlərində yaşı boğub: 
- Ana, sakit ol, - dedi, - heç nə olmaz. 
Ürəyinin dərinliklərində Alışan bəyə olan azacıq məhəbbətini də göz yaşı kimi 
boğub yerə atdı. İndiyədək bu mahalda hamının hörmət və ehtiramla qarşıladığı 
atası xozeyin Paşanın qabağında heç kəs belə qabarmamışdı. Sarıtel dəmir torlu 
pəncərədən düşüb, başıaşağı göz yaşını anasına sezdirmədən tez qapıya gəldi. 
Adamları yarıb içəri girdi. Üzü Alışan bəyə tərəf dayanmış xozeyin qızının nə vaxt 
içəri girdiyini görmədi. Sarıtelin xəncər üstünə atdığı kəlağayını görəndə kişi ilan 
çalmış kimi diksindi, əlini öz xəncərinə atıb: 
- Rədd ol burdan, - dedi, - doğraram, Quran haqqı. 
Qızının qolundan tutub bayıra atmaq istəyəndə əhvalatdan halı olmayan aşıq araya 
girdi: 
- Xozeyin, mənə bağışla, - dedi, - qızım ağıllı iş gördü. Çox sağ ol, qızım, 
günün xoş, bəxtin ağ olsun. 
Sarıtelə ötəri baxan Alışan bəy xəncəri geri götürüb fəxrlə qınına qoydu. Bəy 
üzündəki ölüm rəngini göstərməmək üçün məclisi tərk etdi. Aşıq kökdən düşmüş 
sazını yenidən nizamlayıb məhəbbət dastanını davam etdirdi.      
 
İlahədən yazılıbdı, 
Yolum düşdü sənə, dağlar. 
Sən ol Məcnun, mən də Leyli, 
Gəzək yana-yana, dağlar. 
 
Üstünün qarı ərisin, 
Axsın çaylara yerisin, 
Bir az alçal, yar görünsün, 
Bağrım döndü qana, dağlar. 
 
Yazıq Novruz burda qaldı, 
Boran əsib yolum aldı, 
Bahar olcaq elin gəldi, 
Dönmüsən sultana, dağlar. 
 
Söz-söhbətlə, hay-küylə dağılan məclisdən sonra Sarıtel Alışan bəyin yaxın 
qohumlarından birini tapıb nifrət dolu sifarişini göndərdi: 
-  Bəyə deynən, çox da paslı xəncərinə güvənib, gədəliyini üzə çıxarmasın. 
Hər şeyi atama bağışladım. Onu bilsin ki, iki dünya bir olsa da, məndən ona arvad 
olmayacaq. Heç itimin qulağı kəsilməmiş küçüyünü belə ona layiq bilmərəm. 
Bu xəbəri alan Alışan bəy səhərəcən yatmadı. O başdan ölkəyə yayılmış 
xəbər bu obaya da gəlib çatdı. Bu, birincidən də bəd və acı idi. Cahan müharibəsi 
başlanmışdı. Körpülüdən könüllü tatar süvari alayında cəbhəyə gedən nə Alışan 
bəy, nə də xozeyin Paşanın oğlanları qayıtmadı. Ay ötdü, il keçdi, xozeyin 
oğlanlarının həsrətindən ömrünü nəvələrinə bağışladı. 
Onda Sarıtelin yaşı otuzu haqlamışdı. Sarı təpədə Sarıtelin qara telləri 
ağardı, aydan nur səpilən üzünə yaraşıqlı izlər düşdü, amma qapılarını bir daha heç 
bir elçi döymədi. Və ümidini öz yaxın qohumlarından götürdüyü, özünə son pənah 
saydığı Şahin nəvəsinə bağladı. 
Qarı hər dəfə əlini gözünün üstünə qoyanda nəzərlərinə uzaqlardan, 
dumanlar arasında başı xonçalı gələn elçilər görünürdü. Nə duman aralanır, nə də 
elçi mənzilə çatırdı... 
1977-ci il  
 
 
KÖRPÜLÜ  HƏSRƏTİ 
 
(və ya onun tarixi haqqında bilgilərdən) 
Eləsi var, dünya tarixini əzbər öyrənir, ancaq  
öz kəndini yaxşı tanımır, nəinki tanımır, onun  
həyatı, tarixi ilə heç maraqlanmır da. Bu,  
nadanlığın ən geniş yayılmış növlərindən biridir, 
Yazırıq ki, heç kəs unudulmayıb, heç nə 
yaddan çıxmayıb. Ancaq görək, bizə həyat vermiş 
əcdadlarımızı tanıyırıqmı? Babamızın babasınına 
adını bilirikmi? Axı, bizim yaddaşımız məhz 
onlardan başlayır. 
 
Vasili Belov, 
yazıçı 
 
İnsan iki əzizini itirəndə illərlə yuxusu ərşə çəkilir, rahatlığı pozulur. 
Onlardan biri anadır, digəri isə qoynunda dünyaya gəldiyi yurd-yuva, torpaq. Ana 
itkisini başa düşmək olur, çünki dünyaya gələn getmək üçündür. Bu, həyatın 
yazılmamış əzəli və əbədi qanunudur. Dahi şairimiz Məhəmmədhüseyn Şəhriyar 
demişkən: 
 
Bir kesə nə ata qalar, nə əmi,  
Biçilməyə əkilibdi bu zəmi. 
 
Bəs yurd-yuva, torpaq itkisi? Bax, bunu başa düşmək, bu itkinin həsrətini 
qəbul etmək və ona dözmək olmur. 
Bizim itirdiyimiz yurdun intizarı beş-on adamı yox, beş yüz evli Körpülü 
camaatının yuxusunu ərşə çəkib. Bu ağrı xeyir-şər məclisinə yığışan hər bir kəsin 
bitib-tükənməyən söhbət mövzusuna dönüb. Aradan on iki il keçsə də, böyükdən-
kiçiyə - bütün Körpülü camaatı doğulduğu yerin, dədə-baba yurdunun intizarı ilə 
yaşayır. Orada baba, nənə və ata-ana qəbri qoyub gələn oğul, qız dünyanın hansı 
guşəsində firavan yaşasa da, qəlbinin dərinliyindəki, varlığındakı Körpülü odu ilə 
qovrulur. 
Zamanın ab-havası Vətəni siyasətin qurbanı elədi, bu gün kəndi-kəsəyi 
olmayan bizim nəsli isə cəlayi-vətən elədi. 
Təməli 1841-ci ildə qoyulmuş Körpülü kəndinin mərd oğulları ömrü boyu 
ətrafındakı namərd ermənilərlə mübarizədə olublar. Süleyman katda Ah oğlu (el-
obada Nəziroğlu Süleyman adı ilə məşhur olub), Mehralı Məmmədoğlu, Şəkər 
İsmayıl oğlu, İsa koxa oğlu Məmməd, Baba Xəlilov, Şamil Adıgözəloğlu, Əsgər 
Nəziroğlu, Qara Omar Alı oğlu, Abutalıb Zeynaloğlu ötən əsrin əvvəllərində 
erməni daşnaklarına qarşı döyüşlərdə ad-san qazanıblar. Bu gün ədəbi aləmdə, 
elmin və kənd təsərrüfatının müxtəlif sahələrində öz dəsti-xəttilə tanınan əməkdar 
müəllim Nadir Nəzirov, İmran Qandalı oğlu, Mehralı Nəzirov, yazıçı Nəriman 
Süleymanov, alimlər Seyfəddin Nəzirov, Rəhim Zeynalov, Sədi Əbdürrəhmanov, 
Əbdürrəhman Mehdioğlu, Eldar Əhmədov, Şahin Xəlilov, Şamil Vəliyev, yazıçı-
jurnalist Möhbəddin Səməd, Elşad Qoca, və başqaları Körpülü kəndinin 
yetirmələridirlər. 
Loru nahiyəsinin girəcəyində, kiçik Qafqaz sıra dağlarının ətəklərində 
təpələr qardaş kimi çiyin-çiyinə dayanıblar. Üzü ulu Ləlvər dağına baxan təpələr 
arasında iki kənd vardı: Yuxarı Körpülü və Aşağı Körpülü idi onların adı. Onun 
hüsnünü vaxtilə Molla Əsgər Nəziroğlu (1880-1953) belə vəsf eləmişdi. 
 
Ləlvərdir cənnət ocağı,   
Cövhərnən dolub qucağı,  
Pir olub Yusif ocağı,  
Belə gözələ nə deyim? 
 
Talasına gül düzülür,  
Çeşməsindən can süzülür,  
Əsgər kədərdən üzülür,  
Belə gözələ nə deyim? 
 
* * * 
 
Tarixi mənbələr göstərir ki, Ağtala, Loru və Qazax sancağında məskun 
olanlar Qızılbaş tayfaları idi. Bu türk tayfalarının əksəriyyəti Azərbaycanın şimal-
qərb hissəsində, Debet, Kür və Ağstafa çaylarının axarı boyunca yerləşirdi. “Hələ 
üçüncü və dördüncü yüzilliklərdə (bəlkə də daha əvvəl) Alban-Arran çarlarının qış 
iqamətgahı olmuş Xalxal şəhəri Kürlə Xram çayları arasındakı sahədə imiş. 1700-
1800 il bundan qabaq şəhərlərimizin Xalxal (yəni qışlaq), Hunan (Hun qalası) 
adlanması o deməkdir ki, Azərbaycan dili Urmiya gölündən tutmuş Qazax - Tovuz 
- Balakən - Abşeron zonasına qədər böyük bir ərazidə ümumişlək dil idi. Əks 
təqdirdə nə bu adlar, nə də onları daşıyan qədim şəhər və qəsəbələr olardı. Elə 
Qazağın özü də yeni şəhər deyil, 
onun 1270 il əvvəl də şəhər kimi mövcudluğu barədə IX-X əsr qaynaqlarında 
maraqlı məlumatlar var” (Bax: Q.Voroşil “Tariximizin yadigarı” məqaləsi, 
“Ədəbiyyat və incəsənət” qəzeti, 12 iyul, 1985-ci il). 
On altıncı yüzilliyin səksəninci illərində güclü Türk ordusunun təzyiqi ilə 
qızılbaşlar ordusu Azərbaycandan çıxarıldı. Qacar, Qaramanlı və Boyat 
tayfalarınınbir parası Azərbaycandakı ərazilərini tərk edib İrana köçdülər. Yalnız 
Qazaxlı tayfası öz məskənindən çıxmayıb Osmanlı hakimiyyətini tanıdı. 
Qazaxlıların başçısı Nəzər xan bundan əvvəl iki dəfə Qızılbaşların hakimiyyəti 
altında olsa da, yenə öz yurdunu tərk etməmiş, ona sadiq qalmışdır. 
1583-cü il aprelin 13-də Osmanlı ordusunun sərdarı Fərhad paşa 
Zaqafqaziyaya hücuma keçdi. O, Loru və Dmanisi qalalarını bəylərbəyi elan etdi. 
Qalalarda qarnizon saxladı. Bu yerlərdə işini qurtaran Sərdar Fərhad paşa öz 
ordusu ilə Qori qalasına yaxınlaşdı. Burdan o, azsaylı dəstə ilə Tiflisə hücum edən, 
Sinan paşaya bir neçə müvəffəqiyyətli zərbə endirən Qazax xanı Nəzər bəyin 
ünvanına məktub göndərdi. Məktubunda bacarıqlı sərkərdə kimi tanıdığı Nəzər 
bəyə Sərdar təklif edirdi ki, Osmanlı ordusuna xidmətə keçsin. Az müddət 
fikirləşən Qazax xanı Sərdarın təklifini qəbul edib, onun hüzuruna .gəldi. O 
vaxtdan Osmanlılar Nəzər bəyə Nəzər paşa-general rütbəsi verdilər. Onu Osmanlı 
imperiyasının dostu kimi qəbul etdilər. [Bu barədə daha ətraflı bax: “V 
sokrovişnite rukopisey” məcmuəsi, Vll-cild, A.M.Fərzəliyev “Ukreplenie osmanov 
na territorii Sefevidskoqo Azerbaydjana (1579-1583)” məqaləsi]. 
Nəzər xanın vərəsəsi Şəmsəddin Qazaxlı 1605-ci ildə I Şah Abbasdan xan 
titulunu almışdı. İgid el başçısı kimi Şirvan şahlığından ona torpaq da bəxş 
edilmişdi. 
Tarixi sənədlər şahidlik edir ki, 1628-ci ildə Şəmsi xan Qazaxlı hələ sağ idi 
və Loru nahiyəsinə hakimlik edirdi. 
Tarixi məxəzlərdə belə bir fakt da mövcuddur. “Çar salnaməsi”nin müəllifi 
Molla Məhəmməd əl-Cari 1735-ci ildə Loru qalası uğrunda gedən döyüşlər 
haqqında yazır: “Rəcəb ayında, yəni noyabrda Təhməzqulu xan Gəncəni 
mühasirədə saxlayarkən Abdulla paşa bin Körpülü (Köprülü) başda olmaqla, İslam 
ordusu Qarsa gəlir və Məhərrəm ayınadək burada qalır. Təhməzqulu xan ordusu ilə 
onun üzərinə yollanır və Sınıq körpünün yanında dayanır. Sonra Loru qalasına 
gəlir və buradan İslam ordusuna qarşı gedir. Gecə ikən gizlicə Arpa çayını keçərək 
Qars tərəfdə yerləşir. Səfər ayının əvvəlində iki ordu görüşür. İslam ordusunun 
başçısı Abdulla paşa öldürülür”. 
Məhz bu faktlar da əyani olaraq göstərir ki, Loru nahiyəsi türk torpağ olub. 
Əgər türk torpağı olmasaydı, həmin ərazidə yerləşən dağın adı Ləlvar - yəni qızılı 
olan dağ olmazdı. Əgər türk torpağı olmasaydı, həmin nahiyədəki şəhərlərin adı 
Allahverdi, Cəlaloğlu, Gümrü və Qarakilsə olmazdı. Yaylağına Çubuxlu, yerinə 
Suqovuşan, Gərgər kimi türk adları qoyulmazdı. 
Salnaməçi Molla Məhəmməd əl-Cari məşhur türk sərkərdəsi Abdulla 
paşanın doğulduğu yerin adını əvvəlcə bin Körpülü yazır, sonra isə mötərizədə 
Köprülü sözünü də əlavə edir. Deməli, Türkiyədə belə bir nəsil, tayfa olub. Bunu 
təsdiq edən daha bir mənbə də var. Görkəmli türk alimi Məhəmməd Fuad 
Köprülüzadə köprülülərin böyük bir sülalə olduğunu iftixarla yazır. O da 
məlumdur ki, körpü sözünün türkcəsi köprüdür. 
Bu, gələcəkdə çox ciddi tədqiqat, araşdırma tələb edən məsələdir. Bu tarixi 
faktlardan ona görə istifadə etdik ki, mənfur ermənilər qeydsiz-şərtsiz haray salırlar 
ki, guya Loru nahiyəsi qədim erməni torpağı olub. Bu nahiyənin, daha doğrusu 
Debet çayının sağ və solunda salınmış kənd və şəhərlərin əksəriyyətində hələ 
qədimdən Türk-Azərbaycan soydaşlarımız məskunlaşmışdılar. Allahverdi, 
Cəlaloğlu və Qarakilsə şəhərləri, Axtala, Ayrım, Loru-Pənbək, Ləmbəli, Mədən, 
Gərgər, Hamamlı kəndləri azərbaycanlılara məxsus idi. 
Sovetlər dövründə erməni daşnaklarının iş-gücü ancaq bu yerlərin adını 
dəyişdirib özününküləşdirmək idi. Ona görə də nə Azərbaycan, nə Gürcüstan, nə 
də Ermənistanın xəritəsində Körpülü adlı kəndin varlığı  göstərilmirdi.  Nəinki  
təkcə  xəritələrdə,  heç  imperiya  və Sovetlər dövründə buraxılan 
ensiklopediyalarda belə Körpülü adlı kənd yoxdur.   Üç   respublikanın   
qovşağında   yerləşən   Körpülü   aprel çevrilişindən əvvəl Borçalı qəzasının 
tabeliyində olub. Sovetləşmədən sonra  Loru  nahiyəsindəki   Azərbaycan  kəndləri   
ilə   birgə   o   da Ermənistana ilhaq olunub.  1897-ci ilin payızında əhalinin 
siyahıya alınmasında Körpülü ayrıca kənd kimi yox, plemya-tayfa kimi Şıxlı 
sakinləri ilə bir sayda göstərilir. Baxmayaraq ki, onların məskun olduğu   yer   
Borçalı   Yadigarov   bəylərinin   idi.   1886-cı   ildə   isə Körpülüdə əlli yeddi 
ailədə üç yüz on nəfər sakinin yaşadığı qeyd olunur. 
On altıncı yüzillikdə Osmanlı imperiyasına tabe olan Qazax sultanlığı və 
onun Loru nahiyəsinin sancaq siyahısında hər iki yerin kəndləri göstərilir. Burada 
Salahlı, Kəsəmən, Dəmirçilər, Daş Salahlı, Axtala, Mədən və başqa kəndlərin adı, 
ərazisi, əhalisinin sayı və ayrı- 
ayrı bəylərin soyadı var. Bu sancaqda nə Körpülü, nə də onun sakinləri barədə 
məlumat yoxdur. 
Bu da səbəbsiz deyil. Gürcüstan Dövlət Mərkəzi Arxivinin sənədlərinə 
əsasən araşdırmalar apardıqda belə qənaətə gəlmək olar ki, Körpülünün təməl daşı 
ilk dəfə 1841-ci ilin payızında qoyulub. 
1846-cı ilin may ayında Qafqaz canişini general-knyaz M.S.Vorontsov 
raportla imperator I Nikolaya bildirir ki, Loru dərəsindəki kəndlərin Sadıq bəy 
Yadigarovun27 ixtiyarında qalmasına icazə versin. Canişin qeyd edir ki, bu 
torpaqlar general A.P.Yermalov dövründə, 1819-cu ildə əlahəzrət tərəfındən 
Yadigaroğlu Sadıq bəyə bağışlanmışdır. Daha sonra canişin M.S.Vorontsov yazır: 
“Əvvəllər (1839-1841-ci illər nəzərdə tutulur - Ş.N.) Körpülü kəndində erməni 
qaxtağanlarının müvəqqəti məskunlaşmasına baxmayaraq, gürcü çarları II İrakli və 
Georgi tərəfindən bu kəndin Sadıq bəy Yadigarova bağışlanması haqqında ona 
fərman təqdim olunmuşdu. Bununla bərabər, çarlar ətrafdakı xristian və 
Azərbaycan kəndlərini də onlara bağışlamışdı və indiyədək də həmin kəndlər 
tamamilə Yadigarovların ixtiyarındadır”.28 
Həmin il dekabrın altısında imperator M.S.Vorontsova cavab məktubunda 
yazır ki, Loru nahiyəsindəki torpaqların Gürcüstanda yaşayan əsilzadə 
Yadigarovların ixtiyarında qalmasına etiraz etmir. 
Bəli, ayrı-ayrı rəsmi arxiv sənədlərində qaxtağan ermənilərin 1839-cu ildə 
indiki Körpülü ərazisində müvəqqəti məskunlaşması barədə məlumat var. 
...1839-cu ildə Cəlaloğlu şəhərinin yaxınlığındakı Uzunlar kəndinin iki 
erməni məhəlləsi ətrafdakı türk kəndlərinin təzyiqindən köçüb Sadıq bəy 
Yadigarovun tabeliyində olan torpaqda məskən salıblar. Xəyaloğlu talasında və o 
tay Qabaqdöş deyilən təpədə özlərinə dam-daş tikib yaşayan qaxdağan 
ermənilərinin getdikcə artdığını görən Sadıq bəy bərk narahatlıq keçirirdi. 
1841-ci ildə Şıxlı-Salahlı ərazisində bərk quraqlıq olduğundan Çubuxlu 
yaylağından qayıdan beş məhəllə Sadıq bəyin icazəsi ilə indiki Körpülüdən bir az 
aşağıda, Debet çayının sağ sahilindəki Quruçay adlı yerdə məskunlaşırlar. Həmin 
ili Təkəli kəndinin sahibi 
Mustafa bəy Yadigarovun [general-mayor Əsədulla bəy Yadigarovun (1844-1901) 
atasıdır] başçılığı ilə Sadaxlı və Borçalınınsay-seçmə igidlərinin köməyi ilə 
Xəyaloğlu talasında və Qabaq döşdə müvəqqəti məskun olan qaxdağan erməniləri 
döyüb qovurlar. Sınıq körpünün yanından qopub gəldiklərinə görə kəndə Körpülü 
adımı verib oturaq həyat keçirirlər. Onlar birinci və ikinci Şıxlı kəndlərindəki 
İsələr, Sarvəllilər, Nəzirlər, Omarağalılar və Aşıqlar məhəllələrindən idilər. Aradan 
yüz əlli ildən çox keçsə də, bu məhəllələrin birinci və ikinci Şıxlıda qan və süd 
qohumları qalır. 
 
* * * 
 
Ötən əsrin yetmişinci illərində Azərbaycan Dövlət Universitetində təhsil 
alırdım. Hər il yay və qış tətillərində kəndə gedəndə ağsaqqal müəllim Məmiş 
Əhməd oğlu ilə görüşər, bir stol arxasında saatlarla, günlərlə üzbəüz oturardıq. 
Zəngin məlumatlı Məmiş əmi kəndin tarixindən, nüfuzlu nəsillərdən danışar, mən 
də qeydlər götürərdim. Bu söhbətlərində o, çox vaxt yüz bir yaşında vəfat etmiş, 
                                                 
27 Bu, sovetleşməyə qədər yaşayan Sadıq bəy Yadigarov deyil, onun adı qoyulan 
əmisidir. - Ş.N. 
28 Bax: «KoIonialğnaə politika Rossiyskoqo üarizma v Azerbaydjane» kitabı, II cild, 
səh. 104, 1937-ci il nəşri. 
mərhum bibisi Zeynəb xanımın Nəzir qızının (1857-1958) xatirələrinə əsaslanırdı. 
Beş şagird dəftərində elədiyim qeydləri, əhvalatları bu günədək qoruyub 
saxlamışam. Bunlar nəsillər, kəndimizin ayrı-ayrı şəxsiyyətləri haqqında qocaman 
müəllim Məmiş Əhməd oğlu Nəzirovun yaddaşından mənə əvəzsiz yadigardır. 
Şair təbiətli, zəngin söz ehtiyatlı Məmiş əmi şer də yazardı. Amma nə onları 
dərc etmək üçün təşəbbüs göstərməz, nə də şairliyi ilə öyünməzdi. Yalnız gənclərin 
toy məclisində arıq qamətini şax tutar, gur və məğrur səslə özünün “Mahir” 
təxəllüsü ilə yazdığı qoşmaları, gəraylı və divaniləri var səsilə oxuyardı. Şerin 
ahəngindən məst olan məclis əhli dönə-dönə onun sağlığına badə qaldırardı. 
Təvazökar şair Mahir isə sərt, bir az da ötkəm səslə: 
- Dostlar, - deyərdi, - gəlin unutmayaq ki, biz cavanların xeyir-duasına 
gəlmişik. Onların sağlığına badə qaldırmalıyıq, onlara xoşbəxtlik diləmək 
borcumuzdur... Nə yapışmısınız bu qoca müəllim babadan - deyə zarafat edərdi. 
1972-ci ildə söhbət elədiyim Məmiş Əhməd oğlunun yaddaşından bir parça: 
Babamız Nəzir Abdulla oğlu Şıxlı kəndinin Sarıvəlli məhəlləsində təxminən 1820-
25-ci illərdə anadan olub. Müfli Məhəmməd əfəndi Molla Osman oğlu Vidadovun 
(1805—1872; XVIII əsrin iki klassik şairi - Molla Vəli Vidadinin oğul, Molla 
Pənah Vaqifin isə qız nəvəsidir - Ş.N.) məktəbində dini təhsil almışdır. Hələ gənc 
yaşlarında o, iti ağlı və fərasəti ilə eldə, obada nüfuz qazana bilmişdir. İstər ümumi 
kənd işlərində, istərsə də bəzi ailə və nəsillər arasında olan mübahisəli məsələlərin 
yoluna qoyulmasında onun müdrik məsləhətləri gərəkli olmuşdur. Rəhmətlik 
Zeynəb mamam danışardı ki, Yadigarovlar öz torpaqlarından bizim kəndə payı 
məhz atam Nəzirin xətrinə veriblər. O, Mustafa bəy və İsrafil bəy Yadigarovla çox 
yaxın dost olub. Sonralar bu dostluğu Sadıq bəylə Nəzirin qardaşı oğlu Süleyman 
katda Alı oğlu davam etdirmişlər. 
Nəzir babamın həyat yoldaşı Daş Salahlı qızı Salya xanım olub. O, məşhur 
mülkədar Məmməd koxanın xalası idi. Cavan ikən vəfat edən Salya xanımdan iki 
qız övladı qalır. Nəzir bir müddət evlənmir. Bir gün yaylaqdan qayıdan Nəzirdən 
qaynanası soruşur ki, niyə evlənmirsən, bu qədər dul yaşamaq olmaz, bu, şəriətlə 
də günahdır. Cavansan, mən qaynana kimi sənə icazə verirəm... 
- Mən o vaxta qədər dul qalacağam ki, kiçik qızım Fatma xanım ərə gedəsi 
olsun. 
- Nəzir, oğlum, onda gərək ən azı iki il gözləyəsən. 
- İki il nədi, lap dörd-beş il də gözlərəm, təki mənim qızlarım analıq üzü 
görməsin, yad qapazı yeməsinlər. 
Sonralar Fatma xanımla evlənən Nəzir Abdulla oğlunun üç oğlu, üç qızı - 
Əhməd, Əsgər, Mahmud, Zeynəb, Yetər və Cəvahir adlı övladları olur. 
Gürcüstan Mərkəzi Dövlət Arxivinin sənədləri şahidlik edir ki, Süleyman 
katda Alı oğlu 1849-cu ildə Körpülüdə anadan olub. O, ayrı-ayrı illərdə iki dəfə - 
Ləmbəli, Şınıx, Qalaça və Körpülü kəndlərinin katdası seçilib. Onun anası Kirənc 
Muğanlı kəndindən olan dəli Əhmədin qızı Salya xanım idi. Həmin illərdə Körpülü 
Borçalı qəzasının tabeliyində olsa da, nə Süleyman katda, nə də kəndin əhalisi 
Şıxlı və Daş Salahlı kəndlərilə əlaqələrini kəsməmişlər. Xüsusilə, həmyaşıdı 
Məmməd koxa Mahmud oğlu (1859-1933) ilə Süleyman katda arasında qohumluq 
və dostluq möhkəm olmuşdur. El şairi Mirzə Səmədin, Şıxıoğlu Vəkilin və Məmiş 
Əhməd oğlunun şahidliyinə görə onlar bir-birinə “xalaoğlu” deyə müraciət 
edərmişlər. 1918-ci ildə də erməni daşnakları Körpülüyə hücum edəndə 
körpülülərə köməyə gələn şıxlılılar, daş salahlılar, Borçalının Qasımlı və Qaçağan 
kəndləri olmuşdur... 
  Həmin ilin payızında daşnaklar Gürcüstanın tabeliyində olan Loru 
nahiyəsinə iddiaçı oldular. Gürcü menşevik hökumətilə savaşdılar. İki aya qədər 
davam edən döyüşlərdən sonra ingilislər ermənilərlə gürcü menşeviklərinin 
arasındakı mübahisəli olan Loru nahiyəsini “bitərəf zona” elan etdilər. İngilis 
polkovnikini də Loruya qubernator qoydular. 
1921-ci ildə bolşeviklər Gürcüstanı istila edəndə ermənilərin fitvası ilə 
əsaslandırdılar ki, guya Loru nahiyəsindəki Allahverdi (onda Noyemberyan rayonu 
yox idi. Əvəzində balaca Barana kəndi vardı. Əllinci illərdə ora rayon mərkəzi 
oldu - Ş.N.), Mədən, Tənbək və Cəlaloğlu şəhəri ərazicə Ermənistana daha çox 
uyğundur. Beləliklə, Borçalının cənub hissəsindəki Loru nahiyəsi bolşevik 
təzyiqiylə Ermənistana qatıldı. Yuxarı Körpülü və Lənbəli də Ermənistan 
ərazisində qaldı. 
 
* * * 
 
İndi illər keçir. Körpülü düşmən əlində, biz sakinləri isə onun həsrət və 
intizarındayıq. Hələlik bircə təsəllimiz var. O da Qazax rayonundakı Pirli 
ərazisində Körpülü kəndinin məskun olub, adını yaşatmasıdır. 
Bir para Körpülü sakini Balakən, Şəmkir, Gəncə, Bakı, Şamaxı və digər 
kənd və şəhərlərdə də məskunlaşıblar. Nə qədər ki, Körpülü camaatı var, kəndin 
adı itib-batmayacaq. Onun adı bizim nəsildən-nəslə keçib varlığımızda yaşayacaq. 
Xeyirxah İsmayıl İmran oğlunun təşəbbüsü ilə nəşr olunan “Nəzirli ocağının 
üç şairi” kitabı ilk tarixi əsər kimi gələcək nəsillərə ərməğandır. 
Heç bir Körpülünün keçmişini unutmayacağına əminəm. Çünki keçmişinə 
kor baxanın, onu unudanın gələcəyi olmur. Bəzən düşünürsən ki, ata-babasını 
unudanın yaşamağa haqqı varmı? Əlbəttə, yox! Keçmişi və şöhrətli nəsli ilə fəxr 
edib onu yaşatmayan şəxs qaranlıq gecədə öz çırağını söndürən əfəl məxluqdur. 
Xalq şairi Hüseyn Arif büllur poeziyasında yaxşı deyib: 
 
Ata yurdumuzdan ilham almasaq, 
Zaman ağac kimi qurudar bizi. 
Bu gün babaları yada salmasaq, 
Sabah nəvələr də unudar bizi. 
 
 
 
 
 
 
 
 
 
 
 
 
 
 
 
 
 
 
 
 
KİTABIN İÇİNDƏKİLƏR 
 
Müəllifdən        3 
EL ŞAİRİ MOLLA ƏSGƏR NƏZİROĞLU   5 
Molla Əsgər Nəziroğlunun bizə çatmış şerləri  8 
Nə deyim        8 
Oğul         9 
Dördlüklər        10 
 
EŞİDİN MAHİRİN DƏDƏ SÖZÜNÜ   11 
Dağların        15 
Kəkliyi        16 
Dağlar        16 
Bükülmüş        17 
Baxasan        18 
Ceyranım        18 
Tərsinə döndü       19 
Yeldağı        20 
Ola         21 
Olmaz-olmaz       22 
Haray         22 
Dünya        23 
Ay əmimoğlu       24 
Şirin-şirin        25 
Ay bahar!        25 
Kimi         26 
Aykönül        27 
Qızların        27 
Yenə çiçəklənəcəkdir.      27 
Azadlıq nəğməsi       28 
Kimi         29 
Cəbhə yoldaşım       30 
Demədimmi        31 
Yaxşıdır        32 
Azaflı        33 
Nə mənası var       34 
Düz         35 
Nədi         35 
Ay Kifayət        36 
Dostlar        36 
Ay Pərim        37 
Fəridəm        38 
Altdan-altdan        38 
Məmiş Əhməd oğlu Nəzirlinin (Mahirin) “Hikmətli    
sözlər” dəftərindən       40 
Məmiş Əhməd oğlu Nəzirlinin “Bayatılar” dəftərind”ən  42 
Sevimli müəllimim Nəzir haqqında xatirələrim   43 
 
GÜNYAZI XATIRLA BARI      46 
Könlüm səninlədi        56 
De, hanı Günyazın       56 
Sən elə gözəlsən        56 
Almırsan niyə        57 
Sənsiz         57 
Gözlərin fitnəsi        58 
Yaşarsan hardasa        58 
Sığal ver gözəl sözə       59 
Pərvanə intihardadı       59 
Dodaqlar         60 
Əvvəlki tək qəlbimdəsən      60 
Könlüm səninlədi        61 
Gözələ yaraşmır        61 
Gözəl yaradıbdı yaradan       62 
Gözlərim yol çəkir       62 
Yananı yandırma        63 
Könlümdə bir dilək       63 
Gərdək olub gülcamala qaratel      64 
Şəkərdimi, baldımı       64 
Azalmışdı ürəyimin məlalı      65 
Günyaz qurban olandı       65 
Gözlərindən muğayat ol       66 
Uzaq gəzmə səni sənsiz anandan     66 
Məhəbbət sözündən yaranıb adın     67 
Bəyaz gördüm, gözəl idi       67 
Vaqifsayağı         68 
Gözləri göyçək        68 
Dodaqların beçə baldı       69 
Sözümdən dönən deyiləm      69 
Qaşları hər biri qibləgahımdı      70 
O fitnəkar göz        70 
Fikirlisən niyə sən        71 
Gözəllər naz sevir        71 
Kimə gərək mən yazdığım şerlər     72 
Gülyastığa göz yaşınmı tökülüb?     72 
Qana dönmüş ürəyimin odunda     73 
Sözümdə Günyazam       73 
Möhnətli günləri yola salmışam     74 
Ürəyi ürək duyanda       74 
Gözəli sevənin nə dərdi-səri      75 
Arabir Günyazı xatırla barı      75 
O tellər qüdrətdən daranıb      76 
Sənin göz yaşında batmadım niyə     76 
Ağlayan da özün, gülən də özün     77 
Mənim hər sözümün əzəli sənsən     77 
Ayrılığın yaş gətirdi yaş üstə      78 
Göz yaşımdan islanıbdı tellerin     78 
Tanrıya bax, ətəyindən tök daşı     79 
O yerdə qəm əkib bitirmişəm mən     79 
Gözəlcə yandırar, gözəlcə yaxar     80 
Mən dedim, o dedi       80 
Yüz gözəl bir Əsli olammaz daha     81 
Yuxum çin olaydı        81 
Gözlərin gözlərə sevinc payladı     82 
Bəxtəvər başıma deyirlər mənim     82 
Tel ayır telindən, telin gözəldi      83 
Əlləri qoynunda yenə qalmışam     83 
Xətrimə düşür saçların hərdən      84 
Olmaya Günyazı sən qoca bildin     84 
Dönərəm ulduza, dönərəm aya      85 
Küsənsən Günyaza, küsən sən      85 
Bir gilə göz yaşı bəsimdi      86 
Günyazın gəlhagəl o çağı keçib     86 
Günyaz olan bir də dəyməz xətrinə     87 
Sevən də Günyazdı deyirlər səni     87 
Qıya baxdın, kipriyindən ox çaxdı     88 
Bu dərdim betərdi hər günahımdan     88 
Yumuşam, sərmişəm, dara saçları     89 
Məcnuna yaraşır Leyli       89 
Bir sözdü demişəm, demərəm birdə     90 
Ayrılığın romantikası       90 
Ötənləri sal yadına       91 
Adsız şer         91 
Yarın könlü sınıb məndən      91 
Sevən kəslər yaşa baxmaz      92 
Günyazında dözümmü var?      93 
Könlüm onun divanəsi       93 
Son görüşün il deyilmi       94 
Ürəyinə deynən barı       94 
Sərraf imiş Günyazgözü       95 
Sığal çəkdim qara telə       96 
Gah zülmətəm, gah işıq       96 
Nə yaxşı sevdiyim sənsən dünyada     96 
Gül üstünə gül ələndi       97 
Hanı yarın, hanı gülün       98 
Dodaqlara dodaq dəydi       98 
Dil danışıb, dodaq gülüb       99 
Əlim yetmir o gülüzə       100 
Rübailər         101 
Sevmişəm, sevəcəyəm mən      101 
O yar məni         102 
Adsız şerlər         102 
O, mən deyiləm        103 
Etüdlər         104 
Başına döndüyüm        104 
Ay insafsız         105 
Bir gözəl görmüşəm       105 
Gözlərin         106 
Qayıtmaz daha        107 
İki tel ayrılıb        107 
Güldodaqlar        108 
Ətir telə düşübdü        108 
Uca dağ başına qar düşər      109 
Biri yüzdə yaxşıdı        109 
Sevinmədik hər ikimiz       110 
Vurğunsayağı        110 
Gözəli duymayan gözəli neylər      111 
Qaytar məni özümə       111 
Yadıma düşdü        112 
Anasından ötrü ağlayan gözələ      112 
Könlümdə açılan könlümdə solub     113 
Dostum Cümşüdün xorultusuna     113 
Sözün düzü zarafatla       114 
Dedim, dedi         115 
Ana torpağın dərdi       115 
İstə verim sağ gözümü       116 
Etüd          116 
Cəvahirin ev-eşiyi şən olsun      117 
Bir gözəlin sığal çəkim telinə :     118 
Görəsən hardadı Günyazın özü      119 
Bağrım olur çeşmə-çeşmə      120 
Dağların Günyazı anan vaxtıdı      120 
Cığırlarım dolaylardan soruşar      121 
Seyrə çıx, ay Günyaz       121 
Dağlar         122 
Vurğun         122 
De, Vurğunun hanı, dağlar?      123 
Var olubsan, var ol, dağlar!      124 
Dağlar, a dağlar        125 
Hər insanın öz gülü       125 
Qismətim göz yaşı        126 
Ağrılara Günyaz kimi dayandım     126 
Bir gözəlin sinəsində dağam mən     127 
İtirdim gəncliyi        127 
Öləndə qoy ölüm        128 
Sözün düzü         128 
Neçə ki, gözəl var        129 
Getdiyin yollarda gözyaşın göldü...     130 
Pərişan-pərişan ötmə yanımdan     130 
Ölümün himni        131 
Saralmışdı Günyaz kimi gülüm, yar     131 
Yollara baxmaqdan gözüm qaralıb     132 
Belə dünya         133 
Söz deməyin, sınar könlüm      133 
Heç gülməzəm ağlar kimi      134 
Əlli ötdü, yüzdən olduq       134 
Görən dünya neynəyərdi       135 
Olmuşları anırsanmı       135 
Hara getdim, hara baxdım      136 
Könlüm kimi neçə yerdən      136 
Səndən könül uman küsüb      137 
Neyləsin         138 
Günyaza         138 
Hayıf zənnimə        139 
Namərdlik südündə, qanında varmış     139 
Bir şerə cavab        140 
Bir nadana         141 
Fikirdən ağarıb başı dağların      142 
Köpəy oğlu         142 
Mübarək         143 
Azdıraydı duman məni       143 
Söhrab Tahirə        144 
Molla Pənaha        144 
Görmüşəm         145 
Arasında         145 
Havalanıbdır        146 
Müxəmməs              147 
Bu qönçə gül ilən sən           148 
Küsmüşəm             150 
Ömrümüzün günəşidir analar          150 
Qız ləyaqəti              151 
Lalələr islandı             151 
Əcəmi yadigarı            152 
Naxçıvanım              153 
Duz dağı              154 
Baharın sözü             155 
Vətən həsrəti            156 
Bəlkə bu yerlərə Günyaz da gələ          156 
Güneyler Günyaza xoş üz göstərib         157 
O məni qocaldan, qocaldar səni         157 
Aşıq Kamandara            158 
Könlümə saz düşüb            159 
Yüz Günyaz gedəndə, yüz Günyaz gəlir         159 
Şair Abbas Abdullaya Günyazın cavabı         160 
Azəroğluya              161 
 
Bayatılar              163 
Kövrək bayatılar        164 
Dağ bayatıları        165 
Təbriz bayatıları        166 
 
Mahnılar         168 
Könlüm səni arzular       168 
Səni belə bilməzdim       168 
Şəhla gözlər        169 
Gözlərin nəğməsi        169 
Qayıt, gülüm!        170 
Beşik mahnısı        171 
Demirmi         172 
Gecəniz xeyrə qalsın       172 
Nəğmə         174 
Xəzərin laylası        174 
Ana sazım         175 
Dünyada bütün yaxşı adamlar şer yazıb    177 
Təəssüfki, azyaşadı..       183 
Paklıq rəmzi        186 
Sevinclərim         194 
Vəsiyyət         197 
NƏSLİN ƏBƏDİ MƏSLƏHƏTÇİSİ     199 
İmranbaba         203 
LORU DƏRƏSİNİN FACİƏSİ     204 
Birinci qurban        206 
İkinci qurban        223 
Sarıtel         230 
KÖRPÜLÜ HƏSRƏTİ       234 
 
 
 
 
 
Texniki redaktoru 
Səlim Əhmədov 
 
Kompüter tərtibatçıları 
Məhəbbət Orucov 
Şəfa Məmmədova 
 
Buraxılışa məsul  
Xumar Yüzbaşova 
 
Çapa imzalanmış. 15.08.2002. 
Formatı 60x84 1/16. Şərti ç.v. 15,1 
Hesab n.v. 16,2. Tiraj 250 
 
“Azərbaycan Milli Ensiklopediyası” 
Nəşriyyat-Poliqrafiya Birliyi 
Bakı - 370004, Böyük Qala küç., 41 
Lisenziya: SeriyaAB 02203l.A - 031. 17.03. 1999 
 
Əlaqə telefonları: 
92-56-34 
93-59-46 
  
