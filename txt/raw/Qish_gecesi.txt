NƏŞRİYYATDAN
Əziz oxucular, mərhum yazıçımız Salam Qədirzadənin “Qış gecəsi” romanı
əsrimizin əllinci illərində yazılmışdır.
Müəllifin  oxunaqlı  dillə  təqdim  etdiyi  bədii  personajların  prototiplərinə
indinin özündə daha çox rast  gəlmək olar. Çünki onlar həmişəyaşar mövzuların
qəhrəmanlarıdır. Maraqlı süjet xətti, təhkiyə rəvanlığı bir-birilə bağlı  hadisələrin
maraqla izlənməsinə kömək edir.
Bu günün özündə də valideyn-övlad borcu, nakam məhəbbət, xeyirxahlığın
gözəlliyi,  hərislik  və  onun  acı  nəticələri,  həyata  əşya  gözü  ilə  baxmaq  kimi
söhbətlərə  biganə  qalmaq  mümkün  deyil.  Ananı  əvəz  etmiş  pozğun  qadının
oğulluğunu  evdən  uzaqlaşdırmasına,  atanın  onu  taleyin  çətin,  enişli-yoxuşlu
yollarında başsız buraxmasına acımaya bilmirsən.
Həyatımızın azacıq  əvvəl  çevrilən  səhifəsi,  böyük nəslin  şirin  arzularının
boy verdiyi 50 – 60-cı illərdə bu kitab sevinclə, rəğbətlə qarşılanıb. Əminik ki, indi
bir qədər başqa rakursdan baxılsa, başqa aspektdən yanaşılsa da romanda yenə nə
isə maraqlı, cəlbedici və nəhayət, hardasa əhəmiyyətli bir şey tapacaqsınız.
QIŞ GECƏSİ
TARÇALAN OĞLAN
Mən  bu  hekayətimə  Ceyranın  gözlərindən  başlayacağam.  Haqqında
danışacağım o qızın, ilk baxışda bir cüt ala, dağ çeşməsi kimi qaynar iri gözləri
nəzəri cəlb etdiyi üçün yerimdə siz də olsaydınız belə edərdiniz; əvvəlcə, Ceyranın
gözlərindən söhbət açardınız. Bəli, o qızın baş-başa vermiş nazik qaşları altında
parlayan oynaq gözlərini görəndə mənim də ürəyim yerindən oynamışdı;  qeyri-
ixtiyari olaraq çevrilib, bir də onun sıx, uzun kirpiklərlə dövrəyə alınmış cazibədar
gözlərinə baxmışdım. Baxmışdım və valeh olmuşdum! Elə bil Lermontov Qafqaza
gələrkən  Ceyranın  gözlərini  görmüş,  ondan  ilham  almış,  “İki  göz  gördüm  o
yerlərdə, ilahi gözlər...” misrasını yana-yana ona yazmışdı.
O vaxt Ceyranın yaşı on səkkizdən artıq olmazdı. Boyu da yaşına münasib
idi. Onun bahar nəfəsindən təzəcə açılmış qırmızı qönçə kimi zərif dodaqlarında
həmişə  xəfif  bir  təbəssüm gəzərdi.  Sanki  qız,  nə  isə  fikirləşir,  hansı  əhvalatısa
xatırlayıb  gülümsəyirdi.  Zəif  qızartı  çökmüş  yanaqları  elə  bil  heç  günəş  üzü
görməmiş, daima kölgədə saxlanılmışdı. Xurmayı, gödək, qıvrım saçları müdam
çiyinlərində oynar, qızın boynunu oxşardı. Ceyranın incə ağ əlləri, biçimli, dolğun
biləkləri və yaraşıqlı qıçları vardı. Qızın nə geyimində, nə də görkəmində gözəllik
xatirinə heç bir bəzəyi yox idi. Ceyran qəşəng qızdı.
Mən  Ceyranın  gözəlliyindən  çox  yazardım.  Ancaq  qorxuram;  onu  sevən
oğlana  cavanların  rəqib  çıxacağından  ehtiyat  edirəm.  Onsuz  da  universitetin
tələbələri arasında  “Tarçalan oğlan” ləqəbilə tanınan o azərbaycanlı balası bu qızın
haqqında az düşünmür. Əslində ona bu ləqəbi də Ceyranı sevdiyinə görə vermişlər.
Tarçalan oğlan Ceyranla üç il əvvəl, bir çərşənbə axşamı tanış olmuşdu.
Onda bahardı. Güllü-çiçəkli, təravətli bir bahardı!
İş belə gətirmişdi ki, sonra onlar iki dəfə, yalnız ikicə dəfə görüşmüşdülər:
Ceyranın boş olduğu çərşənbə axşamları. Üçüncü görüşə isə cəmisi bir neçə saat
qalmış  Tarçalan  oğlan  hər  şeyi,  hətta  dəlicəsinə  vurulduğu  Ceyranı  da  atıb
Moskvaya getmişdi. O, heç də əvvəlcədən, bu fikirdə olmamışdı.  Lakin Bakıda
qala bilməyəcəkdi. O, mütləq getməli idi! Moskvaya olmasa, Leninqrada, ya başqa
bir şəhərə gedəcəkdi!
Üçüncü çərşənbə axşamı Ceyranın görüş yerinə gəlib nə qədər gözlədiyini,
nələr düşündüyünü, o hələ indiyə kimi bilmir. Ancaq qızın qaynar gözləri heç vaxt
xəyalından  da  çəkilmirdi.  Doğrudur,  bir  neçə  ay  sonra  Moskvadan  Tarçalan
oğlanın Ceyrana yazdığı məktubların hamısı geri qayıtmışdı. Amma o, qızı unuda
bilmirdi.
Ceyranın  onda  heç  olmasa  kiçik  bir  yadigarı  –  ya  üstünə  iki  kəlmə  söz
yazılmış bir parça kağızı, ya əlinə belə almadan iylədiyi solğun bir çiçəyin yarpağı
qalsaydı,  Tarçalan  oğlan  onu  əzizlər,  hər  baxanda  təsəlli  tapardı.  Lakin,  arada
məhəbbət  xatirinə  hicrandan  başqa  heç  bir  şey  qalmamışdı!  İki  döyünən  odlu
qəlbin arasında hicran körpü olmuşdu..
Axşamlar  dərsdən  sonra  universitetin  yataqxanasına  toplaşan  tələbələr
çarpayılarda  uzanıb  gecə  yarıyadək  söhbət  edərdilər;  öz  arzularından,
məhəbbətlərindən danışardılar. Bəzən gənclər  sevdiyi  qızların  şəkillərini  çıxarıb
bir-birinə göstərər, harada,  necə tanış  olduqlarını  nağıl  edərdilər. Belə  söhbətlər
zamanı Tarçalan oğlanın daxilən necə iztirablar keçirdiyini heç kəs, hətta yaxın
yoldaşları da bilməzdilər. Axı necə də biləydilər?! O ki Ceyran haqqında heç kimə
bir  kəlmə  də  danışmamışdı!  Nə  danışaydı  ki?!  “Biz  cəmisi  iki  dəfə  çərşənbə
axşamları görüşdük. O, dəniz qırağında yaşayırdı. Mən görüşdən sonra onu aparıb
evlərinə ötürərdim. Ceyran tuflilərinin dabanını mərmər pillələrə vura-vura tələsik
yuxarı çıxıb qaranlıqda gözdən itincəyədək küçədə dayanar, arxadan ona baxardım.
Sonra ondan tez ayrıldığıma heyfsilənib özümü danlardım.
Bəli,  bizim bütün macəramız bununla da qurtarmış oldu.  Mən Moskvaya
gəldim, o, Bakıda qaldı... Ceyranı görmək üçün gələn həftənin günlərini, saatlarını
saydığım halda, üçüncü görüşə getmədim! ”
Tarçalan oğlan dostlarına bunlarımı danışaydı?! O vaxt hamı ona vəfasız,
sədaqətsiz deyib məzəmmət etməzdimi? Buna onların haqqı vardı.
Lakin dostları Tarçalan oğlanı danlasalar da, ona vəfasız da desələr bu işdə o
günahkar deyildi.
...Bu gün universitetin üçüncü kurs tələbələri arasında böyük şənlik vardı.
İmtahandan gülər  üzlə çıxan hər kəs öz fərəhini gizlədə bilmirdi.  Gözlər  gülür,
ürəklər sevinirdi.
Tarçalan oğlanın yaşadığı otaqda xudmani bir süfrə açılmışdı.
Tələbəlik  həyatında  bu  cür  ziyafətlər  az  da  keçirilsə,  onlar  uzun  zaman
unudulmur!
Stolun dövrəsində Tarçalan oğlanın dostları hərə öz sevdiyi qızla əyləşmişdi.
Qədəhlər  doldurulur,  sağlıqlar  deyilir,  imtahan  vaxtlarında  çəkilən  əziyyətli
günlərin, keçirilən yuxusuz gecələrin əvəzi çıxırdı.
Tarçalan oğlan hamı ilə zarafatlaşır, sədəfli tarını sinəsinə basıb oynaq bir
mahnı  çalır  və  oxuyurdu.  Yoldaşları  mahnının  sözlərini  başa  düşməsələr  də,
diqqətlə qulaq asırdılar.
Tarçalan  oğlan  oxuyur,  onun  məlahətli  səsi  simlərdən  qopan  musiqinin
ahənginə qarışaraq axır... ürəklərə süzülürdü:
Gəlməyir məktubu, fərağındayam,
Görəsən dərdimi bilərmi Ceyran?
Onu düşünürəm hər gün, hər axşam,
Heç məni arzular, dilərmi Ceyran?
Min dəfə keçmişdim qızlar içindən,
Mən onu seçmişdim qızlar içindən.
Ağrıyar ürəyim, sızlar içindən,
Dərdimə bir çarə elərmi Ceyran?
Gözəl bir şeirdir nigarın səsi,
Çəkildi qulaqdan o yarın səsi.
İndi hey inildər bu tarın səsi,
Eşidib nəğməni gələrmi Ceyran?
Çəkibdir qəlbimi dara gözlərin,
Vurubdur sinəmə yara gözlərin.
Deyirəm, rəhm etsə ala gözlərin
Bir də mənə baxıb gülərmi, Ceyran?...
Zarafat,  gülüş  və  musiqi  səsləri  yataqxananın  açıq  pəncərələrindən
Moskvanın küçələrinə yayılırdı.
–  Sakit  olun,  yoldaşlar!  –  deyə  Tarçalan  oğlan  tarını  kənara  qoyub
tamadadan söz almadan ayağa qalxdı.
İyirmi  iki-iyirmi  üç  yaşlarında  olan  bu  oğlanın  əynindəki  qara  şevyot
kostyum sanki enli kürəklərinə və dolğun bədəninə  darısqal gəlirdi. Oğlan, ağ ipək
köynəyinin yaxalığını pencəyi üstə qatlamışdı, sinəsi yarıyadək açıqdı. Hələ qırışıq
düşməmiş  geniş  alnına  tökülən  şabalıdı  qıvrım  saçlarına  elə  bil  heç  daraq
toxunmamışdı. Qəşəng sifətində parlayan iri qara gözləri çox düşüncəli görünürdü.
O da başqa azərbaycanlı cavanlar kimi gödək, qara bığ qoymuşdu. Çənəsindəki
zənəxdan təzə qırxılmış üzünə xoş bir ifadə verirdi.
–  Xahiş  edirəm,  yoldaşlar,  bunu  da  içək  bizim  qoca  professorumuzun
sağlığına! – deyə Tarçalan oğlan qırmızı şərab dolu kiçik qədəhini qaldırdı.
–  Sağ olsun! Gərək biz onun özünü də buraya dəvət edəydik! – deyə sarışın
bir  rus  qızı  ilə  yanaşı  oturmuş  çeşməkli  oğlan  yerindən  dilləndi.  Bu,  Tarçalan
oğlanın yaxın dostu Boris idi. Başqa birisi də ona cavab verdi:
–  Yaxşı  ki,  dəvət  etməmişik,  yoxsa sən öz Nataşanla  bu qədər  mehriban
otura bilməzdin.
– Bizdə taqsır yoxdur, ikimizə bir stul çatıb.
Qədəhlər boşaldı.
– Bura bax, bəs sənin qədəhin niyə yarımçıq qaldı? – deyə Tarçalan oğlan,
onunla üzbəüz əyləşmiş gürcü dostuna sataşdı, – deyəsən, professordan beş qiymət
almadığına görə sağlığına da ürəklə içmirsən?
Məclis qızışdıqca səs-küy çoxalırdı.
Boris ayağa durub, əlini Nataşanın çiyninə qoydu. Sonra qədəhini götürüb,
tələsmədən sözə başladı:
– Uşaqlar, təklif edirəm bunu da, özləri bizdən uzaqlarda, ürəkləri bizimlə
olan analarımızın cansağlığına içək! Nataşanın, Vasilyevin, bizim bu bakılı balası
Tarçalan oğlanın, hamımızın anasının sağlığına! Onlar bizim əzizlərimizdir...
Borisi  axıra  qədər  danışmağa  qoymadılar.  Hamı  ayağa  qalxdı,  qədəhlər
cingildədi. Tarçalan oğlan gözlərini yerə dikdi, qaşlarını çatıb fikrə getdi: sifətinə
kədər çökdü. Sonra qədəhini stolun üstünə qoyub qırağa çəkildi. Onun bu halını
heç kəs sezmədi.
İndi kimisi radionun gur musiqisi altında rəqs edir, kimisi oxuyur, kimisi də
pəncərədən aylı, ulduzlu Moskva axşamını seyr edirdi.
Boris də öz Nataşası ilə bir qırağa çəkilib pıçıldaşırdı. 
Bir az sonra yenə hamı süfrə başına toplaşdı.
– Bəs Tarçalan oğlan hanı? – tələbələrdən biri yan-yörəsinə baxıb soruşdu.
Onun qədəhinin dolu qaldığını görcək əlavə etdi:
 – Heç qədəhini də boşaltmayıb ki!
 –  Elə  belə  olar,  –  deyə  oğlan  sözə  qarışdı.  –  Bayaqdan  mənə  rişxənd
eləyirdi.
Boris yoldaşlarını nigarançılıqdan qurtarmaq istədi:
– Görəsən hara gedib, indi gələr, – dedi və otağın qapısını aralayıb dəhlizə
baxdı.
Dostları Tarçalan oğlanı çox gözlədilər. O gəlmədi.
Gecədən xeyli keçmiş onu yataqxananın həyətində tapdılar. Tarçalan oğlan
qaranlıq küncdə, bir daşın üstündə oturmuşdu. Uşaq kimi tez-tez burnunu çəkir,
için-için ağlayırdı.
Lakin gizlində tökülən bu göz yaşlarının səbəbi heç kəsə, hətta dostu Borisə
də məlum deyildi.
QIRMIZI KİRƏMİDLİ EVDƏ
Qapının  zəngi  elə  bərkdən  səsləndi  ki,  evdə  fincana  çay  süzən  Rəhman
özünü bir boy atdı.
– Bu dəqiqə gəldim! – deyə o, əlindəki çaydanı tələsik stolun üstünə qoyub
pilləkənləri  iki-iki  enərək  həyət  qapısına  yüyürdü.  Azacıq  sonra  dolu  bədənli,
girdəsifət, əynində yaşıl ipək paltar olan hündürboy bir qadın içəri girdi. Həyəti ətir
bürüdü. Bu, Rəhmanın arvadı Diləfruz idi.  O,  ərinin üzünə baxmadan tövşüyə-
tövşüyə pilləkəni qalxmağa başladı.
Diləfruzun başında əlvan tovuz lələklərilə bəzənmiş yaşıl rəngli bir şlyapa
vardı.  Şlyapanın  üstündə  dovşan  qulaqlarına  oxşar  dörd-beş  əyri-üyrü  qırmızı
mahud parçası dimdik durmuşdu. Sanki arvadın başındakı içi boşaldılmış yarım
qarpızın qabığı idi, onun da üstündə iki xərçəng ayağa qalxıb əlbəyaxa olmuşdu.
Rəhman bundan əvvəl də arvadına Moskvadan bir neçə bəzəkli şlyapa alıb
gətirmişdi.  Lakin onlar gah paltarının rənginə düşmədiyindən, gah köhnə dəbdə
olduğundan,  gah  da  başına  böyük gəldiyindən  Diləfruzun  könlünə  yatmamışdı.
Nəhayət,  bu  sonuncu  şlyapanı  axtarıb  tapınca  Rəhmanın  Moskvada  gəzmədiyi
mağaza  qalmamışdı.  Kişinin  anadan  əmdiyi  süd  burnundan  gəlmişdi.  Hətta  bu
şlyapanı alanda da arvadının tapşırığı ilə əvvəlcədən aynanın qabağında öz başına
ölçüb sonra götürmüşdü.
Diləfruz  içəri  gircək,  qapının  çərçivəsindəki  düyməni  burdu;  tavanın
ortasından üçqollu sarı  zəncirlə asılmış iri çilçıraqda ona qədər elektrik lampası
yandı, evi gözqamaşdırıcı bir işıq bürüdü.
Divarların yağlı boyalarla çiçəklər çəkilib, nəqşlər vurulmuş bu geniş otağa
başdan-başa  güllü  türkmən  xalçası  sərilmişdi.  Evin  ortasındakı  dəyirmi  yemək
stolunun üstünə salınmış bəzəkli məxmər süfrənin güləbətin saçaqları yerə qədər
uzanırdı. Otağın tül pərdələr asılmış dörd pəncərəsi şüşəbəndə, iki pəncərəsi isə
küçəyə açılırdı.  Buradan şəhərin  hündür  evləri,  yaşıl  ağacları  və  Xəzərin  mavi
suları  apaydın görünürdü. Şüşəbəndə açılan pəncərələrdə,  içərisində iri  yarpaqlı
fikus gülləri  olan taxta dibçəklər qoyulmuşdu. Güllər vaxtında sulanmadığından
büzüşüb  boyunlarını  əymiş,  bəzisinin  yarpaqları  solub  saralmışdı.  O  biri
pəncərədəki böyük akvariumda beş-altı xırda balıq üzürdü. Baş tərəfdəki divarda,
enli haşiyəli zərli çərçivədə Diləfruzun cavanlıq şəkli vurulmuşdu.
Diləfruz nəfəsini dərdikdən sonra əlindəki şirmayı dəstəli ipək çətiri və yaşıl
redikülü bir qırağa atıb, soyunmazdan əvvəl qapı ilə üzbəüz qoyulmuş bədənnüma
aynaya  yaxınlaşdı.  Özünü  o  yan-bu  yana  əyib  gah  qabaqdan,  gah  da  arxadan
geyiminə diqqət yetirdi. Şlyapasının lələklərini əli ilə hamarlayıb qaydaya saldı.
Qolundakı qızıl saatın, barmağındakı briliant üzüyün və qulaqlarından qəndil kimi
sallanmış sırğaların ona nece yaraşdığına baxdıqdan sonra, yaxasından dəsmalını
çıxarıb buxağının tərini sildi. O, aynada Rəhmanın içəri girdiyini girdiyini görcək,
boynunu burub çiyninin üstündən ərinə baxaraq gözlərini süzə-süzə dedi: 
− Sağ ol, ay kişi, budəfəki bazarlığından bildim ki, sənin də bir az zövqün
varmış. 
Rəhman  özündən  məmnun  halda  enli  qara  qaşlarını  qaldırıb,  sualedici
nəzərlərlə arvadına baxdı:
−Həri?... Necə bəyəm, Diləfruz?
Diləfruzun sifətindəki təbəssüm bir anda yox oldu. Gözlərini bərəldib, sərt
bir hərəkətlə dabanlarının üstündə fırlanıb üzünü Rəhmana tutdu:
−Qara zəhrimar Diləfruz, dərd Diləfruz! Sənə milyon dəfə demişəm ki, məni
adımla çağır! Gül kimi adım var, dilin qurumaz ki...
Rəhman  arvadını  yenə  “xanımsız”  dindirdiyinə  görə  onun  hirsləndiyini
görüb tez səhvini düzəltməyə çalışdı: 
−Bağışla,  Diləfruz  xanım...  Sən  deyirsən  yəni  mənim  də  özümə  görə
zövqüm var... Əlbəttə, zövqüm pis olsaydı, daha bir belə arvadın  içindən təkcə
səni seçməzdim ki...
Diləfruzun  kefi  pozulmuşdu.  Bu  sözlərlə  onu  dilə  tutub  ürəyini  almaq
çətindi. O, hirsləndiyini bir daha ərinə bildirmək üçün ayağını yuxarı qaldırıb elə
yellətdi  ki,  qara  lak  çəkməsi  havada  fırlanıb  birbaş  şappıltı  ilə  pəncərədəki
akvariumun  içinə  düşdü.  Balıqlar  diksinmiş  kimi  bir  sıçrayışla  suyun  dibinə
cumdu. Arvad ağır gövdəsini aynanın yanındakı divana yıxıb arxasını ərinə çevirdi.
– Bəli də... Heç dəxli mətləbə var? Ayran içdik, xataya düşdük!−deyə Rəhman öz-
özünə deyinərək akvariumda qayıq kimi üzən tufliyə baxıb, asta-asta başını buladı.
–Allah dəvəyə qanad versəydi, dam daşı dağıdardı!  Axı mən buna nə dedim ki, cin
atına minib göyə çıxdı? – Kişi heç bir söz demədən tuflini götürüb dəsmalı ilə
sildi, evin bir küncünə qoydu. Bufetdən Diləfruzun üstü zərlə yazılı göy fincanını
çıxarıb çay süzdü.
−Yaxın otur, təzə dəmləmişəm.
Diləfruz fısıldadı, ancaq danışmadı. Divardan asılmış saat altı dəfə səsləndi. 
Rəhman,  qızıl  suyuna  çəkilmiş  çay qaşığı  ilə  kiçik  büllur  vazadakı  gilas
mürəbbəsindən götürüb onun fincanına tökdü. 
−Al, iç bir fincan, yorğunluğun çıxsın canından, −deyə o, qənddanla fincanı
da  arvadının  yanındakı  dolabçanın  üstünə  qoydu,  −  Diləfruz  xanım,  iç  hirsin
soyusun. 
Diləfruz hikkə ilə çiyinlərini əsdirib yerində fırlandı. 
−O şoğərib termometri bəri ver! Yenə qızdırmamı qaldırdın!  –deyə şikayətli
bir səslə dilləndi.
Rəhman,  həmişə  arvadı  üçün  hazır  saxladığı  termometri  götürüb  yaxına
gəldi. Əlini uzadıb Diləfruzun yaxasını açmaq istəyəndə, arvad onun üstünə elə
çığırdı ki, Rəhman qorxusundan geri sıçradı. 
−Rədd ol! Çox elə gözüm atırdı səninçün! 
Diləfruz sərt bir hərəkətlə termometri Rəhmanın əlindən alıb ətli qoltuğunun
altına qoydu. 
Vəziyyətin gərginləşdiyini görən Rəhman yavaş-yavaş aradan sürüşüb özünü
o biri otağa verdi. Diləfruz xeyli susduqdan sonra köksünü ötürüb, yan-yörəsinə
baxdı.  Üzünü ara qapıya çevirib amiranə bir səslə:
−Rəhman! –deyə ucadan çağırdı. 
Kişi qapının dalında əmrə müntəzir kimi tez özünü içəri saldı. 
−Bəli! 
Diləfruz çəpəki bir nəzərlə ona baxıb gözlərini süzdü: 
−Tut, bir görüm qızdırmam hara qalxıb!
Rəhman termometri alıb, pəncərə qabağına keçərək gözlərini qıydı. 
−Hələ öz qaydasındadır Diləfruz xanım.
−Zəhrimar qaydasındadır! Nə qədərdir!
− Otuz yeddi xal! 
−Nə?! –arvadın səsi elə bil küpdən çıxdı. –Bu saat mənim heç olmasa qırx
dərəcə hərarətim var. Bəlkə, o andıra qalmış xarab olub?!
−Bəlkə də, bəlkə də, Diləfruz xanım, höcət eləmirəm, −deyə Rəhman
geri  çəkildi.−Doğrudan  da  bu  saat  sənin  hərarətin  çox  olar.  Gözlərin,
yanaqların qıpqırmızıdır. Axı bir də nahaq yerə niyə əsəbləşirsən ki...
Bu sözlər deyəsən, Diləfruzun hirsini bir az soyutdu.
− Bəs mamulya hardadır?−deyə o bu dəfə astadan soruşdu.
−Elə  o  vaxtdan  ki  sən  getmisən,   Məmməd  də  oynayır  küçədə
özüyçün. Yaxşı, Diləfruz xanım, de görüm heç bir şey ala bidin?
−Xaraba qalsın, belə şəhər! − deyə arvad əlini uzadaraq qənddandakı
konfetdən  birini  götürüb  kağızını  açdı.  −Hansı  maqazinə,  hansı
komisyonniyə gedirsən, hamısı Bakı, Moskva malı. Adam diş qurdalamağa
da bir dənə zaqranişni şey tapa bilmir.− O, dodaqlarının boyası silinməsin
deyə, konfeti dişlərinin arasından ehmalca ağzına ötürdü; fincanı götürüb,
çaydan bir qurtum içdi. −Ancaq Rəhman, qanımı qaraltsan da qoy deyim: bu
şlyapadan heç yerdə yoxdur, mənim əziz canımçün, küçəni gedirəm, hamı
dönüb  həsrətlə  mənə  baxır,  bu  gün  elə  şəhər  içinə  qəsdən  ona  görə
çıxmışdım.  Rastıma  gələn  arvadların,  qızların   başına  baxdım,  buna
oxşayanını görmədim. Var ey ... ancaq bu maldan, bu cür, belə gəşəng olanı
yoxdur.
−Ola da bilməz, Diləfruz xanım! −deyə Rəhman keçib divanda, onun
yanında  oturmaq  istədi.  Diləfruz  üz-gözünü  turşudub,  kişinin  sinəsindən
itələdi.
−Rədd ol burdan a...Paltarımı əzmə!
Rəhman ayaq üstə durub sözünü başa vurdu:
−Ancaq, Diləfruz xanım, acığın tutmasın, hələ o gətirdiyim yaponju
da nahaq yerə cırdın, sənin əziz canıncün, o da pis parça  deyildi.
−Rəhman, məni təzədən hirsləndirmə. Bir dəfə dedim pisdir−qurtardı!
Onu bil ki, üzüyü qaşı ilə tanıyarlar!  Məsəl var, deyərlər, pendiri dəri saxlar,
arvadı əri. Sən həmişə bir şey alanda əvvəlcə papağını qoy qabağına, fikirləş,
gör kimə alırsan! Gərək mənim adıma, özümə layiq olsun! Yaponjun da öz
adamı var. Başa düşdün!
−Başa düşdüm, ancaq ki...
−Rəhman! Ancaqsız! –Arvad ayağını döşəməyə vurub qışqırdı. −Sən
nə alsan, gərək mənim adıma layıq olsun!
Rəhman “baş üstə” deyib susdu. Elə bu əsnada həyət qapısının zəngi
çalındı. Rəhman aynabəndə çıxdı.
−Ay kimsən?
Qapının o tərəfindən kişi səsi gəldi:
−Aç, mənəm.
−Kimdir  o?!  –deyə Diləfruz  otaqdan dilləndi.  –Olmaya yenə  Saleh
müəllimdir?!
−Deyəsən özüdür, səsindən ona oxşayır.
Rəhman tənbəl-tənbəl pilləkəni enib, qapını açdı.
Məmməd, əlində köhnə bir avtomobil pakrışkası, üst-başı toz-torpaq
içində  həyətə  girdi.  Beş-altı  yaşlarında  olan  bu  uşağın,  yaxası  qarnının
ortasınadək  cırılmış  köynəyi  o  qədər  kirlənmişdi  ki,  nə  rəngdə olduğunu
bilmək çətindi. Gödək tumanının aşırması qırıldığından, bir balağı sıyrılıb
qanamış dizinə qədər sallanmışdı.  Onun sir-sifətinə cırmaq dəyməyən yer
yox idi. Boynundan, çirkli ipə keçirilmiş iri bir gözmuncuğu asılmışdı.
Məmməd  həyətə  gircək  heç  nəyə  əhəmiyyət  vermədən,  əvvəlcə
pakrışkanı çarhovuzun yanına yuvarladı. Sonra əyilib yerdən kiçik bir kərpic
parçası götürdü; oğrun-oğrun qapıya tərəf baxaraq pilləkənin üstünə çıxıb
dayandı.
Diləfruz səhv eləməmişdi: qonşu həyətdə yaşayan Saleh müəllim yenə
Məmməddən şikayətə gəlmişdi.
−Ay başınıza dönüm, axı uşağın da bir böyüyü, tərbiyə verəni olar,
−deyə  balacaboylu,  ağsaçlı,  gödək,  bozumtul  bığları  olan,  göy  miləmil
pijama geymiş Saleh müəllim həyətə gircək üzünü Rəhmana tutub şikayətə
başladı.  –Mən  deməkdən  yoruldum,  bu  uşaq  pəncərələrimin  şüşələrini
sındırmaqdan yorulmadı...
Elə bu vaxt Diləfruz aynabənddən başını çıxarıb əyilərək yarıya qədər
həyətə boylandı.
−Nə var? Yenə nə olub?! Məşədi İbad kimi nə özündən çıxmısan, ay
müəllim?!  Tutub  öldürməyəcəyik  ki!  Uşaqdır  də!  –deyə  arvad  Rəhmanı
qabaqlayıb  onun  əvəzindən  cavab  verdi.  Müəllim  yenə  mülayim  səslə,
sakitcə:
−Ay  anam,  ay  bacım,  −dedi,  −axı  bu  yaşda  uşağı  küçəyə  tək
buraxmazlar. Sabah başına bir iş gəlsə...
Diləfruz, müəllimin sözünü yarımçıq qoydu:
−Yaxşı  ya!  Qoca  kişisən,  ağzını  xeyirliyə  aç!  –O,  müəllimi
yamsılayaraq: −“Sabah başına bir iş gəlsə”. Mağıl! Bir dənə şüşəni sındırıb
başına sadağa! Atasının, anasının canı sağ olsun! Ölməmişik ki, üç manat
verərik, saldırarsan. Daha mənə dərs vermək lazım deyil. Uşaq mənimdir,
özüm bilərəm necə tərbiyə elərəm!
Məmməd ovcunda kərpic parçası hələ də pilləkənin üstündə dayanıb
anasına  qulaq  asırdı.  Diləfruz  bir  an  ara  verdi,  sonra  nəyisə  xatırlayıb
yenidən alovlandı:
−Yandırdı  səni  uşağın  bir  dənə  şüşəni  sındırmağı?!  Bəs  məni  heç
yandırmır ki, neçə illərdir işıq pulunu mən verirəm, işığında sən oturursan!
Hə...
−Nə işıq, nə pul? –deyə müəllim çeşməyini alnına qaldırıb, qaşlarını
çataraq arvada baxdı. –Mən başa düşmürəm siz nə danışırsınız?
−Əlbəttə, əlbəttə! Başa düşməzsən də... Axı xeyrinə deyil. İkiyüzlük
lampoçka  yanır  mənim  həyətimdə,  işığının  çoxu  hasarın  üstündən  düşür
sizin xarabaya. Pulunu da hər ay verirəm mən. Heç gör bir kərə ağzından
çıxıb ki, ya... qoy bu dəfə mən verim?..
Rəhman arvadının qorxusundan danışmırdı. Hirsindən dişi bağırsağını
kəsirdi.  Ancaq  Diləfruzun  işıq  məsələsində  müəllimi  nahaq  danladığını
görəndə özünü saxlaya bilmədi:
−Heç dəxli mətləbə var?! –deyə üzünü yana tutub deyindi.
Yaxşı ki, Diləfruz xanım eşitmədi!
Müəllim hövsələdən çıxmadan deyirdi:
−Axı, mənim taqsırım nədir ki, işığınız bizim həyətə düşür. Mən ki,
bunu sizdən xahiş eləməmişəm. Mənim öz işığım özümə bəsdir!
−Hə? İndi belə oldu? Eybi yoxdur! Heç eybi yoxdur! Görərsən!..
Müəllim yene  nə  isə  demək istədi.  Bu  an  Diləfruz  pəncərələri  elə
çırpdı ki, şüşələri cingildədi. Saleh müəllim narazı halda əvvəlcə Rəhmana,
sonra isə örtülən şüşəbəndə baxıb başını  bulaya-bulaya çıxanda Məmməd
əlindəki kərpic parçasını onun dalınca tulladı və tez evə qaçdı.
Müəllim  bircə  addım  gec  tərpənsəydi,  kərpic  başını  yaracaqdı.  
oğlunun bu “qoçaqlığını” görən Diləfruz fərəhlə uşağa baxdıqdan sonra:
−Mamulya!... – deyə ona tərəf yüyürən Məmmədi bağrına basıb öpdü.
Diləfruz  çayını  içdikdən  sonra  süfrəni  yığışdırmağı  ərinə  tapşırıb
paltarını  dəyişməyə başladı.  İndi  Diləfruz paltarını  dəyişməkdə olsun,  biz
naməhrəmlər də üzümüzü yana çevirib söhbətimizə başlayaq.
Diləfruzun pasportunda da, zaqsın verdiyi kəbin kağızında da qırx üç
yaşı tamam olmuşdu. Ancaq arvad qocalmaq istəmir, həmişə cavan qalmağı,
özünü qızlara,  gəlinlərə tay tutmağı sevirdi.  Düz dörd ildir ki,  hər yerdə,
hamıya otuz səkkiz yaşında olduğunu söyləyirdi. Keçən ay, başda Diləfruzun
rəfiqələri  olmaqla  bütün  qohumlar,  tanışlar  “otuz  doqquz  yaşa  qədəm
qoyduğu üçün” ona cürbəcür qiymətli şeylər gətirib təbrik etmişdilər.
Diləfruz başqalarının nəzərində gözəl görünmək üçün həmişə al-əlvan
bəzənib-düzənərdi. O, çox çətinliklə də olsa, saçlarını saman kimi sarı rəngə
saldırmışdı. Vaxtilə boz olan enli qaşlarını nazildib qaraltmışdı. əvvəl gözə
görünməyən  seyrək  kirpiklərinə  o  qədər  sürmə  çəkmişdi  ki,  sanki  onlar
uzanmışdı.  Ətli  yanaqlarını  ənlik-kirşanla  doldurmuşdu.  Sifətinin  qalan
hissəsi  dəyirmandan  çıxmış  adamın  üzü  kimi  idi.  Bir  sözlə,  Diləfruzun
zahirdə iki gözündən savayı heç nəyi təbii halında deyildi. Əgər mümkün
olsa idi o, məmnuniyyətlə gözlərinin giləsini də boyatdırıb, ən çox xoşladığı
mavi rəngə saldırardı.
Burada  söhbətimiz  uzansa  gərək  bağışlayasınız.  Mən  bu  qırmızı
kirəmidli evdə baş verən bütün əhvlatları, hətta indiyədək bir çoxlarından
gizli olan bəzi şeyləri də sizə danışacağam.
Şəhərin  əl-ayaqdan  uzaq,  sakit  və  xəlvət  məhəlləsində  “qırmızı
kirəmidli ev” kimi tanınan bu ikimərtəbəli əlahiddə binanın küçəyə baxan iri
pəncərələrindən həmişə  tül  pərdələr  asılır.  Bura  tez-tez  cürbəcür  adamlar
gəlib gedir. Ancaq onların kim olduğunu, nə üçün gəldiyini hec kəs bilməz.
Bu  evin  hündür  kərpic  hasarla  dövrəyə  alınmış  böyük  həyətinə
aynabəndlə  üzbəüz  yaşıl  küçə  qapısı  açılır.  Rəhmanın  atası  Əziz  kişinin
vaxtilə daş pilləkənlərin dibində basdırdığı qara şanı meynəsi indi böyüyüb
ikinci  mərtəbəyə  qədər  boy  atmış,  talvar  kimi  bütün  həyətin  üstünü
tutmuşdu.  Yay  zamanı  Diləfruz  səhərlər  yuxudan  durcaq,  aynabəndin
pəncərəsindən əlini uzadaraq bu meynədən könlünə yatan salxımları dərib
yeyir.
Həyətin  ortasında,  sement  çəkilmiş  çarhovuzda  Rəhmanın  iyirmiyə
qədər müxtəlif balığı vardır. Dumduru suda balıqlar daha qəşəng görünür.
Qır döşənmiş həyətdə, hasar boyu əkilmiş səhər-axşam sarmaşıqları qırmızı
kərpiclərin  üstünü  örtüb  yuxarıya  qədər  qalxmış  və  bəzi  yerdə  meynəyə
dolaşmışdır.  Yayın  ən  qızmar  vaxtlarında  belə,  bu  həyətdə  qara  şanı
meynəsinin  və  səhər-axşam  sarmaşıqlarının  yarpaqları  əsir,  Diləfruzun
otaqlarında yel vurub, yengələr oynayır.
Soruşa bilərsiniz ki, bayaq  yuxarıda gördüyümüz, divarları ağ rənglə
bəzənmiş  o  zəngin  otaq,  o  bahalı  avadanlıq,  üzünə  məxmər  çəkilmiş  o
yumşaq  kreslolar,  o  bədənnüma  ayna,  almas  daşları  kimi  bərq  vuran  o
çilçıraq –bunlar Rəhmana nəyin bahasına başa gəlmişdir? Diləfruzun təzə
dəbdə geyinməsi, qızıl saat, brilyant qaşlı üzüklər, sırğalar taxması üçün xərc
olunan  pullar  haradan  gəlir?  Həyətdəki  bu  təmtərağı  Rəhman  öz  halal
zəhmətiləmi düzəltmişdi? Bəli, əgər halal-haramlığında işimiz olmasa, deyə
bilərik ki, bütün bu dəm-dəsgahın hamısını Rəhman düzəltdirmişdir.
Yəqin  ki,  sizi  onun  hansı  qulluğun  sahibi  olması  maraqlandırır.
Rəhman Bakı-Moskva dəmir yolunda sərnişin qatarının bələdçisidir. O bütün
var-dövlətini ancaq bu yollarda gedib-gəlməklə toplamışdır.
Rəhman dost-aşnanı, evinə gələn adamları və “bəzi gözü götürməyən
qonşuları” şübhəyə salmamaq üçün yaxşı bir bəhanə düzəltmişdir.
Bu bəhanə, hələlik çoxlarına məlum olmayan bir sirlə əlaqədardır.
Məhəbbət və göz yaşları
Müharibə  başlanandan  bir  il  sonra  Rəhmanın  arvadı  Nərgiz  sətəlcəmdən
öldü, gözünün ağı-qarası bircə oğlu Adil yetim qaldı.
Adilin on dörd yaşı vardı, altıncı sinfə təzə keçmişdi. O vaxt uşaq anası üçün
nə qədər göz yaşı axıtmış, nə qədər sızlayıb ağlamışdı! Lakin bu itginin ağrısını
sonralar daha çox dərk etmişdi.
Adil  sinifdə  müəlliminə  qulaq  asdığı  zaman  anası  Nərgizin  surəti  gəlib
gözlərinin qabağında dayanar, xeyli vaxt dinməz-söyləməz ona baxar, sonra sakitcə
çəkilib yox olardı.  Belə hallarda Adil kirpik çalmadan, nəzərlərini naməlum bir
nöqtəyə zillər, onun qarşısında hər şey dumanlı görünərdi. Sonra ixtiyarsız olaraq
isti göz yaşları yanaqlarından diyirlənib qarşısındakı kitab-dəftərin üstünə düşərdi.
Adil  bu  vəziyyəti  müəllimindən  və  uşaqlardan  gizlətməyə  çalışardısa  da
bacarmazdı.  Onun için-için ağladığını  görən sinif  yoldaşları  “yenə anası  yadına
düşüb”,  deyə  pıçıldaşardılar.  Bu  sözlər  Adilin  ürəyinə  yenidən  od  salar,  onu
təzədən yandırardı. Bəzən də Adil müəllimdən gizli, döş cibindən anasının şəklini
çıxarıb baxar, baxar... sonra əlləri titrəyə-titrəyə onu dodaqlarına yapışdırıb öpər və
həsrətlə dərindən köks ötürərdi. Lakin uşaq bununla da təskinlik tapmazdı. Onu az-
çox sakit  edən,  saç-birçəyi  pambıq kimi ağarmış nənəsi  olardı.  Anası  öldükdən
sonra Adil bütün məhəbbətini mehriban nənəsinə bağlamışdı. Qarlı qış gecələrində
sobanın yanında, isti yay günlərində həyətdəki meynənin sərin kölgəsində əyləşən
qarı,  nəvəsinin  başını  qucağına  alar,  titrək  barmaqlarını  onun  qıvrım,  xurmayı
saçları  arasında  gəzdirə-gəzdirə  şirin  nağıllar,  maraqlı  əfsanələr  söylərdi.  Adil
nənəsinin  nəfəsindən  anasının  ətrini  duyar,  onun  danışığından  anasının  səsini
eşidərdi.
Qarı cümə axşamları Adildən gizli Nərgizin qəbrini ziyarətə gedərdi. Qoca
ananın  taqətdən  düşmüş  üzgün  ürəyi  bu  ağır  dərdə  dözə  bilməzdi.  O,  gözləri
şişincəyədək həzin-həzin ağlardı. Evə qayıdanda onun qəmgin sifətindən əhvalatı
duyan Adilin kiçik qəlbinin yarası təzədən sızıldamağa başlardı.
Rəhman oğlunun xahişilə Nərgizin şəklini böyütdürüb, evin yuxarı başında
divardan asmışdı. Adilin çarpayısı bu şəklin altında idi. O, hər gecə yerinə uzanan
kimi  yarımqaranlıq  otaqda  gözlərini  anasının  əksinə  dikib  ürəyində  saatlarla
onunla danışardı. Adilin nəzərində bu şəkil hərəkətə gələr, onun dodaqları tərpənər,
danışar və gülümsərdi...
Rəhmanı isə bu vaxt tamam başqa bir şey düşündürürdü. O, müharibədən öz
canını salamat saxlamaq üçün gecə-gündüz yollar axtarırdı.
Bu qayda ilə bir müddət ötdü. Rəhman dəmir yolunda qulluğa girdi. Bundan
sonra atası tez-tez səfərdə olduğundan Adil evdə nənəsilə qalardı.
Çox çəkmədi ki, qarı da xəstələnib yorğan-döşəyə düşdü və iki həftə sonra
ömrünü nəvəsinə, nəvəsini isə Rəhmana tapşırıb gözlərini yumdu...
Dəmir yolunda Rəhmanın işi pis getmirdi. O, nə müharibənin gurultularını
eşidir,  nə  dəhşətlərini  duyur,  nə  də  çörək,  yavanlıq  dərdi  çəkirdi.  Hələ  üstəlik
sevdaya  da  düşmüşdü;  necə  deyərlər,  bir  könüldən-min  könülə  bir  qadına
vurulmuşdu. O bu barədə iki-üç dəfə Adilə də eşitdirmişdi: “Oğlum, indi gərək bir
elə arvad xeylağı  tapaq ki,  bu evin işini  görsün.  Sənin də,  mənim də paltarımı
yusun, çayımızı, çörəyimizi hazırlasın”.
Atasının bu sözləri Adilə qəribə gəlsə də, narazılıq etməmişdi. Doğrudan da,
evin işini görməyə bir adam lazımdı. Lakin Adil həmin adamın kim olacağı, onunla
necə  rəftar  edəcəyi  barədə  düşünməmişdi.  Əgər  Adil  bununla  maraqlansaydı,
Rəhman  evə  gətirmək  istədiyi  qadının  mülayim  təbiətli,  təmizkar  və  işgüzar
olduğunu ona deməyə hazır idi.
Rəhmanın Diləfruzla tanış olmasının maraqlı bir tarixçəsi vardır.
Diləfruz,  dəmir  yol  sərnişin  vağzalında  qoyulmuş  yaşıl  bir  butkada  su,
şərbət, bəzən də papiros, spiçka satırdı. Əri cəbhəyə gedəndən sonra Diləfruz hər
səhər özünə yngülcə bəzək verib işə gedər, ağ xalatını geyinib qollarını dirsəyə
qədər  çirməyər  və  budkaya  yaxınlaşan  müştəriləri  cürbəcür  söhbətlərlə
əyləndirməklə gününü keçirərdi. Belə vaxtlarda Diləfruzun dili şərbətdən də şirin
olurdu. Elə onun qazancı da cavan oğlanlarla işvəli danışmasından çıxardı. 
−Nə  qədər  verəcəyəm  bacı?  –  deyə  müştəri  içdiyi  suyun,  aldığı  papirosun
qiymətini  soruşanda,  Diləfruz əvvəlcə onun üzünə gülümsəyir, sonra adəti  üzrə
qaşlarını dartıb gözlərini süzə-süzə:
−Əşi, heç verməsən nə olar, qiyamət qopmaz ki, − deməklə öz yerini şirin salırdı.
Sonrası isə müştərinin səxavətindən asılı idi. 
Diləfruzun yüngültəbiətli qadın olduğunu hiss edən müştərilərin bəzisi tez-tez “su
içməyə” gəlib-getdikdən sonra ona başqa şeylər də təklif edirdilər. Arvad belə bir
arzunun ancaq ərə gedəndən sonr ayerinə yetə biləcəyini üstüörtülü ibarələrlə başa
salırdı. 
İsti yay günlərinin birində Rəhman da Diləfruzun budkasına yan alıb sərin su
istədi. 
−Bu saat, qardaş, bircə dəqiqə gözləyin! –deyə Diləfruz budkanın divarından
asdığı kiçik ayna qabağında saçlarını nizama salıb, sifətinə xoş bir ifadə verərək
üzünü Rəhmana tutdu: −Nə buyurdunuz, qardaş?
−Bir stəkan sərin su.
−Şərbətlə, yoxsa...
−Necə xətrin istəyir.
Diləfruz da söz üçün məəttəl qalmadı. 
−Bəlkə, mənim xətrim istəyir stəkanı xalis şərbətlə doldurum...
−Qəbulumdur. Şərbət də versən içərəm, zəhər də. 
Rəhman  Nərgizin  vəfatından  sonra  ilk  dəfə  idi  ki,  yad  bir  qadınla  belə
danışır  və ona başqa nəzərlə baxırdı.  O, əvvəllər  də Diləfruzun əlindən su alıb
içmişdi. Onda bu arvada heç fikir verməmişdi. Bəlkə, elə qabaqlar da Diləfruz ona
bu  xoş  sifəti  göstərmiş,  şirin  dillə  “qardaş,  qardaş”  demişdi.  Lakin  Nərgizin
sağlığında Rəhman nə bu qadının dediklərinə əhəmiyyət vermiş, nə əməlli-başlı
üzünə baxmış, nə də onun çılpaq qollarına diqqət yetirmiş. O vaxt Rəhman buna
ehtiyac hiss etməmişdi. Indi isə o, laqeydlik göstərmədi. Diləfruzun ağ barmaqları
arasında ona uzatdığı  şərbət dolu stəkanı aldı, suyu içə-içə bir daha diqqətlə bu
dolubədənli,  qabarıq  sinəli,   girdəsifətli,  oynaq  gözlü  qadını  süzdü.  –Daha  nə
dərdin, Rəhman, − deyə fikirləşdi, −istədiyin yar idi, yetirdi pərvərdigar.
İçdiyi  sərin  sudan  Rəhmanın  ürəyinin  hərarəti  söndüsə  də   arvadın
gözlərindən qəlbində nə isə alışıb yandı.  Diləfruz da oğrun baxışlarla Rəhmana
təpədən-dırnağa nəzər yetirdi. Kişinin qalın, enli qaşları altında bic-bic gülümsəyən
gözləri  arvada  sanki  gizli  bir  söz  demək  istəyirdi.  Qartal  dimdiyinə  oxşayan
burnunun ucu sarımtıl bığlarının üstünə əyilmişdi. O sanki bütün simasını arvada
göstərmək üçün furajkasını da çıxarıb əlinə götürmüşdü. Daz başı tərdən par-par
parıldayır, hər şeyi ayna kimi özündə əks etdirirdi. Gicgahlarındakı qara tüklərin
arasında  tək-tək  ağları  da  nəzərə  çarpırdı.  Rəhman  rəngi  bozarmış  dəmiryolçu
köynəyinin üstündən bağladığı enli kəmərinin ucuna bir qarışa qədər başqa qayış
tikmişdi. Bu onun sonradan kökəldiyini göstərirdi.
Kişi suyu içib, stəkanı yerə qoyanda Diləfruz dilləndi:
−Bir də süzümmü?
Rəhman  əvvəlcə  nə  cavab  verəcəyini  bilmədi.  Qadının  eyni  təbəssümlə
həmin sözləri təkrar etdiyini eşitcək ürəyi çırpındı. Qəlbində sanki bir sim titrədi.
−Ver, bir stəkan da ver içək! –deyə bu dəfə Rəhman da ürəyindən keçənləri
aydınca ifadə edən mənalı bir tərzdə qımışdı.
Bəli! Onların əsl məhəbbət macərası bu ikinci stəkandan sonra başladı.
O günü  axşama qədər,  pərvanə  çırağın  başına  fırlanan  kimi,  Rəhman da
pəncərəsindən zəif işıq gələn bu yaşıl budkanın ətrafına dolandı. Elə bil Diləfruzun
əlindən alıb içdiyi o ikinci stəkanın sərin suyu ilə, qadının odlu eşqi də Rəhmanın
canına süzülmüşdü.
Kişi o gecə ah-uf edib səhərə kimi yerində qurdalandı. Lakin arabir gözü
Adilin çarpayısına və onun başı üstündən asılmış Nərgizin şəklinə sataşanda qəlbi
sıxılır, nə edəcəyini bilmirdi. Rəhman gözlərini yuman kimi yenə yaşıl su budkası
içərisində  dayanmış  ağ  xalatlı  Diləfruz  şərbət  dolu  stəkanı  ona  uzadıb
gülümsəyirdi:  “Bir  də  süzümmü?”  Ancaq  burada  da  Nərgizin  xəyalı  onu  təqib
edirdi. Rəhman budkadan uzaqlaşmış Adillə, Nərgizlə qarşılaşdı. Hər ikisi acıqlı-
acıqlı ona baxıb susurdu. Bu iti baxışlar iynəyə dönüb Rəhmanın qəlbinə sancılır,
nə  isə  onu  içindən  yandırır,  ağrıdır,  incidirdi.  “Bir  də  süzümmü?..”  deyən
Diləfruzun da səsi qulaqlarından getmirdi..
Diləfruzla birinci görüşdən iki ay ötdü. İlk vaxtlar odla su arasında qalan
Rəhman, çox çəkmədi ki, bütün tərəddüdə son qoydu. Sanki Diləfruzun suyu odu
söndürdü, Rəhman Nərgizin ruhunu xəyalından qovdu.
Artıq Diləfruz Rəhman üçün “Diləfruz xanım” olmuşdu. İndi hər dəfə yola
çıxanda,  səfərdən  qayıdanda  Rəhman  əvvəlcə  yaşıl  su  budkasına  yaxınlaşıb
saatlarla  Diləfruzla  uzun  söhbət  edər,  arabir  ona  eyham  vurardı.  Diləfruz  da
danışıqlardan  kişinin  məqsədini  duyub  ona  naz  satar,  yerini  daha  şirin  salardı.
Hərdən qəhqəhə çəkib elə ucadan gülərdi ki, səsi vağzalın o biri başında eşidilərdi.
Rəhmanı Diləfruza sevdirən bir şey vardısa, o da kişinin qatarda bələdçi işləməsi
idi.  Arvad  Rəhmanın  Moskvadan  gələndə  çox  vaxt  özü  ilə  nə  isə  gətirdiyini
duymuşdu. Üstəlik bu kişinin subay olduğunu da onun iş yoldaşlarından soruşub
öyrənmişdi.
Diləfruzun əvvəlki ərindən uşağı olmamışdı. Özünün dediyinə görə həkimlər
bunun səbəbini kişidə görmüşdülər.
Doqquz il başqasının kəbinli arvadı olduğunu Rəhmana danışmaq Diləfruza
ar gəldiyindən o bunu da öz yaşı kimi xeyli ixtisar eləmişdi.  Hələ üstəlik, ərini
sevmədiyini,  ancaq  anasının  təkidi  ilə  ona  getdiyini  də  Rəhmana  eşitdirmişdi.
Guya buna görə də cəbhədən ərinin həlak olması xəbərini alan Diləfruz o qədər də
kədərlənməmişdi.
İndi Diləfruz Rəhmana getmək xatirinə hər şeyi danmağa hazır idi.
LƏPƏDÖYƏNDƏ KEÇƏN GÜNLƏR
Məktəblilərin yay tətilində Rəhmanın bacısı Adilin anasının qırxını verməyə
gəlmişdi.  Qardaşı  oğlunun  evdə  darıxdığını  görüb,  gedəndə  onu  da  özü  ilə
kəndlərinə apardı.
Onlar qatarla getdilər. Gün batana yaxın bibisi Adilə stansiyaya çatdıqlarını
bildirdi.
Qatardan düşüb xeyli getmişdilər ki:
−Ayaqqabılarını çıxart, oğlum, −deyə bibisi ona tapşırdı. Meyvə bağlarının
arasilə uzanan qumsal yollarda çəkmə ilə addımlamaq çətinlik törədirdi.
Adil də, bibisi də ayaqqabılarını soyunub əllərinə aldılar. Hava yavaş-yavaş
qaralır, sərinlik çökürdü.
Bir-birindən  uzaq,  alçaq  kənd  evlərinin  çoxu  yaşıl  ağacların  arasında
gizləndiyindən güclə görünürdü. Ətrafda tam sakitlik  idi: sanki bu evlərdə heç kəs
yaşamırdı. Adil əvvəllər də anası ilə bu yollarla bir neçə dəfə getmişdi. Lakin o
vaxtlar uşaq olduğundan, indi bibisigilin kəndlərini xatırlaya bilmirdi.
Qarşıdan  əsən  sərin  yel  Adilin  qıvrım  saçlarını  oxşayır,  bibisinin  nazik
örpəyini  oynadıb  onun  üzünə  sürtürdü.  Adil  bu  örpəkdən  nə  isə  xoş  bir  ətir
duyur,anası  yadına  düşür;  elə  bil  bibisinin  örtdüyü  bu  qara  örpək  onun  anası
Nərgizdən qalmışdı.
Yol getdikcə uzanırdı.
Uşağın yorulduğunu hiss edən arvad:
−Az qalıb,  oğlum,  −deyə  ona  ürək-dirək  verməyə  başladı,  −bax,  o  qaya
üstündəki böyük çinarın altından evimiz görünəcək.
...Onlar  böyük çinara yetişəndə qaranlıq bağların üzərinə qanad gərmişdi.
Buradan ancaq zəif ay işığında parıldayan dənizin nəhayətsiz səthi sezilirdi. Adilə
elə gəldi ki, dəniz yaxında, lap ayaqlarının altındadır; elə buradan tullansa birbaş
suya düşər.
Qayanın dörd yanını torpaq basmışdı. Yaşıl otların arasilə uzanan cığır sahilə
enirdi. Enişə çatanda Adil istər-istəməz dayandı. Evlərin kiçik pəncərələrindən işıq
gəlirdi. Ara-sıra boğuq it hürüşməsi eşidilirdi. Buradan dəniz bayaqkından xeyli
uzaqda görünürdü.
−Bax, o qıraqdakı ev bizimkidir, −deyə bibisi əlini qabağa uzadıb qaranlıqda
ulduz kimi yanan bir işığı göstərdi.
...Alçaq daş hasarın kiçik qapısından həyətə girəndə onları  balaca bir  qız
qarşıladı.  Bu,  Adilin  bibisi  qızı  Mənsurə  idi.  Anasının  yanınca  gələn  oğlanı
görəndə o sevinclə içini çəkdi:
−Adil? –deyə qəfildən, cingiltili bir səslə qışqıraraq tullanıb onun boynuna
sarıldı. Bu vaxt Adil ayaqlarına nə isə tüklü, yumşaq bir şeyin toxunduğunu hiss
edib qorxan kimi oldu.
−Toplan!  Yədd ol  buydan,  biybaş  evə!  –deyə qız  təpiyilə  iti  qorxudaraq,
yenə bayaqkı zil səslə çığırdı. –Özgə adam deyil, mənim dayım oğluduy...
Toplan ağ quyruğunu bulaya-bulaya qaranlıqda gözdən itdi.
Adil, Mənsurənin nazik qolları arasından birtəhər çıxıb soruşdu:
−Bibiqızı, necəsən?
Mənsurə tutuquşu kimi fasilə vermədən dil-dil ötdü:
−Mən yaxşıyam, sən necəsən? Dünən qızlayla gizlənpac oynayanda ağacın
dibində  gizlənmişdim,  buynumu  ayı  sancmışdı.  Şişmişdi,  lap  çox  şişmişdi  ey,
olmuşdu aymud kimi. Utanıydım, bayıya çıxa bilmiydim, elə indi də şişi qalıb ey,
Adil, biy əlini vuy...
Adil, qaranlıqda Mənsurənin burnunu axtardı:
−Bərk sıxma, incidiy ey, −deyə Mənsurə Adilin əlini tutub ehtiyatla burnuna
yaxınlaşdırdı.
−Nə yekəlib heç adamın ovcuna sığışmır.
Mənsurənin  anası  uşaqların  həyətdə  çox  yubandığını  görüb  onları  evə
çağırdı.
Adil içəri girəndə işıqdan gözlərini qıydı. Doğrudan da Mənsurə çox eybəcər
şəklə düşmüşdü: qızın şişmiş burnu par-par parıldayırdı.
Mənsurəgilin evlərinin Adilə xoş gələn sadə bir bəzəyi vardı. Döşəmə üç-
dörd köhnə palazla örtülmüşdü. Divarlar əhənglə ağardılmışdı. Yuxarı başda küncə
söykədilmiş  kiçik  stolun  üstündə  Mənsurənin  kitab-dəftəri,  mürəkkəbqabısı,
qələmi, karandaşı dururdu. Stolun o başında divardan dövrəsinə əyri-üyrü əlvan
nəqşlər vurulmuş dərs cədvəli və təqvim asılmışdı. Ortada üstünə göy müşəmbə
salınmış dəyirmi mizin yanında iki təzə stul vardı. Qapı ilə üzbəüz bəzəkli dəmir
sandığın  üstünə,  az  qala  tavana  qədər  çit  yorğan-döşək  qalanmışdı.  Qabağında
çarpayı qoyulmuş pəncərənin sağ tərəfində, divarda Mənsurəgilin ailə üzvlərinin
və  Adilə tanış olan qohumların şəkli vurulmuşdu. Sol tərəfdə köhnə asma saat çaq-
çuqla işləyirdi.
Adilin  hər  şeyə  diqqətlə  fikir  verdiyini  görən  Mənsurə  ona  yaxın  gəlib
soruşdu:
−Necədiy?  Evimizi  bəyəniysən,  ya  yox?  –Mənsurə  Adilin  cavabını
gözləmədən anasına tərəf döndü və dili ağzında yanırmış kimi tez-tez danışmağa
başladı: −Ana, bəlkə Adil acdıy. Yumuyta bişiymişdim, yayısını yemişəm, yayısını
saxlamışam. Vey Adil yesin, əgəy, az olay yenə bişiyəyəm. Sən də yeyəcəksən,
ana?
−Az danış, ay qız...  Bu saat özüm hər şeyi düzəldərəm, −deyə anası qıza
acıqlanıb gözlərini ağartdı.
Mənsurə bir an susduqdan sonra yenə qramafon kimi ötdü:
−Ana, o sayı toyuğu kəs də Adil üçün. Nə olay, ay ana? Adil bizə həmişə
gəlmiy ki. Ana, ay ana, gedim tutum, gətiyim sayı toyuğu, kəsiysən?..
Mənsurənin bir dəqiqə nə dili, nə də özü hərəkətsiz dururdu. O gecə yatana
kimi qızın danışıqları yazılsaydı, beş günə oxuyub qurtarmaq olmazdı.
Səkkiz yaşına yenicə girmiş Mənsurənin çevikliyinə baxmayaraq, bədəncə
çox  cılız  idi.  Onun  girdə  sifəti,  əsmər  yanaqları,  qələm  kimi  nazik  qaşları  və
üzərinə şeh düşmüş qara şanı giləsi kimi parlaq, badamı gözləri ətrafında sıx, uzun
kirpikləri vardı. Açıq xurmayı gödək hörükləri hər iki yandan siçan quyruğu tək
çiyinləri  üstə  sallanmışdı.  Onun civə kimi bir  yerdə sakit  duran vaxtı  olmadığı
üçün hörükləri də hey tərpənirdi. Yəqin ki, o çox dəcəllik etdiyindən, əynindəki
rəngi bozarmış oğlan maykası nəyəsə ilişib iki yerdən cırılmışdı.
Şam elədikdən sonra Mənsurə dayısı oğluna qayğıkeşlik göstərib dedi:
−Mən çaypayımı Adilə veyiyəm, özüm yeydə yatacağam.
Adil bu təklifə etiraz etdisə də, qız heç cürə razı olmadı:
−Bax,  biy  kəyəm  dedim,  quytaydı!  Oyda  yatacaysan!  Yoxsa  küsəyəm
səndən.
..Gecə  Mənsurə  elə  bərk  yatmışdı  ki,  onun  günortaya  kimi  yerindən
qalxacağına inanmaq olmazdı.
Səhər xoruz banından qabaq qızın səsi otağı başına götürdü:
−Adil, duy anam sayı toyuğu kəsəcək, göyək qaynından yumuyta çıxay, ya
yox...
Adil  yuxudan  doymasa  da  qalxmağa  məcbur  oldu.  Yerindəcə  balışa
dirsəklənib oturdu. O, çarpayının baş tərəfindəki kiçik pəncərədən bayıra baxanda
qəlbi fərəhləndi. Sən demə bibisigilin evləri lap ləpədöyəndə imiş! Buradan bayır
elə gözəl görünürdü ki!
Pəncərənin  qarşısındakı  bostanda  yemiş,  qarpız,  xiyar  tağları,  pomidor
kolları yamyaşıl idi. Dənizin səthinə sanki qurğuşun kağızı sərilmişdi; Xəzərdən
yenicə boylanan günəşin şüaları altında parlayan gümüşü sulara baxanda adamın
gözləri qamaşırdı. Ləpədöyəndə dalğalar iri qağayılar kimi qanad çalırdı. Adilə elə
gəlirdi ki, bu dalğalar bir az da güclənsə bostanı su basacaq, evin pəncərəsindən
içəri damcılar sıçrayacaqdır. Ancaq ləpələr nə qədər yuxarı qalxıb qabağa cumsa
da, sahili islada bilmirdi. Uzaqda sapa düzülmüş kimi görünən bir dəstə quş cərgə
ilə şimala tərəf uçurdu.
Adil  qalxıb  həyətə  çıxmağa  hazırlaşırdı  ki,  Mənsurə  qışqıra-qışqıra  içəri
girdi:
−Sən  nə  tənbəlsən,  ay  Adil,  mən  səni  qaldıymaq  istəmiyəm,  sən  də  elə
uzanıysan ha... Biy daha demiysən ki,  bəlkə bibiqızım dayıxıy mənimçün. Duy,
duy, gedək çöyəyimizi yeyək sonya sənə yaxşı şeyləy göstərəcəyəm.
Mənsurə Adilin ayağından tutub dartdı:
−Düş aşağı!
Həyətdə, təzəcə su səpilib tərtəmiz süpürülmüş səki üstündə kiçik bir süfrə
salınmışdı.  Güllü  podnosda  stəkan-nəlbəki  və  kiçik  nimçələrdə  pendir-çörək
qoyulmuşdu. Süfrənin baş tərəfində samovar buğlanırdı.
Üstü dəsmalla örtülmüş qənddanı görən kimi Mənsurə tez əyilib iki parça
qənd götürdü. Birini həb kimi öz ağzına atdı, o birini də dayısı oğluna uzatdı.
−Çox sağ ol, mən istəmirəm, −deyə Adil almadı.
−Al, al də!
−Qoy bibim gəlsin, sonra.
Mənsurə  ona danışmağa imkan vermədi.  Adil  “sonra” deyəndə qız  qəndi
onun ağzına tulladı və qəhqəhə ilə güldü. Elə ucadan güldü ki, həyətdə ağac altında
yerə sərilib rahatca yatan Toplan dik atıldı.
...Çaydan sonra Mənsurə əlinəbir parça çörək götürüb, Adili gəzməyə apardı.
−Bəs  sən  bayaq  o  qədər  yedin,  doymadın?  –deyə  Adil  qızın  ovcundakı
çörəyə işarə elədi.
Mənsurə sözlərin axırını uzada-uzada cavab verdi:
−Doymuşam... Bunu özümçün yeməyə apaymıyam ki...
−Bəs neyləyirsən?
−İndi göyəysən, −deyə Mənsurə özünü bicliyə qoydu. –Deməyəcəyəm!
Onlar  ağacların,  kolların  arasilə  qaça-qaça  irəlilədikcə  paltarları  şehdən
islanırdı. Mənsurə şadlığından hey atılıb-düşərək oxuyurdu:
Qayanquşlay, səyçələy,
Çöyək yeyib, diyçələy...
Evdən xeyli uzaqlaşmışdılar. İki qonşu bağın arasındakı uçuq evə bitişik bir
artırmaya  yetişəndə  Mənsurə  ayaq  saxladı.  Geri  dönüb:  −sss!..  –deyə  qaşlarını
dartdı və şəhadət barmağını yuxarı qaldıraraq dodaqlarına yapışdırdı. Adil heç bir
şey başa düşməsə də, onun tapşırığına əməl etməyə məcbur oldu; tez aşağı əyildi.
Mənsurə böyük bir kolun dalında gizləndi. Qız gözləri daha da bərəlmiş halda bir
də  geri  çevrildi,  dayısı  oğluna  yenə  susmaq  işarəsi  verdikdən  sonra  pəncələri
üstündə  yavaş  addımlarla,  oğrun-oğrun  qabaqdakı  artırmaya  tərəf   irəliləməyə
başladı.  O  elə  ehtiyatla  gedirdi  ki,  sanki  bu  dəqiqə  otlara  toxunub  xışıltı
çıxaracağından  qorxurdu.  Adil  isə  hələ  də  bayaqkı  yerində  dinməz-söyləməz
gizlənmişdi. O, ürəyinin tez-tez döyündüyünü aydın eşidirdi.
Mənsurə artırmaya yetişcək qabaqdan bir qaranquş uçdu, qızın başı üstündə
iki-üç dəfə fırlandıqdan sonra gəlib yenə onun yaxınlığındakı  elektrik məftilinə
qondu.
Adil qızın hərəkətini maraqla izləyirdi: “Yəqin, quşu tutmaq istəyir”.
Ancaq  Mənsurə  elektrik  məftilinə  yatan  qaranquşa  heç  əhəmiyyət  də
vermirdi.  Quş da  qızdan ürkmürdü.  “Yəqin,  Mənsurə  biclik  eləyir. Quş  yaxına
gələn kimi əlini atıb tutacaq”.
Lakin Adil bibisi qızının bu işə heç bir təşəbbüs göstərmədiyini görüb biraz
dikəldi.  İrəli  getmək  istəyirdi  ki,  Mənsurə  əyilə-əyilə  geri  döndü.  Onun  bu
hərəkətindən əsəbləşən Adil:
Bəs niyə qayıtdın? –deyə pıçıltı ilə soruşdu. Mənsurə onun gözləmədiyi bir
cavab verdi:
−İndi başa düşdün çöyəyi nə üçün gətiymişdim?
Adil gözlərini döyə-döyə qıza baxdı.
Hələ iki-üç həftə bundan əvvəl Mənsurə bu qaranquş yuvasını  görmüşdü.
Zərif,  yumşaq otlarla kiçik araqçın şəklində hörülüb,  bayırdan palçığa tutulmuş
yuvada fındıq irilikdə bir neçə yumurta vardı. Mənsurə yuvaya yaxınlaşanda, ana
qaranquş  pırıltı  ilə  uçmuş  və  çox  da  uzaqda  olmayan  bir  yerə  yataraq  qızın
getməsini  gözləmişdi.  O  gündən  sonra  Mənsurə  hər  səhər  gəlib  yuvaya  baxır,
balaların yumurtadan çıxıb-çıxmadığını yoxlayırdı. Nəhayət, qız yuvada ətcəbala
qaranquşları görəndə sevinmişdi.
İndi  neçə  gün  idi  ki,  Mənsurə  yuxudan  duran  kimi  gəlib  balaca
quşcuğazların yuvasına çörək qırıntıları tökürdü. Bu mehriban qızın, balalarına heç
bir ziyan vermədiyini hiss edən ana qaranquş da Mənsurədən qorxmurdu.
Mənsurə bunların hamısını birnəfəsə Adilə nağıl edib dedi:
−İndi göydünmü əlimdəki çöyəyi nə üçün gətiymişdim?..
Adil dinmədi. Bu vaxta kimi o qədər də əhəmiyyət vermədiyi bibisi qızına
indi çox diqqətlə baxdı.
Mənsurə  şıltaqlıqla  yerində  atılıb-düşdü  və  kiçik  əllərini  şappıltı  ilə  bir-
birinə vurub:
Qayanquşlay, səyçələy,
Çöyək yeyib, diyçələy...
deyə-deyə ləpədöyənə tərəf qaçdı.  Dəniz qırağına çatanda tez maykasını çıxarıb
özünü yumşaq torpağa yıxıb, o tərəf-bu tərəfə yuvarlanmağa başladı:
−Adil, tez ol, sən də soyun! –deyə qız birdən yerindən qalxıb özünü suya
atdı. Lakin dayısı oğlunun gec tərpəndiyini görüb geri qayıtdı.
Qız yaxına gəlcək əllərilə suyu qırağa sıçradıb Adilin paltarını islatdı.
Uşaqlar  günortaya  qədər  ləpədöyəndən getmədilər. Çimdilər,  isti  torpağın
üstündə  uzanıb  dincəldilər,  sonra  yenə  suya  cumdular.  Əgər  Mənsurənin  anası
onları nahara səsləməsəydi, axşamadək yemək də yadlarına düşməyəcəkdi.
...Gecəni ikisi də bərk yatdı. Bu qayda ilə bir neçə həftə ötdü.
Adili hər gün yuxudan Mənsurənin səs-küyü oyadırdı. Bir səhər Adil yenə
Mənsurənin səsinə oyandı. Ancaq bu dəfə qız gülmür, şadlıq etmir, hönkür-hönkür
ağlayırdı.
Kimsə  Mənsurənin  sevimli  qaranquşlarının  yuvasını  dağıdıb,  balaları
didərgin  salmışdı.  “Mənim qaranquşlayım”...  deyən bibisi  qızının yanıqlı  səsini
eşidən,  onun  göz  yaşlarını  görən  Adil  dözmədi.  Anası  yadına  düşdü.  Ürəyi
kövrəldi. O da Mənsurəyə qoşulub ağladı...
Bakıya qayıdandan sonra Adil ilk günlər Mənsurə üçün çox darıxırdı.
XAÇMAZ ALMALARI
Qaranlıq  qarışmışdı.  Şəhərin  hər  yerində  olduğu  kimi,  burada  da  küçə
lampaları  yanmırdı.  Şüşələrinə  xaç  şəkilli  kağız  yapışdırılmış  pəncərələrə  qara
pərdələr tutulduğundan, Diləfruzun budkasından beş addımlığı görmək mümkün
deyildi.  Qatardan  düşən  sərnişinlər  spiçka  çəkmədən,  papiroslarını  bir-birindən
yandırır, ovuclarında tutub oğrun-oğrun çəkirdilər.
Bu qaranlıq, ürəkdarıxdırıcı axşamlar çökən kimi, Diləfruz xalatını soyunub,
budkasını bağlayır və evlərinə yollanırdı. Bu gün isə o tələsmir, Rəhmanın yolunu
gözləyirdi.
Diləfruz  stulu  altına  çəkib  oturdu;  yanaqlarını  ovucları  arasına  alaraq,
gözlərini qaranlıqda güclə görünən paralel relslərə dikdi. Moskva−Bakı qatarının
vaxtına az qalmışdı.
Uzaqdan parovoz fiti eşidildi. Diləfruzun ürəyi narahatlıqla döyündü.
Hündür platformanın qarşısında semaforun yaşıl fənəri yandı. Çox çəkmədi
ki, təkərlərin səsi yaxınlaşdı və azacıq sonra parovozun işığı qaranlığı yarıb qabağa
uzandı, relslərə zəif parıltı çökdü.
Qatar səs-küylə vağzala girəndə Diləfruz yerində rahat otura bilməyib ayağa
qalxdı.  Vaqonlardan  düşüb  budkaya  tərəf  gələn  adamların  arasında  Rəhmanı
axtarmağa başladı.
Qəfildən  Rəhman  Diləfruzun  gözləmədiyi  səmtdən  çıxıb  budkanın
qabağında dayandı. Onun əlində kiçik bir səbət vardı.
−Axşamın xeyir, Diləfruz xanım.
−Aqibətin xeyir, xoş gəlmisən! –Arvad gülümsəyib, birçəklərinə sığal verdi.
Utanırmış  kimi  başını  aşağı  salıb,  nimçədəki  xırda  pulları  oynatmağa  başladı.
–Səni  də  görmək  olarmış!  Vücudun  dönüb  kimyaya,  görünmürsən,  −deyə  o,
nigarançılığını  bildirmək istədi.  Sonra çatma qaşları  altından mənalı-mənalı  ona
baxdı.
Bu gün Rəhmanın görkəmi Diləfruza həmişəkindən xoş gəldi. Kişi elə bil
cavanlaşmışdı;  üzünü təmiz qırxdırıb, bığlarını düzəltdirmiş və xüsusi səliqə ilə
geyinmişdi.  Əynindəki göy sətin  pencəyi  təzə idi.  Yəqin ki,  Diləfruzun xoşuna
gəlmək üçün furajkasını da bir az yan qoymuşdu.
Son zamanlar Diləfruz xeyli dəyişmişdi. Müştərilərlə başqa cür rəftar edirdi:
nə onlarla zarafatlaşır, nə gülür, nə də ki, şirin dilini işə salıb “dvoynoy” şərbət
təklif  edirdi.  Bu,  Diləfruzun  gündəlik  qazancına  ziyan  gətirsə  də,  Rəhmanı
sevindirirdi.  –Çox  həyalı,  namuslu  arvaddır,  −deyə  o  fikirləşir,  əvvəllər  olub-
keçənlərin hamısını yaddan çıxarırdı.
−Al, Diləfruz xanım, −deyə Rəhman səbəti qaldırıb ona uzatdı, −bu almaları
Xaçmazdan səninçün gətirmişəm.
Diləfruz utanırmış kimi alt dodağını dişləyib boynunu çiyninə əydi.
−Nə  xəcalətdir?  Neyçün  zəhmət  çəkirsən?  –O,  tələsmədən  əlini  uzadıb
səbəti aldı. –Payın artıq olsun!
Ara sakitləşən kimi Diləfruz Rəhmanı yanına dəvət elədi
−A... bayırda niyə durmusan? Gəlib əyləşsənə!
Rəhman budkanın arxasındakı qapıdan içəri keçdi.
Diləfruz pəncərəni örtüb qara pərdəni aşağı endirdi...
Uzun çəkən söhbətdən sonra budkanı bağlayıb, bayıra çıxdılar.
Vağzalın pilləkənlərini  enəndə Rəhman səbəti  sol  əlinə ötürüb Diləfruzun
çılpaq,  ətli  qolundan  yapışdı.  Arvad  etiraz  etmədi.  Əksinə,  özünü  bir  az  da
Rəhmana  tərəf  əyib  çiynini  ona  söykədi.  Onlar  astadan  danışa-danışa  qaranlıq
küçələrdən  gedirdilər.  Şəhərdə  gediş-gəliş  azalmışdı.  Arabir  uzaqdan  görünən
minik maşınlarının fənərləri qaranlıqda parıldayan canavar gözlərini xatırladırdı.
Bəzən tramvayların elektrik məftillərindən qopan gözqamaşdırıcı yaşıl qığılcımlar
yaylım atəşi kimi bir anlığa ətrafı nura qərq edir, sonra elə bil qaranlıq daha da
qatılaşırdı.  Getdikcə  küçələr  sakitləşir,  hərəkət  azalırdı.  Göydə  zolaq-zolaq
projektor  işıqları  çal-çarpaz kəsişərək,  sağdan-sola,  soldan-sağa gəzirdi.  Şəhərin
üzərində aram-aram təyyarə uğultusu eşidilirdi.
Diləfruzla çiyin-çiyinə addımlayan Rəhman heç şeyə əhəmiyyət vermədən
danışır, arvada şirin-şirin vədlər verirdi.
Rəhman bir neçə dəfə Diləfruzu İçərişəhərə qədər ötürmüşdü. Lakin otağa
girmək  ona  müyəssər  olmamışdı.  Rəhmanın  eyhamlarını  duyan  Diləfruz  onu
darvazadan o yana buraxmamışdı.
Yolu yarı elədiklərini görən Rəhman addımlarını yavaşıtdı:
−Allahdan  gizlin  deyil,  bəndədən  nə  gizlin,  Diləfruz  xanım,  sağlıq  olar
görərsən, −deyə Rəhman davam edirdi, −ev-eşiyimiz də pis deyil, bircə səliqəmiz
çatışmır ki, onu da gəlib sən qaydaya salarsan.
Bu  söhbətlər  Diləfruzu  hədsiz  sevindirsə  də,  özünü  etinasız  göstərməyə
çalışırdı.
Rəhman deyirdi:
−Sənin əziz canınçün, oğlum Adil  də fağırın biridir. Səniynən heç bir  işi
olmayacaq. Srağagün deyir, ata bu evə kimi gətirsən, doğma anatək sevəcəyəm.
Diləfruz  köksünü  ötürdü.  Başını  qaldırıb  gözlərini  geniş  açaraq  fərəhlə
Rəhmana baxdı:
−Neçə yaşı var uşağın?
−Allah qoysa, bu üzümüzə gələn novruz bayramında on dörd yaşı tamam
olacaq.
−Boya-başa çatsın.
−Çox sağ ol! –Rəhman azacıq susub əlavə elədi: −Bir də mən olan yerdə
oğul-uşaq nəkarədir ki, sənə güldən ağır söz desin!
Səbətin dəstəsi Rəhmanın barmaqlarını kəssə də, o, əlini dəyişmək istəmirdi.
Hələ də Diləfruzun yumşaq qolunu ovcunda sıxaraq gedirdi.
−Bir  az da sən söhbət elə də,  elə  mən danışıram, Diləfruz xanım, −deyə
Rəhman açdığı məsələ barədə onun dilindən bir söz eşitmək istədi. –Heç demirsən,
bu xeyir işə razısan, yoxsa...
Diləfruz  belə  bir  suala  cavab  verməyi  hələ  su  budkasında  işə  girdiyi
vaxtlardan arzulayırdı.
−Nə deyəcəyəm ki...  Qismətdən artıq yemək olmaz. Əgər bu xeyir iş baş
tutar,  onda  mən  də  necə  cüvənəzən  olduğumu  göstərərəm;  qışda  əlinə  isti  su
tökərəm, yayda sərin su...
Diləfruzun  titrək  səslə  astadan  dediyi  bu  sözlər  Rəhmana  hər  şeydən
qiymətli gəldi.
Kişiyə elə bil dünyanın tən yarısını bağışladılar.
−Çox  sağ  ol,  Diləfruz  xanım,  −dedi.  –Ürəyimi  şad  elədin.  Allah  səni
sevindirsin.
İçərişəhərin  darısqal,  qaranlıq  döngələrinə  çatanda  Rəhman  bir  az  da
cürətləndi; əlini kəmər kimi Diləfruzun belinə doladı.
−Eləmə, ayıbdır, −deyə Diləfruz dartındısa da, Rəhman buraxmaq istəmədi.
Bu  qayda  ilə  gəlib  Diləfruzgilin  qapılarına  çatdılar.  Hər  ikisi  dayandı.
Rəhman əlindəki səbəti yerə qoydu. Diləfruz isə divara söykənib boynunu yana
əydi. Gözlərini süzərək Rəhmana baxdı. Elə bil bu dəqiqə onun dizləri büküləcək,
Rəhmanın  qucağına  yıxılacaqdı.  Diləfruz  vəziyyətini  pozmadan  ona  baxıb
gülümsəyir,  danışmırdı.  Arvadı  bu  halətdə  görən  Rəhmanın  ürəyi  döyünməyə
başladı.
−Diləfruz  xanım,  −deyə o  qorxurmuş  kimi  dili  dolaşa-dolaşa  yavaşcadan
səsləndi, −bu gün məni evinə buraxacaqsan?
Diləfruz nazlı bir qız ədasilə əzilib büzülərək başını buladı.
−Razı  ol,  Diləfruz  xanım,  adamı  bir  belə  incitməzlər!  –deyə  Rəhman
ürəklənib onun çiyinlərindən tutaraq özünə sarı çəkdi. –Gedək sizdə oturaq, sənə
deməyə o qədər sözüm var ki, səhərə kimi danışsam qurtarmaz.
Deyəsən, Xaçmaz almaları Diləfruzun qəlbini yumşaltmışdı. O bu təklifin
müqabilində  başını  bulamaqla  etirazını  bildirsə  də,  sinəsini  qabağa  verib,  ətirli
tellərini Rəhmanın təzəcə qırxılmış üzünə sürtürdü.
−Gedək, Diləfruz xanım, gedək sizdə oturaq, −deyə Rəhman qolları arasında
xumarlanan  arvadın  qulağına  eyni  sözləri  təkrar  edir  və  əlilə  onun  saçlarını
sığallayırdı.
Diləfruz özünə yad bir səslə pıçıldadı:
−Ancaq gecə gedəcəksən.
−Baş üstə, sən necə istəsən, elə edərəm.
Diləfruz Rəhmanın qolları arasından çıxıb özünü düzəltdi, dağılmış tellərini
hamarlayıb dedi:
−Onda qoy əvvəlcə  mən həyətə  tək keçim.  Qonşulardan ayıbdır. Sən bir
yarım saat yuban, sonra üç dəfə zəngi vurarsan. Qapını açmağa özüm gələrəm.
−O da baş üstə, sənə qurban olum, necə buyurursan...
Diləfruz səbəti götürüb həyətə keçdi. Qarşısında seyrək sarmaşıqlar qalxmış
şüşəbəndin qapısını açdı, içəri girib işığı yandırdı. Tez süpürgəni götürüb tələsik
döşəməni süpürdü. Pəncərənin qırağında qoyulmuş bulaşıq nimçələri, stəkanları,
qatıq  bankalarını,  dərman  şüşələrini  və  kartof,  soğan  qabıqlarını  küncə  yığıb
qəzetlə  üstünü örtdü.  Bəzək stolunun üstündə,  ərinin çərçivəyə salınmış  şəklini
götürüb çarpayıda döşəyin altında gizlətdi. Sonra stolun süfrəsini aparıb həyətdə
çırpdı. Qrafinə təmiz su doldurdu.
Çarpayısını səliqəyə saldı. Belə tez-tez iş görməyə adət etmədiyindən onu tər
basdı.
Rəhmanın  gələcəyi  vaxta  az  qalmışdı.  Diləfruz  paltarını  dəyişib  aynanın
qabağına keçdi.
Onun küçəyə iki pəncərəsi açılan kiçik bir otağı vardı.  Yuxarı başda ipək
yorğan-döşəkli köhnə nikel çarpayı qoyulmuşdu. Çarpayının üstündən divara bir
cüt maral rəsmli balaca xalça vurulmuşdu. Xalçadan yuxarıda isə Diləfruzun bir
neçə il əvvəl çəkdirdiyi, çiyinləri və sinəsi açıq, gülümsər şəkli asılmışdı. Otağın
çarpayı  ilə  üzbəüz  küncündə  qoyulmuş  paltar  şkafının  üstündə  təzə  doğulmuş
körpə boyda qəşəng bir “yatıb-duran” kukla vardı.
Arvad özünü səliqəyə  saldıqdan sonra  ayna qabağında  bir  daha  saçlarına
sığal verib şüşəbəndə çıxdı. İndi o, Rəhmanı qarşılamağa hazır idi!
Diləfruz Rəhmanın zəngini çox gözlədi. Lakin səs gəlmədi.
Nəhayət,  səbri  tükəndi.  Pəncərəni  açıb  küçəyə  baxdı,  heç  kimi  görmədi.
Sonra həyət qapısına çıxdı. Rəhman orada da yox idi.
−Axı bu kişi hara gedə bilər? –deyə arvad o tərəf bu tərəfə göz gəzdirdi.
Diləfruzun qanı qaraldı. O, pərt bir halda evə qayıtdı. Səbətdəki almalardan
birini götürüb yenicə dişləmişdi ki, qapının zəngi üç dəfə dalbadal səsləndi. Zəngi
çalan elektrik məftillərinin bir ucu da Diləfruzun ürəyinə bağlanmış kimi, arvadın
bədəni titrədi.
O,  aynanın  qabağında  bir  daha  özünə  nəzər  yetirdikdən  sonra  yüyürüb
qapıya çıxdı.
Rəhman qucağında kağıza bükülmüş iri bir bağlama həyətə girib, oğru kimi
yan-yörəsinə baxa-baxa pəncələri üstündə sakit-sakit addımlayaraq içəri keçdi.
−Buyur  bura,  −deyə  onun  dalınca  ehtiyatla  şüşəbəndin  cəftəsini  keçirib
otağa girən Diləfruz yuxarı başda kişiyə yer göstərdi.
Rəhman oturmazdan əvvəl içəriyə diqqətlə göz gəzdirib, əlindəki bağlamanı
ona uzatdı.
−Ancaq  gərək  inciməyəsən,  Diləfruz  xanım.  Səndən  icazəsiz  bir  şüşə
beşulduz almışam, −dedi və keçib stolun arxasında əyləşdi. –Sənin əziz canınçün,
mən bu içkini çox xoşlayan adam deyiləm. Aldım ki, darıxmayaq, söhbətimiz bir
az ləzzətli olsun.
Konyak  şüşəsinin  başı,  çörək,  konserv  və  başqa  yeməli  şeylər  bükülmüş
kağız  bağlamanı  cırıb  bayıra  çıxmışdı.  Diləfruz  bağlamanı  alıb  stolun  üstünə
qoydu.
−Daha mən nə deyim, almısan da... Ancaq gərək belə olmayaydı. Mən ki,
içən deyiləm.
Azacıq sonra yeməli şeylər stolun üstünə düzüldü. Rəhman papağını çıxarıb
çarpayının  başından  asdı.  Pencəyini  soyunub  oturduğu  stulun  söykənəcəyinə
geydirdi.
Yeməyə  başladılar.  Rəhman  Diləfruza  konyak  təklif  edəndə  arvad  razı
olmadı:
−Yox a... heç içərəm? –dedi və stolun üstündəki almalardan birini götürüb
iştahla dişlədi. –Əcəb şirin almalardır!
−Yeginən, nuşican!
Rəhman  Diləfruzun  sağlığına  bir  qədəh  boşaltdıqdan  sonra  dodaqlarını
marçıldadıb başını tərpətdi.
−Nahaq yerə içmirsən, Diləfruz xanım. Sənin əziz canınçün, konyak deyil,
ceyran südüdür.
Ac qarına içdiyi birinci qədəhdən sonra, tutuquşu kimi Rəhmanın dili açıldı.
−Mən,  Diləfruz  xanım,  bəzi  o  key-maymaq  kişilərdən  deyiləm.  Bu  yaşa
gəlmişəm, hələ yemək-içmək dərdi, pul dərdi nədir, bilmirəm. Bax, allahdan gizlin
deyil, bəndədən nə gizlin, davadır, elə adam var ki, güzəranı çox ağır keçir. Mən,
allaha şükür, hələ ki, yemək, geymək fikri çəkməmişəm. Özüm provodnik olsam
da,  naçalniklərimizin  çoxundan  yaxşı  dolanıram.  Allah  min  bərəkət  versin,  o
vaqonun çarxları ki, var ey,.. fırlandıqca çörək çıxır. Əgər bu şoğərib olmasaydı,
−o,  əlini  şappıltı  ilə  qabağa  çıxmış  qarnına  vurdu,  −adam  milyoner  olardı.  –
Rəhman şüşəni götürüb qədəhini doldurduqdan sonra sözünə davam etdi: −Mənim,
Diləfruz xanım, bu saat bircə fikrim varsa, o da sənin əziz canınçün, necə deyərlər,
eyib olmasın, evin arvadsızlığıdır. İşə bax ki, qulluqçu da saxlaya bilmirəm. Nə
var, nə var, qonum-qonşunun ürəyinə başqa şey gələr. Ancaq evdə kəbinli arvad
olandan sonra kim nəkarədir ki, desin, gözün üstə qaşın var?! Elə deyilmi, Diləfruz
xanım?
Diləfruz  başını  tərpədib  onun  sözünü  təsdiqlədi.  Rəhman  danışdıqca
coşurdu:
−Mən tərif  olmasın, çox qabağı görən adamam! Bax, sənin o əziz canınçün,
yalan deyirəmsə, bu yediyimiz halal çörək mənə qənim olsun. Mən dünyanın işini
əvvəlcədən bilən adamam!
Diləfruz çənəsi qızmış Rəhmanı dinlədikcə, bu balaca kişi onun  nəzərində
böyüyür, dünyanın ən ağıllı və ən güclü adamlarından birinə çevrilirdi.
Rəhman konyak şüşəsini qaldırıb, yalvarıcı bir tərzdə Diləfruzdan xahiş etdi:
−Bura bax, bəlkə bir az sən də içəsən?
Diləfruz nazla dodaqlarını büzərək, ancaq kirpiklərini qaldırıb-endirməklə,
içmək istəmədiyini bildirdi.
−Mənim xətrimçün! –deyə Rəhman iki barmağı ilə çənəsinin altından tutub
bir də təvəqqe elədi. Bu dəfə Diləfruz xəfifcə gülümsündü.
−Daha deyirsən  də.  Sənin  xətrin  üçün bir  azca  içərəm.  Amma qorxuram
səhər yatıb yuxuya qalaram, işə gecikərəm.
O qalxıb özü üçün də bir qədəh gətirdi. Rəhman konyak tökdü.
−Sən işə gecikməkdən qorxma! Ölməmişəm, Diləfruz xanım! Məni adamsız
bilmə. Sənin əziz canınçün, bir həkim dostum var ki, istəsən səninçün düz bir il
sərasər naxoşluq kağızı düzəldər. Eh, rəhmətliyin qızı, nəyi qoyub, nəyi axtarırsan,
mən o tanış dostuma üz bassam diri adam haqqında ölüm kağızı düzəltdirərəm!
Rəhman  çox  ehtirasla  danışdığı  üçün  tərləmişdi.  O,  yaylığını  çıxarıb
boynunu və sifətini sildi. Sonra qədəhini qaldırıb dedi:
−Bunu da  içək,  Diləfruz  xanım,  bizim gələcəyimizin  sağlığına,  hansı  ki,
birlikdə xoş həyat sürəcəyik səniynən.
Hər ikisi “sağ ol” deyərək qədəhləri toqquşdurub içdi. Diləfruzun üz-gözünü
turşutduğunu görən Rəhman tez almadan bir dilim kəsib ona uzatdı.
Rəhmanın söhbətə ara verdiyini görən Diləfruz ayağa durdu.
−Musiqiynən aran necədir? –deyə o, pəncərəyə yaxınlaşıb, köhnə patefonun
qapağını açdı.
−Musiqi deyəndə ki, mən bizim o qədim havaları çox sevirəm. Bir də ki, bu
muğamatı xoşlayıram.
Diləfruz üstünü toz basmış vallardan birini silib oxutdurdu.
Otağı səs bürüdü:
Ömrü başa a gülüm, yetirmişəm,
Mən yarımı itirmişəm, itirmişəm...
Açıq pəncərənin qara pərdəsi arasından içəri yel vurduqca, tavandan asılmış
üstü abajurlu elektrik lampası asta-asta tərpənir, divarlarda naxışlı kölgələr gəzirdi.
Rəhman  özünü  evindəki  kimi  hiss  edirdi.  Deyəsən,  musiqi  də  kişinin
sümüyünə  yatmışdı.  O,  otaqda  gəzindikcə  arabir  çiyinlərini  oynadır,  ayaqlarını
qaldırıb dodaqaltı mızıldayırdı:
Məqsudim nə meydir, nə meyxanədir,
Didari-yari görməyə bunlar bəhanədir...
Rəhman Diləfruza yaxınlaşanda qollarını açıb gərnəşdi.
−Diləfruz xanım...
Rəhmanın onu qucaqlamaq istədiyini güman edən arvad geri çəkildi.
−Rəhman... –dedi, sonra da içkidən xumarlanmış gözlərilə ona baxıb qeyri-
müəyyən  bir  tərzdə  güldü.  Bu  hərəkət  Rəhmanı  ayıltdı.  Rəhman  çarpayının
qırağında əyləşib Diləfruzu yanına çağırdı. O, başını silkələyib “yox” dedi. Ancaq
gözləri bic-bic güldü. Rəhman ayağa qalxdı. Diləfruzun belindən tutub özünə tərəf
çəkdi.
Diləfruz  ağır  gövdəsini  çarpayıya  yıxanda,  döşəyin  altından  cingiltini
xatırladan boğuq bir səs gəldi.
Bu,  bayaq  arvadın  gizlətdiyi  şəkil  idi.  Sanki  o  mərhum,  günahsız  kişi
Diləfruzdan sonuncu şikayətini də edib susdu...
EVƏ ÖGEY ANA GƏLİR
Arvadının ölümündən heç o qədər də keçməmiş Rəhman Diləfruzu evinə
gətirdi. Başqa çarə yox idi; arvadın boynuna uşaq düşmüşdü, işi uzatmaq olmazdı.
Ögey  ana  ilk  günlərdən  Adilə  çox  mehribanlıq  göstərdi;  vaxtlı-vaxtında
yeməyini hazırladı, paltarını yudu, ona öz oğlu kimi qulluq elədi. Diləfruz sözünün
əvvəlində, axırında onu “Adilcan” deyə çağırmağa başladı. “Adilcan, yorulmusan,
yerini salım dincəl”, “Soyutma, xörəyini ye, Adilcan!”, “Məktəbdə çox yubanma,
Adilcan, nigaran qalıram”…
Lakin  Adil,  Diləfruzun  göstərdiyi  səmimilikdə,  dediyi  şirin  sözlərdə  bir
saxtalıq  və  soyuqluq  hiss  edirdi.  O  bunu  hələ  ilk  günlərdən  duymuşdu.  Adil
Diləfruza baxdıqca, anası Nərgizin roluna girmiş yad bir qadını görür, onun hər bir
hərəkətini saxta sayırdı. Bunu Rəhman da hiss etdiyi üçün həmişə Diləfruzla Adil
danışan zaman o da söhbətə qarışır, ögey ananın sözünə qüvvət verir, oğlunu bu
fikirlərdən uzaqlaşdırmağa çalışırdı.
Bəzən Adil, məktəbdən çıxdıqdan sonra özü də hiss etmədən yoldaşları ilə
orda-burda yubanır, ancaq acdığı vaxt evə gəlirdi. İndi elə bil xörəklərin də dadı
dəyişmişdi; Diləfruzun arabir böyük səylə bişirdiyi zəfəranlı plov da, yağlı bozbaş
da, sirkə-sarımsaqlı düşbərə də ona ləzzət vermirdi.
“Kaş indi anam sağ olaydı! Mən ömrümün axırına kimi onun əlindən yavan
çörək alıb yeməyə razı  olardım”,  −deyə Adil  hər  dəfə süfrə qırağında oturanda
fikirləşirdi.
Diləfruzun ona nə qədər yaxşılıq etməsinə, nazını çəkməsinə baxmayaraq,
bu evdə hər şey Adilə yad görünürdü. O, həmişə özünü qonaq kimi hiss edir, elə bil
başqasının çörəyini yeyirdi.
Ancaq Adil atasına hörmətsizlik etməyib bu barədə bir kəlmə də danışmır, 
öz etirazını heç kəsə sezdirmək istəmirdi. “Oğlum, çox xahiş eləyirəm, mənim 
xətrimçün Diləfruz xanımın üzünə ağ olma. Necə deyərlər, su girdi qaba, oldu 
içməli. Arvadsız bu evin işi keçməz”. Bu sözləri Rəhman hələ arvadı gətirən günü 
demişdi. Lakin Adil evdə Diləfruzu görəndə, onun kobud səsini eşidəndə 
qüssələnirdi. Qəribə burası idi ki, elə ilk görüşdən Adili fikir götürmüşdü. Sanki bu
arvadın sifəti ona kimisə, pis bir adamı xatırlatmışdı. O bu düşüncələri başından 
qovmağa nə qədər çalışırdısa bacarmırdı. Adilə elə gəlirdi ki, Diləfruz bu evdə 
yerini möhkəmlədəndən sonra bütün ixtiyarı əlinə alacaq, ona min əziyyət 
verəcəkdir. Bu fikir bəlkə də Adilin pis ögey analar haqqında eşitdiklərinin 
təsirindən doğurdu: “Yox, necə olur-olsun, atamın xətri üçün mən onunla yola 
getməliyəm. Kim bilir, adamları tanımaq çətindir. Bəlkə də mən səhv edirəm. 
Diləfruz xanım yaxşı arvaddır”.
Lakin Adil bu fikrini tezliklə, Diləfruzla üz-üzə gəlib danışdıqdan sonra yenə
dəyişməli olurdu.
Su budkası ilə vidalaşmış Diləfruz əsl ev xanımı olmuşdu. İndi o həftələrlə
bayıra çıxmır, səhərdən axşamadək otaqları, aynabəndi yığıb-yığışdırır, hər yeri öz
səliqəsilə  sahmana salırdı.  Hərdən Diləfruz evdə Nərgizin qoyduğu avadanlığın
yerini dəyişəndə Adilə ağır gəlirdi. Bəzən o öz etirazını bildirirdisə də, arvad razı
olmurdu:
−Belə yaxşıdır, Adilcan, otaq bu cür daha yaraşıqlı görünür, −deyirdi. –Bir
də, bala, sən belə şeylərə qarışma, evin işini arvad bilər.
Bu  qayda  ilə,  Nərgizin  qoyub  getdiyi  səliqə  gündən-günə  itir,  Diləfruz
otaqların bəzəyini öz zövqünə uyğunlaşdırırdı.
Hər işdə bir qazanc axtaran Rəhman, evlənəndə də bu cəhəti unutmamışdı;
Diləfruzu evinə gətirdikdən bir az sonra onun İçərişəhərdə olan otağını satmışdı.
Doğrudur,  arvad  əvvəlcə  buna  razılıq  verməmişdi:  “Vərəsəlikdir,  satsaq,  gərək
pulun yarısını bacıma göndərəm. Yoxsa arada inciklik olar”, deyə qəsdən məsələni
xeyli ləngitmişdi.  Rəhmanın evində yerini möhkəmlətdikdən sonra isə o, otağın
satılmasına mane olmamışdı.
Diləfruz “vərəsəlik” puldan əvvəlcə özü üçün palto, tufli və bir neçə dəst
ipək paltar aldı. Sonra iki min də ayırıb qırağa qoydu. “Heç olmasa bunu bacıma
göndərərəm”, dedi.
Rəhman da fürsətdən istifadə edərək,  tükü getmiş köhnə buxara papağını
təzələdi və Diləfruzun razılığı ilə oğluna bir dəst kostyum tikdirdi. “Adil daha yekə
oğlandır, yeddinci  sinifdə oxuyur, qoy yoldaşlarının yanında xəcalət  çəkməsin”,
dedi. Lakin bu paltarın Diləfruzun pulu ilə başa gəldiyini bilərsə Adilin onu rədd
edəcəyindən qorxan Rəhman işin əslini gizlətdi:
−Öz məvacibimdən almışam, oğlum, −dedi. O, Diləfruzdan da xahiş elədi ki,
paltarın satılan evin pulu ilə alındığını Adilə bildirməsin.
...Ögey  ananın  mehribanlığı  uzun  sürmədi.  Məmməd  doğulduqdan  sonra
Diləfruz yavaş-yavaş Nərgiz  rolundan çıxıb əsl  üzünü göstərdi.  Əvvəlcə  Adilin
adından “can” kəlməsi silindi.
Sonra isə...
Sonra isə günlər ötdükcə bu evdə Diləfruzun zabitəsi artdı, səsi ucaldı. O,
Adillə  də,  Rəhmanla  da  söz-sözə  gəldi.  Ev  puluna  alınmış  kostyum  elə  ilk
sözləşmədən sonra Adilin başına qaxınc oldu:
−Gözündən gəlsin! Bu da mənim yaxşılıqlarımın əvəzi! Öz pulumla atanın
başına  papaq  alıb  qoydum,  sənin  əyninə  kostyum  geydirdim,  indi  mənim  bir
sözümü iki eləyirsən?!
Bu əhvalatdan sonra Adil bir də o kostyumu geymədi.
Diləfruz qırmızı kirəmidli evin ixtiyarını öz əlinə almışdı. İndi o, Rəhmanın
bütün işlərinə qarışır, bəzən nə üçün gecikdiyini, harada ləngidiyini soruşur və yeri
düşəndə ərinin üstünə qışqırıb onu danlayırdı da.
İlk vaxtlar Rəhman Diləfruzun hər cür şıltaqlığına dözüb susurdu. Lakin kişi
gündən-günə arvadın hikkəsinin artdığını və təkcə onu, Adili deyil, yavaş-yavaş
qonşuları da narahat etdiyini gördükcə əsəbiləşirdi.
Rəhman Adilin həmişə düşüncəli  olduğunu, əzab və iztirab çəkdiyini hiss
edirdisə də, ona təskinlik verməyə söz tapmırdı.  Axı nə deyəydi? Oğlunu hansı
şirin sözlərlə sakit edib sevindirəydi? İndi Adil hər şeyi başa düşür, bu evdə bir
daha  xoş  gün  görməyəcəyini  yaxşı  bilirdi.  Adil  görürdü  ki,  arvadın  yanında
atasının  dili  gödəkdir.  Kişi  Diləfruzun  budkadan  yığdığı  qazancın  hamısını
xərcləyib qurtarmışdı. Arvadın pulu ilə alınan buxara dərisi isə Rəhmanın başına
papaq  yox,  qaxınc  olmuşdu.  Adil  üçün  tikdirilən  kostyumu  isə  Diləfruz
naftalinləyib  sandığa  qoymuşdu.  “Böyüyər,  öz  oğlum  geyər”,  deyə  ona
eşitdirmişdi.
Diləfruzun zabitəsilə bərabər tələbi də gündən-günə artırdı:
−Xalqın kişiləri qaz vurub qazan doldurur, sənsə Moskvadan bura  basa-basa
gəlirsən, satmağa gətirdiyin nədir: stəkan-nəlbəkiylə toyuq yumurtası. Bəyəm bir
beş metr  ipək parçadan-zaddan,  Bakıda pula gedən qiymətli  şeylərdən gətirsən,
xəncərinin qaşı düşər? Yoxsa artıq qazancdan qaçırsan?!
O gündən  sonra  Rəhman  qorxa-qorxa  da  olsa  arvadının  tapşırığına  əməl
etməyə başladı; hər dəfə səfərə çıxanda Diləfruzun dediyi şeyləri alıb gətirdi.
Lakin  Rəhman  gətirdiyi  bu  malları  həmişə  Adildən  gizlədərdi.  “Uşaqdır,
birdən  orda-burda  ağzından  qaçırdar,  −deyə  ehtiyat  edirdi,  −Sonra  bu  işin
bəlasından  qurtarmaq  olmaz.”  Buna  görə  də  kişi  gətirdiyi  şeyləri  zirzəmidə
gizlədir, evə gələn müştərilərlə heç vaxt oğlunun yanında söhbət eləmirdi.
Ancaq  arvad  nə  ərinin  bu  qazancı  ilə,  nə  də  ona  gətirilən  qiymətli
hədiyyələrlə kifayətlənmirdi.
Çox çəkmədi ki, Diləfruz işin çoxluğundan da şikayətləndi:
−Xalqın arvadları əlini ağdan-qaraya vurmur, paltar yumur, kartof soymur,
ev  yığışdırmır  ki,  dırnaqlarının  manikürü  tökülər,  mən  bəxtiqara  səhərdən
axşamacan bütün işləri özüm görürəm. Yaxşı deyiblər, ağır yükün zəhmətini qatır
bilər. Sən insafsızın da dilindən bir dəfə eşitmədim ki, deyəsən: qulluqçu tutum,
sənə kömək eləsin. Əvvəllər özünü peyğəmbər kimi göstərdin. Nə bilim, bağ belə,
bostan  belə.  Mən  axmaq  da  inandım.  Dedim,  nə  var,  gedib  bir  vərəzən  günə
çıxaram. Daha onu bilmədim ki, axırım belə olacaq. Kabab iyinə gəldim, gördüm
eşşək dağlayırlar. –Diləfruz bu sözləri deyərkən gözünün yaşını tökməyə başladı.
–Mənim əziz  canım üçün srağagün özümü çəkdirmişəm.  Nə qədər  gəlmişəm –
cəmi-cümlətanı doxsan səkkiz kilo. Düz iki kilo üç yüz qram arıqlamışam. Belə də
zülm olar?..
−Bəlkə acqarına çəkdirmisən? –deyə Rəhman ona təsəlli verməyə çalışdı.
−Əlbəttə! Ac olmamış, tox olmayacaqdım ki! O qədər iş görürəm, iştaham-
zadım da küsüb. Oğlun Adil yeyənin heç onda birini də yemirəm. Belə də müsibət
olar mən çəkirəm?
Bu şikayətdən üç gün sonra Rəhman, hardansa mülayim xasiyyətli  bir qoca
arvad tapıb gətirdi. Lakin qarı Diləfruzun tənəsinə iki həftədən artıq dözə bilmədi.
Bir səhər haqqını belə istəmədən çıxıb getdi.
−Sən  də  axtarıb-axtarıb  adam  tapdın!  –deyə  qarı  gedəndən  sonra  işin
çoxaldığını görən Diləfruz yenə Rəhmanı rahat buraxmadı.
−Bu boyda şəhərdə əldən-ayaqdan zirək bir qulluqçu tuta bilmədin ki, gəlib
bu evin iş-gücünü görsün?! Gedib harda bir ipliyi üzülmüş qarı var, tutub gətirdin
üstümə!  Yaxşı  ki,  rədd olub getdi!  Yoxsa,  sabah ölsəydi  onun da  xərci  mənim
boynuma düşəcəkdi.
Bir  ay  sonra  evə  ikinci  qulluqçu  gətirildi.  Onu  da  Diləfruz  özü  qovdu.
“Ayağı mənə düşmür, −dedi. –O bu evə gələndən çox pis yuxular görürəm.”
Üçüncü  qulluqçu  cavan  olduğundan  arvad  ərinə  qısqanmağa  başladı:
“Kişilərə etibar yoxdur, mən bir yerə gedəndə səni onunla evdə qoya bilmərəm!” –
deyərək bu qızı da evdən rədd etməyi ərinə tapşırdı.
−Heç dəxli mətləbə var? – deyə kişi bu işə etirazını bildirmək istədisə də,
cəsarət etmədi.
Balaca Məmməd dünyaya gələndə özü ilə Rəhmanın evinə böyük bir dava
gətirdi.
Uşaq  doğulandan  bir  neçə  gün sonra  ona  ad  qoymaq üstündə ərlə  arvad
arasında möhkəm mübahisə düşdü.
Rəhman çoxdankı arzusunu yerinə yetirmək – uşağa mərhum atası Əzizin
adını  qoymaq istəyirdi.  Təzə doğulan körpəni  Rəhmana sevdirən də elə  bu idi.
Diləfruz iki  ayağını  bir  başmağa soxub uşağı  “Məmməd” adlandıracağını  təkid
edərək:
− Balam, sözündən belə çıxır ki, mənim atam səninkindən əskik kişi imiş? –
deyirdi.  –  Özü  seyid-peyğəmbər  övladı,  niyə  gərək  oğluma  öz  atamın  –
Mirməmmədin  adını  qoymayım?!  Yox  bir:  “Əziz!”.  Atan  əzizdir,  sənin  üçün!
Dünya dağılsa da, uşağın adını “Məmməd” qoyacağam, qurtardı getdi!
Rəhman ürəyindəki yeganə arzunu Diləfruza güzəştə getmək istəmirdi. Buna
görə də kişi sözündən dönmədi. Bir müddət Rəhman uşağı “Əziz”, Diləfruz isə
“Məmməd” deyə çağırdı.
− Arvad, indi ki, belədir, gəl sən razı ol, − deyə Rəhman çox fikirləşdikdən
sonra vəziyyətdən çıxış yolu tapdı, − nə şiş yansın, nə kabab, uşağın adını qoyaq
Əzizməmməd, nə sənin atanın adı yerdə qalsın, nə də mənim...
− Necə,  necə?!  – Diləfruzu elə  bil  ilan çaldı;  arvad oturduğu yerdən dik
ayağa qalxdı,  üz-gözünü turşudub boynunu qabağa uzatdı.  – Hələ bir  utanmaz-
utanmaz  öz  atanı  mənimkindən  üstün  tutub  onun  adını  qabağa  salırsan?!
Əzizməmməd?..  Yenə  Məmmədəziz  desəydin,  dərd  yarı  idi.  Uşağın  adı
Məmməddir, vəssalam! Lazım deyil mənə pinəçi Əzizin adı!
− Ay arvad, vallah-billah atam ömründə pinəçilik eləməyib.
− Özün demisən! Əslini danan haramzadadır!
− Mən tərcümeyi-halımda belə yazdırmışam, sən də inanırsan? Heç dəxli var
mətləbə?  Bu pinəçilik  də  mənim başıma  bir  qaxınc  olmadı?  Rəhmətlik  atamın
əlində gül kimi sənəti vardı, mal-dövlət başından aşardı, ərşin malı topnan alıb-
satardı,  bu da deyir  belə!  Diləfruz xanım, o balam Əzizin...  – Rəhman çaşıb o
balam Əzizin canına and olsun demək istəyirdi ki, arvadın gözlərini bərəltdiyini
görcək, tez sözünü dəyişdi: − o əziz balamın canına and olsun ki, sən siyasətdən,
acığın gəlməsin a... bir az kütsən, elə bilirsən adam elə hər nə olub hamısını yerli-
yerində tərcümeyi-halına yazar?! Ay-hay! Düzünə qalsa, gərək onda mən yazaydım
ki, rəhmətlik atam Əziz tacir olub, tutub dama basıblar, orda ölüb. Belə yazsaydım,
sənin ağlınca yaxşı  eləmiş olardım. Gördün siyasətin yoxdur!  Amma mən necə
yazmışam? Yazmışam ki, atam Əziz kolxoza birinci qol qoyanlardan olub, bunu
gözü  götürməyən  qolçomaq  köpək  uşaqları  gecə  gəlib,  atamı  öldürüb  quyuya
salıblar. Hə, kim buna şübhə eləyib buçağaycan? Arvad, acığın gəlməsin, sənin bir
az pərsəngün çatmır. “Hər süxən cayi, hər nöqtə məqami darəd”. Deyir, hər sözün
öz yeri, hər nöqtənin öz məqamı var. Arvad, sən gəl hərdənbir mənə də qulaq as.
Bu yerə kimi sakit oturub ərini dinləyən Diləfruz, birdən tapança kimi açıldı:
−Əvvəla, onu deyim ki, mənim adım “arvad” deyil! Bundan sonra zəhmət
çək, dilini tərsinə fırlat, Diləfruz xanım de! İkincisi, nə qədər siyasətim az olsa,
yenə politikam səninkindən çoxdur! O ki qaldı atan tacir olub, macir olub, bunlarla
məni bişirə bilməzsən! Tacir pinəçidən pis! Təkcə bu ev yox, lap dünya da dağılsa
uşağın adı Məmməddir!
Diləfruzun Rəhmanla birinci  vuruşması  elə  bu çağanın  üstündə başlamış,
arvadın ilk qalibiyyəti də onda olmuşdu.
Lakin  Diləfruz  istəkli  oğlunu  təkcə  “Məmməd”  adlandırmaqla
kifayətlənmədi. Onu gah Mamed, gah Məmiş, gah da Mamulya deyə çağırmağa
başladı. Rəhman Mamedə də, Məmişə də, Mamulyaya da birtəhər dözürdü. Ancaq
arvad  uşağa  “Mişa” deyəndə qan kişinin beyninə vururdu:
−Ay balam, adam camaatı özünə güldürməz. Uşağın adını de, Mişə nədir?
Mişə ki, qonşunun itinin adıdır.
−Sənə nə? Uşaq mənimdir, mən bilərəm, necə istərəm, elə də çağıraram! –
deyə arvad ayağını yerə döyüb cavab qaytardı.
Diləfruzun öz hikkəsindən əl çəkməyəcəyini görən Rəhman içindən qırıla-
qırıla deyinirdi:
−Daha sözüm yoxdur. Nə deyirəm ki! Çox sağ ol. İltifatın rütubət çəkməsin!
İndi  ki,  uşağa  seyid-peyğəmbər   övladı  atan  Mirməmmədin  adını  qoyub  Mişə
çağırırsan,  onda  yavan  Mişə  neyçün  deyirsən,  elə  birbaşa  deginən,  “Mirmişə”,
rəhmətlik atanın da ruhu səndən inciməsin.
Bu qayda ilə günlər, həftələr keçdi, aylar yaşa dolub illər oldu. Məmmədin
də  yavaş-yavaş  dili  söz,  ayağı  yer  tutmağa  başladı.  Uşaq  böyüdükcə  qırmızı
kirəmidli evin səs-küyü ilə birlikdə davası da artırdı.
Diləfruzla Adilin arasında ziddiyyət daha da güclənmişdi.
−Axı  mən  neyləyim?  –deyə  kişi  gecə-gündüz  fikirləşir,  Nərgizin  yeganə
yadigarı olan Adili bu bəladan qurtarmağa, onun keçmiş qayğısız günlərini özünə
qaytarmağa çalışırdı. –Yuxarı tüpürürsən bığdır, aşağı tüpürürsən saqqal. Diləfruz
nacins bu evə ayaq basandan bəri Adil bir ağ gün görməyib. “Yaxşı deyiblər ki,
ağam bir xatın aldı, davanı satın aldı”.
Diləfruz təzə gələn vaxtlar Adil onun danlağına, tənəli sözlərinə o qədər də
əhəmiyyət  vermirdi.  Daha  doğrusu  on  dörd-on  beş  yaşlı  uşaq  evdə  olan
danışıqların səbəbini başa düşmədiyindən çox zaman susurdu. Bəzən də atasına
hörmət  edib  dinmir,  təqsirkar  olmadığı  hallarda  belə  özünü  müqəssir   bilib
Diləfruzdan üzr istəməyə məcbur olurdu. Rəhman oğlunu bu vəziyyətdə görəndə,
arvada cavab verə bilmədiyindən ah-uf edib yana-yana qalırdı.
İndi Adil orta məktəbi qurtarırdı, ona uşaq demək olmazdı. Gecə-gündüz öz
otağına  çəkilib  buraxılış  imtahanlarına  hazırlaşan  Adil,  Diləfruzun  səsini
eşitməmək üçün ara qapını örtüb saatlarla eşiyə çıxmırdı. Lakin Diləfruz tez-tez
Adilin otağına girib sanki qəsdən ona mane olmaq istəyirdi. Hərdən də Məmmədi
oynamaq üçün ora buraxırdı.
Çarəsiz qalan Adil çox vaxt kitab-dəftərini qoltuğuna vurub dərs hazırlamaq
üçün ya Saleh müəllimgilə, ya qiraətxanaya, ya da şəhərin sakit bağlarından birinə
gedirdi.
Rəhman oğlunun halına acıyırdı.  Kişi  ona kömək etməkdə aciz  qalsa  da,
Adil vəziyyətdən çıxış yolu tapmışdı.
Bir  neçə  aydan  sonra  Adil  bu  evdən  həmişəlik  uzaqlaşacaqdı!  O,
universitetin  geniş,  işıqlı  yataqxanasında  Diləfruzun  çığırtısını,  təhqiramiz
sözlərini  yox,  tələbə  yoldaşlarının  şirin  söhbətlərini,  gülüş  səslərini  və  şən
mahnılarını eşidəcəkdi! O vaxt Adil bir daha evlərinə ayaq basmayacaqdı. Atasını
görmək istəyəndə isə onun iş yerinə −vağzala gedəcəkdi. Adil bunu hələ keçən il,
doqquzuncu sinifdə oxuyanda qət eləmişdi. Hətta bir neçə dəfə o, məktəbdən evə
gedəndə  yolunu  qəsdən  universitet  yataqxanasının  qabağından  salmışdı.
Zarafatlaşan, deyib-gülən tələbələri görüb onlara ürəkdən həsəd aparmışdı.
KARNAVAL GECƏSİ
Çərşənbə günü idi. Axşama az qalırdı. Batan günəşin şəfəqləri buludları od
rənginə boyamışdı. Bakının səması fırtınadan çıxmış okeanın sinəsi kimi sakit və
ləkəsiz görünürdü. Hava isti olsa da, arabir Xəzərdən sərin yel əsir, özü ilə dənizin
xoş ətrini gətirirdi.
Evdən çıxdıqdan sonra Adil bir müddət sahilin kölgəliklərində gəzdi. Qol-
qola girib, söhbət edə-edə yaşıl xiyabanlarla addımlayan qızlara, oğlanlara baxdı,
kiçik  qayıqlarda  avar  çəkən  gənclərə  tamaşa  etdi;  rəqs  meydançasında  nəfəsli
orkestrin çaldığı valsları, tanqoları dinlədi.
Adil  dənizin  yüngül,  təmiz  havasını  ciyərlərinə  çəkdikcə,  canında  bir
rahatlıq duyurdu.
Orta məktəbi qızıl medalla bitirmiş Adil, sənədlərini universitetə vermişdi.
Bir həftədən sonra ona hüquqşünaslıq fakültəsinin tələbəsi deyəcəkdilər. Adil ali
məktəbdə yeni müəllimlərlə, professorlarla tanış olacaq, özünə tələbələrdən təzə
dostlar qazanacaqdı.
Oğlunun hüquq fakültəsinə girməsi Rəhmanın da ürəyindən idi. “Elə o yaxşı
peşədir. Şər deməsən xeyir gəlməz. Sabah, allah eləməmiş, olmadı elə, oldu belə.
Yenə qabaqda bir oğlumuz var, bəd ayaqda bizi saxlar, ələ verməz...” Hələ Adil
universitetə sənədlərini təqdim edən günü Rəhman Diləfruza belə demişdi.
Adil  şəhərin  işıqları  yanıncayadək  sahildə  ləngiyib  universitet  haqqında
düşündü.  Sonra  divarlara  və  hasarlara  yapışdırılmış  afişaları,  reklamları  oxuya-
oxuya küçələri gəzməyə başladı. Bu axşam hər yerdə yeni tamaşalar, konsertlər və
kütləvi gəzintilər vardı.
Adil  təzə  tikilən  böyük  bir  binanın  taxta  hasarına  vurulmuş  afişanın
qabağında  dayandı.  Əlvan  rənglərlə,  iri  hərflərlə  yazılmış  bu  “Gənclik
karnavalının” necə şən keçəcəyini afişasından bilmək olurdu. Burada başına uzun
qotazlı  qırmızı  papaq  qoyub,  gözlərinə  maska  taxmış  gülən  bir  oğlan  şəkli
çəkilmişdi. Oğlanın ətrafında yaylım atəşlərini xatırladan əlvan işıqlar yanırdı. –
Gənclik karnavalı! –deyə Adil bir daha düşündü. –Gedimmi? Yenə yoldaşlarımdan
biri yanımda olsaydı...
Adil  getməyi  qət  elədi.  Trolleybusa  minib  karnaval  keçiriləcək yerə  yola
düşdü.
...Mədəniyyət  sarayının  daş  divarları  da  şənlik  edirdi.  Musiqi...  gülüş...
oxumaq... oynamaq...
Elə  bil  şəhərin  bütün  gəncləri  imtahandan  sonra  şənlik  etmək  üçün bura
toplaşmışdı.
Karnaval  mədəniyyət  sarayının saysız-hesabsız  əlvan lampalarla  işıqlanan
geniş  bağında keçirilirdi.  Burada  heç kimi  tanımaq mümkün deyildi.  Gənclərin
bəziləri pələng, ayı, meymun başı şəklində maska taxmış, bəziləri cürbəcür bəzəkli
paltar  geymiş,  bir  parası  da  gözlərinə  qara  çeşməyə  oxşar  kiçik  maskalar
bağlamışdı. Hamının sinəsinə üstünə rəqəm yazılmış əl böyüklükdə dördkünc ağ
kağızlar  sancılmışdı.  Bir  azdan  maraqlı  “poçta”  oyunu  başlanacaqdı.  Bağın  bir
tərəfində şahmat taxtası kimi dama-dama, mərmər döşəməli meydançada orkestr
çalırdı. Ortadakı hovuzun dövrəsində qızlar, oğlanlar rəqs edirdilər.
Adil qapı ağzında dayanıb baxırdı. Qıraqdan çox qəribə görünən bu mənzərə
onu heyran qoymuşdu. 
Təxminən bir boyda görünən qovaq ağacları meydançanı hər tərəfdən dövrəyə
almışdı. Qovaqların arxasında, hündür hasar boyunca düzülmüş müxtəlif rənglərdə
şarlar  yanırdı.  Hovuzdan  vuran  fəvvarə,  göl  kənarında  bitən  saçaqlı  söyüdü
xatırladırdı.  Hasarla  qovaqlar  arasındakı  xiyabanda,  qamış  kreslolarda  oturan
gənclərdən kimisi sərin limonad, pivə içir, kimisi də pirojna, dondurma yeyirdi.
“Tir” budkasının qabağına toplaşanlar hədəfləri nişan alaraq atır, güllələri dəyəndə
də, dəyməyəndə də ucadan gülüşürdülər. 
Həyətdə  rəqs  edənlərin  başları  üstündə  saysız-hesabsız  əlvan  kağız  lentlər
asılmışdı. Bu lentlər arasında gilas boyda yüzlərlə xırda lampalar atəşböcəyi kimi
işıldayırdı.  Aşağıdan göyə baxanda, bu işıqlar ulduzlara qarışmış kimi görünürdü.
Bir sözlə, bugünkü gənclik karnavalı xəyalpərvər bir uşağın qarlı qış gecələrində
gördüyü yuxuya bənzəyirdi. 
Adil  kassaya  yaxınlaşdı.  Bir  maska  alıb  gözünə  bağladı.  “Poçt”  oyununda
iştirak etmək üçün verilən “324” rəqəmini ağ, gödəkqol köynəyinin döşünə sancdı.
Bir az qəribsəsə də, oynayanlara tərəf addımladı; hasarın yanında ağaca söykənib
dayandı. Adilin üstünə fəvvarədən toz kimi su səpələnirdi. “Əcəb yerdir! Kaş adam
elə bütün yayı bu ağaca söykənib dayanaydı, çarhovuz da fəvvarə vuraydı!”
Orkestr çalır, cavanlar yorulmaq bilmədən rəqs edir, musiqi və şənlik səsləri bu
geniş  həyətə  sığışmayıb,  hündür  hasarları  aşaraq  uzaqlara  − Bakının  izdihamlı
küçələrinə yayılırdı.
Anasının vəfatından və Diləfruzun gəlişindən sonra Adil ilk dəfə olaraq bu gün
hər  şeyi  unutmuşdu.  İndi,  buradakı  bəxtəvər  cavanlar  kimi  o  da  özünü şad  və
xoşbəxt hiss edirdi. Lakin tək gəldiyi üçün təəssüflənirdi. Yanında dostlarından biri
olsaydı, Adil də qıraqda qalmazdı, rəqs edənlərə qoşulardı. Kim bilir, bəlkə elə bu
cavanların arasında Adilin yoldaşlarından da vardı. Axı, onları tanımaq mümkün
deyildi. Bir azdan “poçt” oyunu başlayanda yəqin ki, Adil utanacaqdı. Yoxsa, o da
başqaları kimi  xoşuna gələn bir qızın nömrəsini nişanlayıb, ona məzəli məktublar
yazardı.  Oyunun  ləzzəti  də  bu  məktublarda  idi.  Düzdür,  karnavalda  yoldaşsız,
dostsuz da əylənmək olardı. Ancaq, yox! Dostun yeri başqadır! Rəqs qurtaran kimi
qızdan ayrılıb  tək-tənha qıraqda dayanmaq,  az vaxtda edilən maraqlı  söhbətləri
danışmağa adam tapmamaq özü də cansıxıcı olur. Yoldaşla gəlmiş olsaydı, oyuna
başlayan kimi Adil də utancaqlığı buraxıb bu qızlardan birinə qoşulardı. Azmı belə
etmişdi?  Hələ  ilk  dəfə  “tanqo”  öyrənəndə  qızların  təzə  çəkmələrini  azmı
tapdalamışdı? Lakin bunlar Adili hec də utandırmamışdı. 
Adil bu fikirdə ikən orkestr susdu. Cüt-cüt rəqs edənlər ayrılıb qırağa cəkildilər.
Bu əsnada “Şaxta babaya” oxşar şələbığ, qırmızıburun, ağsaqqal birisi ortaya cıxdı.
“Qoca”  sarı  məxmərdən  don  və  pijama  kimi  yaşıl  milli  atlasdan  gen  tuman
geymişdi.  Donunun  üstündən  enli  qurşaq  bağlamış,  əlinə  də  dəmir  bir  əsa
götürmüşdü. “Qoca” danışa-danışa başını əsdirsə də, onun cavan və çevik oğlan
olduğu tərpənişindən bilinirdi.
−Əziz  qonaqlar.−deyə  o,  əsasını  yuxarı  qaldırıb-endirərək  karnavaldakılara
müraciət  etdi  :− “Poçt”  oyununa  başlayırıq:  poçtalyon  mən  özüm  olacağam.
Qocalığıma  baxmayın,  çox  zirəkəm.  Yazılan  məktubların  hamısını  vaxtında
sahiblərinə çatdıracağıma əmin ola bilərsiniz.
“Poçtalyon” əsasını əlində oynada-oynada aralıqda gəzinməyə başladı.
Hərə bir tərəfə çəkilib nə isə fikirləşir və yazırdı. Adil isə hələ də qovaq ağacına
söykənib gənclərə tamaşa edirdi. 
Bu ara orkestr  “Məşədi  İbad” dan bir  oyun havası  çaldı.  “Poçtalyon” bunu
çoxdan gözləyirmiş kimi, tez əsasını  qurşağına keçirdi  və bir  uşaq çevikliyi ilə
ortaya tullandı. Sol əlini arxasına qoyaraq, sağ əlini başı bərabərinə qaldırdı, xüsusi
bir məzə ilə bütün bədənini hərəkətə gətirərək oynamağa başladı. Karnavaldakılar
musiqinin ahənginə uyğun çəpik vurur və “poçtalyonu” daha da qızışdırmaq üçün
hər tərəfdən səslənirdilər:
−Pəh,pəh! Sağ ol, qoca! Afərin!
−Ay gözünə dönüm, qiyamət qocasan ha!
Qızların qəhqəhəsindən qulaq batırdı. “Poçtalyon” məktubları toplaya-toplaya
tərləyincəyə qədər oynadıqdan sonra, hovuzun qırağında əyləşdi. Sanki o, harada
oturduğunu unudaraq arxaya əyildi, ayaqları yerdən üzülüb suya tərəf endi. O bu
dəqiqə  hovuza  yıxılacaqmış  kimi  havada  əl-qol  atdı,  lakin  dərhal  əsasının  əyri
başını qıçlarının arasından hovuzun qırağına ilişdirib özünü saxladı. Bunlar hamısı
gülüş xatirinə edilsə də, zarafatdan çox həqiqətə oxşayırdı. 
−Yoldaşlar,−deyə “poçtalyon”  gen şalvarının iri ciblərini qurdalaya-qurdalaya
qalxıb hovuzun qırağında dayandı:−Yaxın gəlin, məktubları paylayıram.
Qızlar, oğlanlar onu dövrəyə aldılar. “Poçtalyon” un əlində xeyli kağız vardı. O,
məktublardan birinin üstünü oxuyub yuxarı qaldıraraq elan etdi:
−İyirmi altı!
Sinəsindəki  kağıza  “26” yazılmış,  başında  fil  maskası  olan  gödək  bir  oğlan
“poçtalyona” yaxınlaşdı:
−Mənəm.
−Buyur,  gözəl  oğlan,  sənə  “94”  dən  kağız  var,−deyə  “poçtalyon”  bloknot
vərəqinə yazılmış məktubu ona uzatdı.− Kağızdan ətir iyi gəlir, qız yazdığına əmin
ola bilərsən.
Oğlan məktubu alıb adamların arasına keçdi.
−Yüz on doqquz!
−Mən!
Bu nazik səsə hamı çevrilib dala baxdı. Yaxası naxışlı çəhrayı kofta geymiş,
gözünə qara maska taxmış, arıqsifət bir qız irəli çıxdı. Ətrafındakılardan utanırmış
kimi  başını sinəsinə əyib dayandı.
−Ay qız, al! − “Poçtalyon” ona da bükülü bir kağız uzatdı.− Ancaq, gəşəng qız,
ehtiyatlı ol, məktub araq iyi verir.
“Poçtalyon” topladığı kağızları bu qayda ilə sahiblərinə paylayır və hərəyə bir
atmaca deyirdi.
−Üç yüz iyirmi dörd! − deyə çağıranda heç kəsdən cavab gəlmədi. Hamı dönüb
yan-yörəsinə baxdı. 
−Təkrar edirəm: üç yüz iyirmi dörd!
Bu dəm Adil elə bil  yuxudan ayıldı. O döşünə sancaqladığı nömrənin “324”
olduğunu görcək özünü itirdi.
−Mə... mənəm!-deyə  “poçtalyona”  sarı irəlilədi. Dəhşətli pələng, ayı, meymun
və timsah başları  Adilə  tərəf  çevrildi;  qara  maskalar  altında  parlayan naməlum
gözlər ona dikildi. 
−Sizə məktub yüz qırx beşdəndir, utancaq oğlan!
“Poçtalyonun” heç də gülməli olmayan bu sözünə hansı qızsa arxada pıqqıldadı.
Adil məktubu alıb ürəyi döyünə-doyünə ortadan çıxanda əvvəlcə əlindəki kağıza,
sonra gənclərin döşlərindəki nömrələrə baxdı. Lakin yüz qırx beşin kim olduğunu
bilmədi. Yenə də bayaqkı yerə çəkilərək qovaq ağacına söykəndi. Dörd qatlanmış
məktubu  açıb  oxumağa  başladı:  “Ay oğlan,  ağaca  söykənməyin,  sındırarsınız.
Yorulmusunuzsa,  mən öz stulumu sizə verə bilərəm. İmza: həm sizə, həm də ağaca
rəhmi gələn 145”.
Kəlmələri  sapa  düzülmüş  mərcan  kimi,  qırmızı  karandaşla  yazılmış  bu
məktubun qızdan gəldiyinə şübhə yox idi. Ancaq bu qız kim idi? Adili tanıyırdımı?
“Həm sizə, həm də ağaca rəhmi gələn 145”. Onu tapmaq lazımdı. Bu hansı qızdısa,
şıltaqlıq  edib  Adilə  sataşırdı.  Heç kiminlə  qaynayıb-qarışmayan,  qıraqda yalqız
dayanıb oynayanlara tamaşa edən bir oğlana sataşmağa şıltaqlıqdan başqa nə ad
vermək olardı?
Adil  özünü  doğruldub  ağacdan  aralandı.  İndi  orkestr  “Mancuriya
təpələrində”  valsını  çalırdı.  Musiqinin  oynaq  ahəngindən  adamın  sümükləri  də
hərəkətə gəlirdi.
Adil xırda addımlarla hovuzun dövrəsində gəzindikcə, alabəzək kəpənəklər
kimi qanad çalan ipək paltarlı qızlara göz yetirir, “145”i tapmağa çalışırdı. Lakin
rəqs edənlər  heç nəyə əhəmiyyət vermədən ayaqlarını  mərmər döşəməyə sürtə-
sürtə, irəli-geri addımlayır, çevik hərəkətlərlə fırlanır, nömrələr tez-tez dəyişir və
ötüşürdü.
“Mən “145”i nahaq yerə qızların arasında axtarıram, − deyə Adil fikirləşdi. –
Bəlkə, məktub yazan elə oğlandır?”
Adil  çox axtardı.  Rəqs  qurtardı,  ancaq məktub göndərənin kim olduğunu
tapa bilmədi. O, orkestrin yanında düzülmüş stullardan birində təzəcə əyləşmişdi
ki,  gözlərində  qara  maska  olan,  nazik,  ağ  paltarının  döşünə  “13”  taxılmış
ortaboylu, dolğunbədənli, uzun hörükləri olan bir qız ona yaxınlaşdı:
−Bura  mənim yerimdir,  − deyə  Adili  qaldırmaq  istədi.  Qız,  ağ,  üstüaçıq
çəkmə geymiş kiçik yaraşıqlı ayaqlarını cütləyib Adilin qarşısında şax dayanmışdı.
Özü də  nə  üçünsə  gülümsəyirdi.  Adil  çevrilib  yandakı  stullara  baxdı,  onlardan
çoxu boş idi. Bu qız isə hələ də təkidlə gözləyərək Adili qaldırmaq, onun yerində
oturmaq istəyirdi.
−Buyurun! –deyə yarıxoş, yarıacıqlı bir tərzdə ayağa qalxan Adil yerini ona
verib qırağa çəkildi.
O, qızın bir də gülümsədiyini sezib daha da əsəbiləşdi: “Elə yaxşı deyiblər
on üç nəhs olar. Özü də nömrəsi kimi tərs adama oxşayır!”
Adil arxası qıza tərəf dayandı. Lakin yenə sakit olmadı, geri çevrilib ona bir
də  çəpəki  nəzər  saldı.  Təmiz,  ağ  yanağında  qara  xalı  olan  bu  qızın  gülümsər
dodaqları  təzə  açılmış  qırmızı  lalə  kimi  təravətli  görünürdü.  O,  soyuqdan
üşüyürmüş kimi əlini qoynuna qoyaraq oturmuşdu. Adilin ona çox baxdığındanmı,
yoxsa bayaqkı hərəkətinə görə utandığındanmı,  qız tez-tez yerində tərpəşir, gah
hörüyünü arxaya atır, gah kiçik yaylığı ilə pörtmüş yanaqlarının tərini silir, gah da
barmaqlarını dartışdırırdı.
−Heyf! Heyf o gözəllikdən, o qara xaldan sənin üçün! – deyə Adil buradan
uzaqlaşıb getmək istədi. –Gözəlliyilə xasiyyəti heç tutmur!
Elə bil  qız  Adilin  ürəyindən keçənləri  duyub bir  də güldü.  “Dayan,  eybi
yoxdur! İndi mən sənə yaxşı bir məktub yazıb göndərərəm, onda bilərsən adamı
necə pərt edərlər!” Adil özünü xəlvətə verib cibindən karandaş çıxartdı. Bayaq ona
göndərilən  məktubu  cızıb  arxasında  tələsik  bu  sözləri  yazdı:  “Nömrənizlə
xasiyyətiniz bir-birinə uyğun gəldiyi üçün sizi təbrik edirəm! 324”.
O,  kağızı  büküb  üstündə  “13” yazdı.  Məktubu  aparıb  onun lap  gözünün
qabağında “poçtalyona” vermək istəyirdi ki, qəfildən qarşısından “145” nömrəli ağ
paltarlı bir qızın keçdiyini görüb ayaq saxladı. – Demək mənə kağız yazan bu imiş!
– deyə  Adil  adamların  arasında  qızı  itirməməyə  çalışdı.  Qız  da  deyəsən  onu
tanımışdı. Adilin yanından ötəndə dönüb çiyni üstündən geri baxdı və tez gözdən
itdi.  – Qaça bilməzsən!  – deyə Adil “145” nömrəli qıza cavab yazmaq üçün bir
qırağa çəkildi.  O çox fikirləşdi.  Nə yazaydı? Elə bu qız da bir az dəcəl  adama
oxşayırdı, ancaq “13”ün tayı olmazdı. “Yox, buna yaxşı bir cavab vermək lazımdır,
qoy yenə yazsın”.  Adil  ciblərini  nə qədər axtardısa  karnavalın biletindən başqa
kağız  tapa  bilmədi.  Biletin  dalında  bu  sözləri  yazdı:  “Yaxşı  qız,  hələlik  sizi
tanımasam da, bu karnavalda mənə ən yaxın adam yenə sizsiniz! Çünki burada
ürəyimi ilk dəfə siz dindirdiniz. Rəhmdil olduğunuzu da məktubunuzdan bildim.
Yaxşı  oynamaq  bacarmasam  da,  sizi  “tanqoya”  dəvət  edirəm.  Çalışaram  ki,
tuflilərinizi tapdalamayım, 324”.
Adil  yazdıqlarını  bir  də  yoxladıqdan  sonra  hər  iki  məktubu  aparıb
“poçtalyona” verdi.
Çox  çəkmədi  ki,  “poçtalyon”  yenə  hovuzun  qırağında  dikəlib,  topladığı
kağızları  paylamağa başladı.  Bu dəfə Adilə iki  məktub gəldi.  “13” nömrəli  qız
sanki bütün acığını kağıza büküb ona göndərmişdi: “Siz yəqin ki, çox təcrübəsiz
olduğunuzdan adamları yaxşı tanıya bilmirsiniz. Mənə yazdığınız o nəhs sözünü öz
haqqımda birinci dəfə eşitdiyim üçün gülməyim tutdu. Yerinizə görə heç narahat
olmayın. Stulunuz boşdur, istəyirsiniz lap səhərə kimi oturun. Gedəndə evinizə də
apara bilərsiniz, 13”.
İkinci qız tamam başqa bir dildə, rəqs etməyə razılıq verirdi; hətta cavanlara
qaynayıb-qarışmadığı üçün onu danlayırdı da.
Bu qayda ilə Adillə “145” və “13” arasında yazışma başlandı. Hər iki qızın
məktubu qırmızı  karandaşla  bir-birinə oxşar vərəqlərdə yazılsa da, məzmunları
fərqli idi. Birində mehriban qızın şirin sözləri, digərində isə “13” nömrəli dəcəlin
kinayəli və tikanlı kəlmələri bükülüb gəlirdi. Bir neçə cavabdan sonra Adil daha
“13” lə məktublaşmadı.
“Poçt  oyunu”  getdikcə  qızışırdı.  İndi  Adil  kağız  tapmadığından  ancaq
“145”dən ona gələn məktubların arxasına yazıb göndərirdi.
Orkestr  sanki  qəsdən “tanqo” çalmırdı.  Adil  isə  o  biri  rəqsləri  oynamağa
cəsarət  eləmirdi.  “145”  nömrəli  qız  yəqin  ki,  onu  gözlədiyindən  oynayanlara
qoşulmur, tək-tənha qıraqda durub baxırdı.
“Poçtalyon” kefindən qalmırdı: karnavalda sərpayılıq edirdi. Musiqi susan
kimi o, hovuzun qırağına çıxıb cavanları başına toplayır, cürbəcür lətifələr söyləyib
onları güldürürdü.
Birdən,  Adil  “145”  nömrəli  qızı  lap  yanında  gördü.  Əvvəlcə  ondan
uzaqlaşmaq istədi. Lakin özünü toplayıb yerində durdu. Çevrilib bir də ona nəzər
yetirdi. Elə bu əsnada çıraqlar söndü, güclü projektor işıqları hərəkətə gəldi, hər
tərəfdən fişənglər atıldı. Adamların başları üstündə füsunkar bir mənzərə yarandı.
Karnaval qurtardı. Orkestr “tanqo” çaldı. Adil fürsəti əldən buraxmaq istəməyib
qıza yaxınlaşdı:
−İcazə verin... – O, sözünün dalını gətirə bilmədi.
Qız danışmadı, üzünü yana tutdu.
Adil  qızın  yumşaq,  kiçik  əlini  ovcuna  aldı.  Lakin  birdən  diqqətlə  onun
sifətinə baxanda mat qaldı: bu, eynilə “13” nömrəli qıza bənzəyirdi. Üzündəki qara
xal  da  onunku  idi.  Adil  özünü  sındırmadan  qızın  döşündəki  nömrəyə  baxdı.
Nömrədə  “13”  idi.  Axı  bu  necə  oldu?  Adil  ki,  ona  yaxınlaşanda  sinəsindəki
nömrənin “145” olduğunu öz gözlərilə görmüşdü!
Qız, nə üçünsə üzünü yana tutub gülümsəyir, sanki bir söz demək istəyir,
lakin utanırdı. Adil nə edəcəyini bilmirdi. Bayaqdan onlar bir-birinə acıqlı, kinayəli
sözlər  yazıb  göndərdikləri  halda,  indi  mehriban-mehriban  əl-ələ  verib  rəqs
edirdilər.  Adili  tər  basmışdı.  O,  vəziyyətdən  çıxış  yolu  axtarmağa  çalışır,  necə
oynadığını özü də bilmirdi.
Birdən necə oldusa, Adil qızın ayağını tapdaladı.
−Bağışlayın, − deyə o əyilib aşağı baxdı. Qızın təzə, ağ çəkməsinin burnuna
qara ləkə düşmüşdü. Adil bunu görəndə daha da pərt oldu.
−Heç yaxşı düşmədi. Mən sizin...
Qız onu danışmağa qoymadı:
−Bəs bayaq yazmışdınız ki, çalışacağam tuflinizi tapdalamayım?
Adil təəccüblə qaşlarını çatdı.
−Necə? Mən sizə...
−Bu  qız  nə  danışır,  −deyə  Adil  düşündü.  – Mən  bu  sözləri  “145”ə
yazmışdım ki!
Qız, əlini ehmalca Adilin ovcundan çəkdi,  paltarının rezin taxılmış gödək
qolundan yaylığını  çıxarıb  üzünə yaxınlaşdırdı,  bu  vaxt  yerə  nə  isə  ağ  bir  şey
düşdü. Adil cəld əyilib onu götürmək istəyəndə gözlərinə inanmadı. Bu, üstündə
“145” yazılmış karnaval nömrəsi idi!
−145? – deyə o dilləndi.
Qız ucadan, ürəkdolusu bir qəhqəhə çəkdi.
Adil tilsimlənmiş kimi yerində donub ona baxdı.
−Bu nömrələrin hansı sizinkidir?
Qızın dodaqları qaçdı:
−İkisi də!  – dedi. Dedi və tez maskanı çıxarıb nadinc bir uşaq şıltaqlığı ilə
üzünü ona tutdu. Qızın ürək yaxan şəhla gözləri iki dəfə kirpik çalıb gülümsədi.
...Projektorların  zolaqları  adamların  başı  üstündə  fırlanır,  dalbadal  əlvan
fişənglər atılır, işıqla qaranlıq bir-birinə qarışır, hovuzun fəvvarəsindən şəffaf su
damcıları mirvari dənələri kimi yerə tökülür, orkestr çalır, gənclər oynayırdılar...
Bu gecə nə qəribə gecə idi!  Sən demə axşamdan bəri  öz  məzəli  sözləri,
hərəkətlərilə gəncləri güldürən “qoca poçtalyon”  da Adilin məktəb yoldaşlarından
imiş! Oğlan, bığ-saqqalını çıxarıb, Adilin yanından keçəndə onun bir qızla rəqs
etdiyini görcək gülüb göz vurdu.
Adil hələ də qıza nə deyəcəyini bilmirdi. O sevinir, həyəcanlanır, həm də
utanırdı. Utanırdı ona görə ki, o bu göyçək qızı çoxdan tanıyırdı. O, Ceyran idi.
YAĞIŞDAN SONRA
Bahar səhəri idi.
Güllü-çiçəkli,  təravətli  bir  bahar  səhəri,  Ceyran  kitablarını  döşünə  sıxıb
məktəbə  gedirdi.  Qızın  əyninə  biçilmiş  göy,  ipək  paltarı  ona,  o  da  paltarına
yaraşırdı. Ceyran ətrafı seyr etdikcə, hər şeydə ürəkaçan bir gözəllik görürdü. Lap
uzaqlarda,  Xəzərin  arxasında  od  parçası  kimi  qızaran  günəş  təzəcə  boylanırdı.
Qızılı rəng almış dənizin qabarıq sinəsi, neft buruqlarını və sahil ağaclarını özündə
əks  etdirirdi.  Bu  mənzərəyə  baxarkən,  adam  istər-istəməz:  “Kaş  bütün  evlərin
pəncərələri Xəzərə açılaydı!” deyə düşünməyə bilmirdi.
Ceyran  yeridikcə,  uclarına  ağ  lent  bağlanmış  yoğun  hörükləri  kürəyində
qıvrılıb  açılırdı.  Səhər  yeli  qızın  ipək tellərilə  oynayaraq,  onları  üzünə dağıdır,
sonra isə yenə arxaya darayıb sığallayırdı.
Bu məktəb yollarında hər  şey – evlər  də,  səkilər  də,  ağaclar  da Ceyrana
tanışdı. Ceyran bu yollardan o qədər keçmişdi ki.
Qız  bu  gün  də  həmişəki  kimi  dərslərini  ürəyində  təkrar  edir  və  özünü
müəllimin qarşısında sanaraq, onun suallarına cavab verirdi.
Vaxta  hələ  bir  saat  vardı.  Ona  görə  də  Ceyran  tələsmirdi.  O,  yolu  yarı
etməmişdi ki, yağış başladı. Qız əvvəlcə buna əhəmiyyət vermək istəmədi. “Yaz
yağışıdır, tez kəsər”, deyə halını pozmadan göyə baxdı. Şəhərin üstündən bir parça
qara bulud keçirdi.  Lakin yağış kəsmirdi.  Getdikcə daha  da güclənirdi.  Xəzərə
göydən sanki muncuq səpələnirdi.
Ceyran addımlarını sürətləndirdi. O, özünü divar dibinə verib gözlədi. Bu
vaxt kimsə yuxarıdan onu səslədi. Qız başını qaldırıb baxanda ikinci mərtəbənin
balkonunda köhnə müəllimi Salehi gördü. Saleh müəllim içində qızılgül əkilmiş
dibçəyi yağışın altına qoyurdu. Ceyran fikirli olduğundan müəllimin balkonunun
altında dayandığını tamam unutmuşdu. 
−Yuxarı  çıx,  qızım,  islanarsan,  −  deyə  müəllim sürahinin  üstündən  aşağı
əyilib onu səslədi:
− Sağ olun, Saleh müəllim, gedirəm...
Qızın  etirazına  baxmayaraq,  müəllim təkid  edib  onu evə  çağırdı.  Ceyran
təbiət müəllimi Salehin dərs dediyi orta məktəbdə yeddinci sinfə kimi oxumuşdu.
Neçə  ildi  ki,  öz  istəkli  müəllimindən  ayrılıb  rəssamlıq  texnikumuna  girmişdi.
Ancaq onu yaddan çıxarmamışdı. Arabir rəfiqələrilə bərabər gəlib müəlliminə baş
çəkir, onun kefini soruşurdu.
İndi Saleh müəllim həmin məktəbin direktoru təyin edilmişdi.
Ceyran həyətə girib ensiz daş pilləkənlə yuxarı qalxdı.
− İçəri gəl, qızım, hələ tezdir, − deyə əynində pijama olan müəllim onun
qarşısına çıxdı.  – Gəl bir stəkan çay içək. Gedərik, yolumuz birdir. O vaxtacan
yağış da kəsər.
Saleh müəllimin evi ikinci mərtəbədə idi. Otaqların qabağında, haşiyələrinə
firuzəyi rəng çəkilmiş kiçik bir şüşəbənd vardı. Ceyran bu evə axırıncı dəfə keçən
ay müəllim xəstə  olanda  gəlmişdi.  Buna  görə  də  qız  qəribsəmədən  içəri  girdi,
Saleh müəllimin arvadı ilə görüşdükdən sonra stolun arxasına keçdi. İslanıb alnına
yapışmış xurmayı tellərini əlilə dala hamarladı və müəllimlə  söhbətə başladı.
Arvad çay süzüb Ceyranın qabağına qoydu. Bu vaxt qonşuluqdan tar səsi
gəldi. Ceyran diqqətini toplayıb qulaq asdı. Kimsə, onun ən çox sevdiyi və həmişə
evdə  tək  olan  vaxtlarda  öz-özünə  dönə-dönə  oxuduğu  “Sarı  bülbül”  mahnısını
çalırdı.
Ceyranın musiqiyə diqqətlə qulaq asdığını görən arvad:
− Qonşumuzun oğludur, − dedi – çox yaxşı çalır.
Mahnının təsirinə qapılan Ceyran, hərəkət etmədən, tez-tez kirpik çalaraq
dinləyirdi. Elə bil tar dilə gəlmişdi, mahnının sözlərini də deyirdi:
Bülbül, sənin işin qandı,
Aşıqlar oduna yandı
Nədən hər yerin əlvandı,
Köksün altı sarı, bülbül...
Müəllim gəlib stolun arxasında əyləşdi.
−Çayını iç, qızım, − deyə kiçik mürəbbə qabını Ceyrana tərəf çəkdi.
Bu gün, nədənsə, Saleh müəllim çox qaşqabaqlı görünürdü. Bunu hiss edən
Ceyran dilini saxlaya bilmədi:
− Nə olub, Saleh müəllim, qanınız qaradır?
Müəllim narazılıqla başını tərpətdi:
− Daha onu soruşma, ceyran, − dedi və dərindən köksünü ötürdü. O biri
otaqda ərinin qalstukunu ütüləyən arvad açıq qapıdan Ceyrana baxdı,  qadınlara
məxsus  bir  əda  ilə  qaş-gözünü  süzdürüb  başını  yırğaladı.  Bu  hərəkətilə  ərinin
ovqatının  təlx  olduğunu  bildirdi.  Ceyran  bunun  səbəbini  soruşmaq  istədisə  də,
cəsarət etmədi.  “Bəlkə mənə deyiləsi söz deyil,  evin sirridir?” – deyə fikrindən
daşındı.
Ortaya çökən sükutu divar saatının zəngi pozdu. Səkkizin yarısı idi.
Müəllim,  stəkanına  şəkər  salıb  qarışdırdıqdan  sonra,  üstünə  yağ  çəkilmiş
çörək parçasını  götürüb dişlədi.  Ceyran hələ də ona baxıb susurdu.  Atası  qədər
sevdiyi qoca müəlliminin pərişanlığı qızı darıxdırırdı.
Saleh  müəllim  çayını  içib  ayağa  qalxdı.  Onun  geyinməyə  hazırlaşdığını
görən Ceyran kitablarını götürüb otaqdan çıxdı və pilləkənin artırmasında dayandı.
Ceyran  hələ  aşağı  siniflərdə  oxuyarkən  adət  elədiyindən,  həmişə
mürəkkəbqabını  özü  ilə  aparıb-gətirərdi.  Məktəbdə  partalardakı  mürəkkəblərin
rəngi açıq olduğundan onun xoşuna gəlməzdi. “Adamın xətti pis düşür”, deyərdi.
Özü evdə hazırladığı mürəkkəblə yazanda xətti zər kimi parıldayardı.
Yağış  kəsmişdi.  Hava  daha  da  saflaşmışdı.  Göy  qübbəsi  tavus  quşunun
lələkləri kimi əlvan qövs-qüzehlə bəzənmişdi.
Qonşu  həyətdəki  qollu-budaqlı  meynənin  yaşıl  yarpaqları  üstünə  düşmüş
yağış  damcıları  günəş  işığında  mirvari  kimi  parıldayırdı.  Hasarın  o  tayında,
gödəkqollu tor köynək geymiş, qıvrımsaç bir oğlan, açıq pəncərə qabağında tarı
sinəsinə basıb həzin-həzin çalırdı. Çalırdı və öz musiqisindən həzz alırmış kimi,
mizrabı simlərə vurduqca başını mahnının ahənginə uyğun tərzdə hərəkət etdirirdi.
Gah sarı sim ağ simə, gah da ağ sim sarı simə öz dərdini deyirdi. Elə bil tarın
üstünə bir cüt bülbül qonmuşdu.
“Əcəb çalır!” deyə yanıqlı mahnıya uyan Ceyran bir anlığa harada olduğunu
unudaraq, özünü məhəccərin üstünə yıxıb qabağa boylandı.
Bu vaxt onun qolu,  taxtanın qırağına qoyduğu mürəkkəb qabına toxunub
qonşu həyətə saldı.
Ceyran meynə yarpaqlarının arasından tarçalan oğlanın sifətini aydın görə
bilməsə də, oxucu yəqin ki, onun kim olduğunu hiss etmişdir.
Diləfruzun evdə olmamasından istifadə edən Adil, anasının ölümündən sonra
həmişə  qara  köynəkdə  saxlanılan  tarını  bu  gün  birinci  dəfə  çıxarıb  çalmağa
başlamışdı.
Sanki o, ürəyini boşaltmağa adam tapmadığından dərdini simlərə tökürdü.
Adil yerə dəyib parçalanan mürəkkəb qabının cingiltisini eşidərək, səs gələn
tərəfə çevrildi və Ceyranın təəssüflə aşağı baxdığını görcək ayağa qalxdı.
Adillə  Ceyranın  nəzərləri  ilk  dəfə  burada,  yaşıl  meynə  yarpaqlarının
arasından bir-birinə sataşdı.
−  O  sınan  nə  idi?  –  Adil  qonşuya  gələn  bu  qəşəng  qızı  diqqətlə  süzüb
soruşdu.
Ceyran  qızardı,  alt  dodağını  dişləyib  başını  yerə  dikdi,  hörükləri  aşağı
sallandı. Qız onları əlilə arxaya atıb qaşlarının altından tarçalan oğlana baxdı və
yavaşcadan:
− Mürəkkəb qabı idi, − dedi.
Adil tarı ehtiyatla yerə qoydu, bir an dayanıb susdu və nə isə düşünərək evə
keçdi. Azacıq sonra əlində bir mürəkkəb qabı tələsik bayıra çıxıb, həyətə endi.
−  Alın,  məəttəl  qalarsınız,  −  deyə  dabanlarını  qaldırıb  hasarın  üstündən
mürəkkəb qabını qıza uzatdı. Ceyran əvvəlcə almaq istəmədi, lakin tarçalan oğlanı
pərt edəcəyini düşünüb fikrini dəyişdi. O da aşağı əyilib əlini uzatdı. Mürəkkəb
qabını Adildən alanda onların barmaqları bir-birinə toxundu.
Ceyranın səsi titrədi:
− Çox sağ olun, − dedi.
− Dəyməz! – deyə Adil də yavaşcadan mənalı bir tərzdə cavab verdi. Bir də
qıza baxdıqdan sonra getmək istərkən Ceyranın səsi onu saxladı:
− Mən sizə qulaq asırdım. Birdən mürəkkəb qabım düşüb sındı...
Qız bu sözləri nə üçün dediyini özü də bilmədi.
Adil gülümsündü.
− Heç çala bilirəmmi? – deyib cavab gözlədi.
Onların söhbətini Saleh müəllimin eşidəcəyindən ehtiyat edən Ceyran dönüb
dala baxdı. Sonra kitablarını götürüb üzünü yana çevirdi:
− “Sarı bülbülü” çox yaxşı çalırsınız, − dedi və dönüb evə keçmək istərkən,
qapıda Saleh müəllimlə qarşılaşdı. Bu vaxt arxadan yenə Adilin səsini eşitdi:
− Onda qonşuya tez-tez gəlin. Mən də həmişə sizə “Sarı bülbül” çalaram.
Yaxşı ki,  müəllim heç bir şey duymadı. O, əzik portfelini əlində yellədə-
yellədə çevik addımlarla pillələri endi.
− Gedək, Ceyran!
Adil  qızın  adını  eşitdi,  onu yadında  saxlamaq üçün ürəyində  təkrar  etdi:
“Ceyran”.
Qız bir daha hasarın o tayına boylanıb müəllimin dalınca həyətə düşdü.
Küçəyə çıxdıqdan sonra qulağına yenə tarın səsi gəldi. O yenə “Sarı bülbül”
çalırdı.
Bu əhvalat iki ay əvvəl olmuşdu. Onda səhərdi. Güllü-çiçəkli, təravətli bir
bahar səhəri idi.
Ceyranla  müəllim  söhbət  edə-edə  gəlib  Bakı  Sovetinə  çatdılar.  O  biri
səkidəki məktəb binasına tərəf  keçmək istəyirdilər ki, müəllim uzaqdan Diləfruzu
görüb dayandı. Arvad həmişəki kimi bərli-bəzəkli geyinmiş, başına geniş dövrəli
həsir  şlyapa  qoymuşdu.  Məmməd  anasının  ayaqlarının  yanında  qırın  üstünə
sərələnib özünü yerə sürtərək qışqırırdı.
− Bir o uşağa fikir ver, − deyə Saleh müəllim Məmmədi göstərdi. – Səhər-
səhər mənim qanımı qaraldan o dələduz oldu.
Son vaxtlar Məmmədin iştahasının kəsildiyini görən Diləfruz qorxuya düşüb
evə həkim çağırtdırmışdı.
Məmmədin söyüşlərinə əhəmiyyət verməyən həkim, uşağı diqqətlə müayinə
edib dərman yazmış, onu səhərlər təmiz havada gəzdirməyi məsləhət görmüşdü.
Üstəlik, Diləfruza tapşırmışdı ki:
− Bu içməli dərman bir az acıdır. Ancaq qorxmayın, gündə üç dəfə xörək
qaşığı ilə verərsiniz.
Həkimin sözləri arvadı təşvişə salmışdı. Diləfruz barmağını silkələyərək onu
hədələmişdi:
− Bax, doktor, sənə indidən deyirəm, bu neçə ildə bir bu uşağı tapmışam.
Yazdığın  dərmanı  alıb  Məmməddən  qabaq  özüm  içəcəyəm.  İşdir,  bir  şey  olsa
birbaş  sənin  qapına  gələcəyəm.  Onda  mənim  üzümü  görmə!  Gözümü  yumub,
ağzımı açacağam.
Dərman  şüşəsini  elə  birinci  gün  vurub  sındıran  Məmməd,  təmiz  havaya
getməkdən də boyun qaçırmışdı. Lakin anası çox çətinliklə onu dilə tutub birinci
gün dəniz sahilinə, bu dəfə isə pionerlər parkına gətirib gəzdirmişdi.
Evə  qayıtmaq  vaxtı  yetişəndə  yenə  Məmmədin  nəhsliyi  tutdu.  Anasının
aldığı oyuncaqları, konfet, şokolad qutularını küçənin ortasına fırlatdı. Məmməd
getmək istəmirdi. Diləfruz ona nə qədər vəd verirdisə, uşağı razı sala bilmirdi.
− Mən getmirəm. – deyə Məmməd ərköyünlüklə çığırıb anasını söyür, özünü
yerə sürtür, üstünü toz-torpağa bulayırdı.
Məmməd küçənin ortasında dayanıb yol göstərən milisionerin əlindəki ala-
bula ağaca vurulmuşdu. Onu almayınca yerindən qalxmaq istəmirdi.
Yoldan ötənlər dönüb  əvvəlcə uşağa, sonra da səhnəyə çıxacaq aktrisa kimi
rənglənib  kirşanlanmış  Diləfruza  baxırdılar.  Milisioner  gözlərini  Məmməddən
çəkmirdi. Ceyranla müəllim də dayanıb onlara tamaşa etməyə başladılar.
Nəhayət,  çarəsi  kəsilmiş Diləfruz, Məmmədin ürəyini sındırmaq istəmədi,
dabanları üstündə o tərəf-bu tərəfə fırlanan milis işçisinə yaxınlaşdı:
− Ay milisioner qardaş, zəhmət olmasa, o əlindəki ağacı beş dəqiqə ver uşaq
oynatsın. Öldürür özünü ki, əmi onu versin mənə. Deyirəm olmaz, qulaq asmır ki,
asmır! Naxoşdur ey...
Milisioner  qaşlarını  düyünləyərək  sifətinə  ciddi  bir  ifadə  verdi.  Acıqlı
nəzərlərilə Diləfruzu başdan-ayağa kimi süzdü:
− Onun naxoşluğu tərbiyəsizlikdir!  –  dedi  və  tez  arxasını  arvada  çevirib
qarşıdan gələn maşına yol göstərdi.
Diləfruzun ağzı açıldı, nə açıldı:
− Tərbiyəsiz sənin atandır! Vaxsey... Bir bunun danışdığına bax. Mən gəlib
adam kimi ondan ağacı xahiş edirəm, gör bir bu mənə nə deyir. “Tərbiyəsiz?!”
Heç eybi yoxdur! Rəhmanın gözlərindən iraq! Görərsən!
O deyinə-deyinə Məmmədin yanına gələndə müəllimlə Ceyran o biri səkiyə
keçdi.
−  Gördünmü?  –  deyə  Saleh  müəllim  Ceyrana  baxıb  evdəki  kimi  yenə
narazılıqla  başını  buladı.  –  Belə  ana  ilə,  belə  uşaq  ilə  qonşu  olanın  qanı
qaralmazmı? – Müəllim bir az ara verib əlavə etdi: − Düz beş ildi ki, bir qızılgül
ağacı bəsləyirdim. Öz əlimlə əkib böyütmüşdüm. Bu səhər o uşaq bir daş vurub
gülün budağını sındırdı. Elə bil daş ürəyimin başından dəydi.
Müəllimin  səsindəki  kədəri  duyan  Ceyran  onun  üzünə  baxdı.  Müəllimin
çənəsi və bozumtul bığlarının altında gizlənmiş nazik dodaqları titrəyirdi. Ceyrana
elə gəldi ki, o sınan gül Saleh müəllimin nə isə, ən əziz bir xatirəsilə əlaqədardır.
Lakin Ceyran heç nə soruşmadı. Məgər hər şeyi soruşmaq mümkündürmü?
ÇƏRŞƏNBƏ AXŞAMI
Saat on birə  işləyirdi.  Axşam gəzintisinə çıxmış bakılıların ayağı hələ də
küçələrdən kəsilməmişdi. Hava mülayim və sakit idi. Ay bədrlənmişdi. Ulduzlar
sayrışırdı.  Evlərin  açıq  pəncərələrindən  küçələrə  işıq  səpələnirdi.  Mağazaların
bəzəkli vitrinlərində və hündür binaların üstündə tez-tez yanıb-sönən əlvan işıqlar
hələ uzaqdan diqqəti cəlb edirdi.
Sahil  binaları  arasında  yüksələn  hökumət  evinin  qarşısından  keçən  geniş
küçə  boyunca  əkilmiş  ayland  və  küknar  ağacları  bura  xüsusi  gözəllik  verirdi.
Elektrik  dirəklərində yanan şar  şəkilli  ağ lampaların ziyası  yaşıl  ağacların ötən
minik maşınlarının   siqnalı  və  şəhər  qırağında  gedən tramvayların zəng səsləri
pozurdu.
Bakının bu axşamı bəyaz Leninqrad gecələrini  xatırladırdı.  Şəhər çilçıraq
kimi yanır, Xəzər cilvələnir, titrəşən işıqlar büllur sularda yuyunurdu. Ayın işığında
dəniz elə aydınlaşmışdı ki, sanki onun dibində balıqlar, yosunlar görünəcəkdi.
Bakı gecələri  çox gözəl olur! Yadımdadır, o vaxt mən hələ uşaqdım, gün
batandan sonra sarıaşıqlı  aynabəndimizə çıxıb saatlarla çıraqban şəhərin seyrinə
dalardım.  Baxardım,  baxardım və   bakılı  olduğum üçün  fəxr  edərdim.  Ürəyim
iftixar hissi ilə elə döyünərdi ki...
İllər ötdü, mən yaşa doldum. Bakı cavanlaşdı, daha da gözəl oldu.
Mən karnavaldan çıxan gənclərlə birlikdə indi də Bakı gecəsini seyr edirəm.
Onlar evlərinə dönürlər, mən isə hələlik hara getdiyimi bilmirəm. Ancaq gedirəm.
Ahəstə addımlarla çiyin-çiyinə dənizə tərəf irəliləyən və sanki gecənin sakitliyini
pozmamaq  üçün  astadan  söhbət  edən  Adillə  Ceyranı  izləyirəm.  Mən  onların
pıçıltılarını aydın eşidirəm. Əvvəlcə nə danışdıqlarından xəbərim yoxdur. Ancaq
indi  Adil  karnavalda  Ceyrana  göndərdiyi  cavab  məktublarına  görə  ondan  üzr
istəyirdi:
− Düzü mən bilmirdim. Mən elə bilirdim ki, “13” tamam başqa adamdır...
Ceyran Adilə imkan vermədi:
− Siz bu sözlərlə məni utandırırsınız, − dedi. – Ona qalsa, gərək mən birinci
üzr istəyim. “Poçt” oyununun ləzzəti elə orasındadır ki, birisinə zarafatla məktub
yazıb aldadırsan.
−Bəs o biri nömrə “145” sizdə haradan idi, Ceyran? – deyə Adil, indiyə kimi
ona qaranlıq qalan məsələni aydınlaşdırmaq istədi. O, özü də hiss etmədən, dili nə
təhər dolandısa ilk dəfə Ceyranın adını çəkdi. Deyəsən, bu, qıza da qəribə gəldi,
cəld  çevrilib  Adilin  üzünə  baxdı.  Sonra  gözlərini  yerə  dikib  yavaş  səslə  onun
sualına cavab verdi:
−  “13” mənim rəfiqəmin nömrəsi  idi,  −  dedi.  –  Biz  karnavala  bir  yerdə
gəlmişdik. O, yarıda çıxıb vağzala – qardaşını qarşılamağa getdi, nömrəsini mənə
verdi.
− Siz də, − deyə Adil gülə-gülə onun fikrini tamamladı, − bütün oyunları
mənim başıma gətirdiniz.
− Yoxsa məndən incidiniz?
Qız bu sözləri elə şirin dillə dedi ki, Adilə ləzzət verdi.
− Yox, yox! Kaş məni həmişə siz incidəydiniz.
Adilin bu gözlənilməz cavabından sonra heç biri danışmadı. Ceyran yolunu
yaxın salmaq üçün o biri  səkiyə tərəf  addımladı.  Adil  də onun dalınca getmək
istəyəndə bir minik maşını, sanki qəsdən, söhbətin ən şirin yerində araya keçdi.
Faraların güclü işığı Adilin gözlərinə düşdü. O, bir anlığa Ceyranı görmədi. Maşın
ötdü. Adil irəliləyib o biri səkiyə qalxdı.  Ceyran dala baxmadan gedirdi.  Ancaq
bayaqkından yavaş gedirdi. Yəqin ki, oğlanın ona çatması üçün yubanırdı.
Adil yaxınlaşdı. Yenə yanaşı addımladılar.
Kəsilən söhbəti təzədən başlamaq Adilə çətin gəlirdi. Nə yaxşı danışırdılar!
Şofer də vaxt tapdı! Mərdimazarı axtarmaqla deyil ki!
Özü də hiss etmədən qıza çox yaxınlaşdığını görən Adil, sanki çiyinlərinin
bir-birinə toxunacağından ehtiyat edərək yana çəkildi.
− Mənim bir dostum var, yaman zarafatcıl oğlandır, − deyə o sükutu pozdu.
Ceyran Adilin nə danışacağı ilə maraqlanıb üzünü ona çevirdi.  – O deyir, qızla
gedəndə elə ki, gördün nə o danışır, nə sən, ikiniz də utanırsınız, onda söhbəti sal
taxta qaşıqdan.
− Nədən? – deyə Ceyran təəccüblə Adilə baxdı.
− Taxta qaşıqdan! Deyir, ondan sonra hər şey öz yoluna düşəcək. Taxta qaşıq
arada bəhanə olacaq. Sonra o qədər danışacaqsınız ki. İndi mən görürəm ikimiz də
ağzımıza su almışıq. Az qalmışam soruşum ki, evinizdə taxta qaşıq varmı?
Ceyran gülməkdən özünü güclə saxladı. Ancaq Adilin ürəyini sındırmamağa
çalışıb, yenə onun sualını cavabsız qoymadı:
−Var idi, − dedi, − kiçik qardaşım sındırdı.
Bu, Adilə başqa bir söz deməyə təkan verdi:
−Yəqin ki,  mürəkkəbqabını sındıran kimi, qaşığı da özünüz sındırmısınız.
Nahaqdan qardaşınızın boynuna atırsınız.
Adilin,  bəlkə  heç  düşünmədən,  zarafatyana  dediyi  mürəkkəbqabı  əhvalatı
Ceyrana çox şey təlqin etdi. Adil özü də bilmədən, qızın ürək tellərinə toxunub
onları titrədirdi. İki ay əvvəl Saleh müəllimgildə olanda qonşu həyətdən eşitdiyi
tarın yanıqlı səsi Ceyranın qulaqlarına dəydi. O vaxt qızın Adilə dedikləri və ondan
aldığı  cavab  yadına  düşdü:  “Siz   “Sarı  bülbülü”  çox  yaxşı  çalırsınız”,  “Onda
qonşuya tez-tez gəlin, mən də həmişə sizə “Sarı bülbülü” çalaram”.
Ceyran özünü güclə ələ aldı. Qıza elə gəldi ki, bu dəqiqə Adil diqqətlə onun
sifətinə baxsa, hər şeyi gözlərindən oxuyacaqdır; o vaxt Saleh müəllimlə bərabər
həyətdən  çıxıb  məktəbə  gedəndə  bütün  yolu  Adilin  haqqında  düşündüyünü  də
duyacaqdır. Ceyran gözlərinin hər şeyi büruzə verəcəyindən qorxurdu. Qorxurdu
ki, bu gecə karnavalda məktubları heç də zarafat xatirinə göndərmədiyini Adil başa
düşsün.
−Sizin nəyə işarə etdiyinizi bilirəm, − deyə haçandan-haçana qız köksünü
ötürüb ehtiyatla dilləndi. Həyəcanlı olduğunu büruzə verməmək üçün dərhal susdu.
Sonra ona yad olan boğuq bir səslə əlavə etdi: − Hamısı yadımdadır... yaxşı tar
çaldığınızı da unutmamışam.
Ceyran özünü o  qədər  itirmişdi  ki,  əgər  bu  dəqiqə  ondan hansı  küçə  ilə
getdiyini soruşan olsaydı, bu suala çətinliklə cavab tapardı.
−Yenə də çalırsınızmı? – deyə qız, başqa bir sual verdi.
−Xeyr.
−Nə üçün?
` −Qulaq asan yoxdur .
Qız bu qısa cavabdakı eyhamı başa düşsə də, özünü o yerə qoymadı.
Ceyranın mənasız sandığı o “taxta qaşıqda” nə böyük hikmət vardı! İndi hər
ikisi danışırdı. Özü də elə xoşagələn, yaddaqalan sözlər danışırdılar ki...
İkicə dəqiqə sonra, üzü Xəzərə baxan üç mərtəbəli  bir binanın qabağında
dayandılar. –  Yəqin,  bura  Ceyrangilin  evidir,  −  deyə  Adil  başını  qaldırıb  işıqlı
pəncərələri gözdən keçirdi.
Çatdıq!
Ceyranın  dodaqlarından  qopan  bu  kəlmə  öz  həqiqi  mənasından  çox,  bir
təəssüf  bildirdi.
Adil cəsarətli oğlan olsaydı və əgər utanmasaydı, bu sözün müqabilində qıza
yaxşı cavab verərdi. Deyərdi ki, “Ceyran, axı niyə belə təəssüf edirsən? Bu günün
sabahı da var”. Ancaq o danışmadı. Daha doğrusu danışmağa söz tapmadı. Məlul
baxışlarını  qızın  bir  cüt  şəvə  kimi  parlayan  gözlərinə  dikib  susdu.  Adil  bu  ilk
görüşün son ayrılıq olmasını istəmirdi. İstəyirdi ki, Ceyranı yenə, günü sabah səhər
tezdən  görsün.  Bunun  üçün  o,  qıza  nə  deyəydi?  Necə  deyəydi?  Birdən  dedi,
Ceyranın  acığına  gəldi,  sonra?  Yox,  necə  olur-olsun  Adil  bu  qızla  bir  daha
görüşməli idi. Bəlkə, onlar bir-birinə heç yerdə rast gəlməyəcəkdilər.
Bu düşüncələrdən sonra Adil cəsarətləndi. Nə danışdığını o qədər də dərk
etmədən dilləndi:
−Ceyran, bizi bir yerdə görsələr, sizə söz gəlməz ki?
−Yox, − deyə qız çəkinmədən cavab verdi. –Mənim evdən gizlin işim olmaz.
Ancaq...  anam  mənə  həmişə  bir  şey  tapşırır,  deyir,  kiminlə  dostluq,  yoldaşlıq
eləmək istəsən tələsmə, adamını yaxşı tanı, − qız azacıq ara verib, əlavə etdi, −
hətta deyir, ailəsinin də kim olduğunu öyrənməyi unutma. Adamlar çox müxtəlif
olurlar. Onları tanımaq çətindir.
Adil  orta  məktəbdə  oxuduğu  on  il  müddətində  dəfələrlə  müəllimləri
qarşısında dayanıb çətin imtahanlar vermişdi! Lakin heç vaxt – nə indi Ceyranın
qarşısında durduğu qədər sıxılmışdı, nə də danışmaqda bu qədər çətinlik çəkmişdi.
−Yaxşı, birdən bizi bir yerdə görüb soruşsalar ki, yanındakı oğlan kimdir,
onda nə deyərsiniz?
−Onda bu suala cavab verməyi sizin öhdənizə buraxaram – deyə Ceyran da
söz üçün məəttəl qalmadı. – Bəs siz nə deyərsiniz?
−Əgər  bunu  ananız  soruşsa,  −  Adil  gülə-gülə  başını  qaşıdı,  −  deyərəm
məktəb yoldaşımdır, əgər atanız çıxsa, onda...
−Onda, çox güman ki, evin dalına keçərsiniz.
İkisi də güldü.
−Ancaq onu bilin ki,  − deyə Ceyran evə qaçmağa hazırlaşırmış kimi, bir
addım geri  çəkildi,  −  mənim  anamı  aldatmaq  çox  çətindir.  İkincisi  o,  məktəb
yoldaşlarımın hamısını yaxşı tanıyır.
−Ceyran,  siz  məni  o  qədər  qorxaq  bilməyin.  Elə  olsa,  mən  açıq-açığına
deyərəm ki, biz Ceyranla təzə tanış olmuşuq. Bu gün hələ birinci görüşümüzdür.
Sabah axşam yenə görüşə çıxacağıq.
Qızın sifətindəki ifadə bir anda dəyişdi, başını aşağı saldı.
Adil ürəkləndi:
−Yalan demirəm ki, Ceyran?
Ceyranın pıçıltısı güclə eşidildi:
−Bilmirəm.
Adilə də elə bu bəsdi!
Ceyrandan ayrılandan sonra Adil evə getmək istəmədi. Xeyli vaxt onların
pəncərələri ilə üzbəüz səkidə gəzindi. Xiyabanla bir neçə dəfə o baş-bu başa getdi,
yenə gəlib həmin yerdə ayaq saxladı; Ceyrangilin işıqları sönüncəyədək gözlərini
onların  pəncərələrindən  çəkmədi.  Ancaq  bundan  sonra  könülsüz  və  tələsmədən
evlərinə tərəf addımlamağa başladı.
Bu gecə nə gözəl gecə idi!
Adil  heç  vaxt  nə  bədirlənmiş  ayı,  nə  sayrışan  ulduzları,  nə  də  şəhərin
işıqlarını  bu qədər mənalı görməmişdi. Qarşısına çıxan adamlar da indi ona çox
mehribanlıqla  baxırlar.  Qəribədir,  elə  bil  küçələr  də  bayaqkına  nisbətən
gözəlləşmişdi.  Bir  saat  əvvəl  əhəmiyyət  vermədiyi  ağacların titrəyən yarpaqları
ayın işığında elə gözəl görünürdü ki!
Adil hara baxırdısa, bir təravət, bir yenilik duyurdu. Bu dəqiqə o, hər şeyi,
hətta öz varlığını da unutmuşdu. Adil, ancaq Ceyranı düşünür, yolu onunla gedir,
ürəyində onunla danışırdı...
İlk  məhəbbətin,  ilk  görüşün çox qəribə anları  olur!  O anlaşılmaz hissləri
keçirən hər kəs ürəyindəkiləri dillə deməyi bacarmasa da, uzun vaxt unuda bilmir.
O təmiz, o bakirə duyğular gəncliyin ən əziz xatirələri kimi qəlbin dərin və gizli
guşələrində silinməz izlər buraxır. Bəzən o xatirələr əbədi bir sirr olaraq qalır və
heç kimə də açılmadan insanla bərabər torpağa gedir...
İlk  məhəbbət,  ilk  görüş!  Həyatın,  gəncliyin ən  mənalı  çağları  da  bundan
sonra başlayır.
Kimin başına gəlibsə, yaxşı bilir. İlk məhəbbətin iztirabları da ləzzətli olur.
Siz Adili qınamayın.
Saat on ikiyə qalırdı, Adil isə evlərinə indi yaxınlaşırdı. Fikri hələ Ceyrandan
ayrılmamışdı.
O,  qapılarına  çatdı,  kürəyini  divara  söykəyib  başını  yuxarı  qaldırdı;
ulduzlara  baxdı.  Yorulduğunu ancaq indi  hiss  etdi.  Elə  bil  bədəni  ağırlaşmışdı,
taqətdən düşmüş dizləri az qala büküləcəkdi. Adil üzünü hansı tərəfə çevirirdisə,
Ceyranı görürdü, qulaqlarına Ceyranın səsi gəlirdi. “Ancaq onu bilin ki, mənim
anamı  aldatmaq  çox  çətindir.  İkincisi,  o,  məktəb  yoldaşlarımın  hamısını  yaxşı
tanıyır”.
Bu sözləri bir az qabaq Ceyran ona demişdi, Adilə sataşmışdı.
−Çox nahaq yerə, çox nahaq yerə bu tezliklə ondan ayrıldım, −deyə Adil
səhvini indi başa düşüb özünü danladı. – Əgər xahiş etsəydim, Ceyran yəqin ki,
sözümü yerə salmazdı. Heç olmasa, beş dəqiqə dayanardı. Bəlkə lap on dəqiqə də
dayanardı,  yenə  söhbət  edərdik.  Eybi  yoxdur. Keçənə  güzəşt  deyərlər.  Qoy  bu
mənə dərs olsun! Gələn dəfə işimi bilərəm.
Adil  gözlərini  yumub bir  an hərəkətsiz  dayandı.  “Siz  “Sarı  bülbülü”  çox
yaxşı çalırsınız”. Elə bil bu sözləri yenə Ceyran pıçıldadı. Adil yuxudan ayılmış
kimi oldu; özünü düzəldib ətrafına baxdı. Yaxınlıqda heç kim yox idi.
Əgər Diləfruz olmasaydı, Adil bu dəqiqə eyvana çıxıb pəncərələri açar və
tarı  sinəsinə  basardı.  Bütün  gecəni  çalardı.  Özü  də  elə  çalardı  ki,  tarın  səsini
Ceyran eşitsin və bilsin ki, Adil bu mahnını onun üçün, ancaq onun üçün çalır.
Adil çərşənbə axşamına Ceyranla görüş təyin etdiyinə inana bilmirdi. Qızın
öz dili ilə razılıq verməsinə baxmayaraq, ona yuxu kimi gəlirdi. Elə bil bu sözləri
Ceyran  deməmişdi:  “Xeyr,  Adil,  ondan  tez  görüşə  bilmərik.  Anam  çərşənbə
axşamları evdə olur. Mən də ancaq o gün gəzməyə çıxa bilərəm”.
Bu dəqiqə Adil, gələcək görüşlərin xatiri  üçün razı olardı ki, ömürdən də
getsə, həftələr, günlər gödəlsin, hər iki-üç gündən bir çərşənbə axşamları gəlsin.
Ceyran hələ  dördüncü sinifdə oxuduğu vaxt  Xalidə  adlı  qəşəng bir  qızla
dostlaşmışdı.  Xalidənin  şəvə  kimi  qara,  gödək  saçları  vardı.  Yumru  yanaqları
həmişə yayın istisində də, qışın soyuğunda da almatək qızarardı. Sinifdə iki Xalidə
olduğundan, uşaqlar onu “qırmızıyanaq Xalidə” çağırardılar. 
O, qısa, seyrək qaşlarından və qara qıyıq gözlərindən çin qızlarına oxşardı.
Xalidə güləndə onsuz da xırda olan gözləri ətli yanaqlarının içində itib-batardı.
Bu  iki  rəfiqə  hər  gün  məktəbə  qoşa  gələr,  gəzməyə  birlikdə  gedər,
imtahanlara  bir  yerdə  hazırlaşardılar.  Bəzən  əkiz  bacı  kimi  paltarlarını  da  eyni
parçadan tikdirib cüt geyinərdilər.
Dərs zamanı Xalidə həmişə Ceyranla pıçıldaşdığından müəllimlər onları bir
yerdə oturmağa qoymazdılar. Yoxsa, fürsət tapınca öz aralarında zarafatlaşıb bir-
birini dümsüklər və hey gülüşərdilər.
Qızlar  yeddillik  məktəbi  qurtarandan  sonra  da  ayrılmadılar.  Rəssamlıq
texnikumuna bir yerdə daxil oldular. Ceyran orta məktəbdə oxuduğu vaxt çəkdiyi
şəkillərlə Xalidəni də rəssam olmağa həvəsləndirmişdi.
Texnikumu bitirdikdən sonra  Xalidə  rəsm müəlliməsi  işləmək üçün  kənd
məktəbinə təyinat almışdı, gözəl mənzərəli yerləri gəzmək həvəsində olan Xalidə
yay  istirahətini  təbiətin  qoynunda  keçirmək  üçün  hələ  dərslər  başlanmamışdan
rayona yola düşmüşdü. İndi ikinci ay idi ki, qızlar öz ürəklərini məktublarla bir-
birinə açırdılar.
Ceyran Adildən ayrıldıqdan sonra evə gəlib yenicə oturmuşdu ki, anası ona
bir məktub verdi:
−Al, qırmızıyanaq Xalidədən gəlib, − dedi.
Ceyran kağızı oxumağa başladı. Xalidə həmişəki tək bu məktubunda da bir
rəssam  səliqəsilə  hərfləri  muncuq  kimi  yan-yana  düzmüşdü.  Zarafatdan  əl
çəkməyən  qız  yenə  də  rəfiqəsinə  sataşaraq  məktubu  “Əzizim,  xallı  Ceyran!”
sözlərilə  başlayırdı.  O,  təyinat  aldığı  kəndi,  məktəbi  və oranın gözəl  mənzərəli
təbiətini təriflədikdən sonra yazırdı: “Dərslər başlanan kimi klubda iş götürmüşəm.
Rayon  artistləri  təzə  tamaşa  hazırlayıblar.  Xahiş  eləyiblər  ki,  dekorasiyaların
şəkillərini  mən  çəkəm.  Şəhərdə  aldığım  yağlı  boyalar  lap  yerinə  düşdü.  Neçə
gündür klubda işləyirəm. Ceyran, sənə yazmağa da utanıram. Burada baş rolları
oynayan Nadir adlı bir artist var, səhərdən axşamacan yanımdan getmir. Elə hey
teatrlardan,  kinolardan danışır...”  Ceyran məktubun bu yerini  oxuyanda arxadan
anasının gəldiyini duyub kağızı bükdü.
−Yaxşı,  mənim qırmızıyanaq Xalidəm nə yazır? – deyə arvad soruşdu.  –
Yəqin orda da dəcəlliyindən əl çəkmir, hə?
Ceyran anasının üzünə baxmadan:
−Sənə çoxlu salamı var, − dedi  və üzünün ifadəsini  anasından gizlətmək
üçün corabını yuxarı çəkmək bəhanəsilə stolun altına əyildi.
Rəfiqəsinin məktubunu axıra kimi oxuduqdan sonra Ceyranı fikir götürdü.
Qız yemək stolunun arxasında oturduğunu unutmuşdu. Çay soyumuşdu. O, stəkanı
qırağa  itələyib  ayağa  qalxdı.  Evdəkilər  yatmağa  hazırlaşırdılar.  Ceyran  da  öz
otağına  keçib  stolüstü  lampanı  yandırdı.  Xalidənin  məktubunu  götürüb  artist
oğlanla əlaqədar yerlərini bir də oxuduqdan sonra üzünü ovcuna alıb yazı stoluna
dirsəkləndi. Yanaqları od tutub yanırdı.
Bu vaxt Ceyranın qulaqlarına sanki lap uzaqdan güclə eşidilən tar səsi gəldi.
Qız qeyri-ixtiyari olaraq bu sözləri ürəyindən keçirdi:
“Nədən hər yerin əlvandı,
Köksün altı sarı bülbül”.
Ceyran Adil barədə çox düşündü. Elə bil otağın havası qıza azlıq etdi, ürəyi
sıxıldı. O durub küçə balkonuna çıxan qapını açdı. Tül pərdələr asta-asta yuxarı
qalxdı.  Xalidənin məktubu yaralı  göyərçin kimi stolun üstündə çırpındı.  Balkon
qapısı  ilə  üzbəüz  pəncərədə  qoyulmuş  dibçəkdəki  reyhanın  yarpaqları  tərpəndi.
Otağa xoş ətir doldu.
Ceyran xalatını geyib balkona nə vaxt, nə üçün çıxdığını özü də bilmədi.
Sinəsini  məhəccərin  soyuq  dəmirlərinə  söykəyib  aşağı  boylandı.  Bayaq  Adillə
dayanıb şirin söhbət etdikləri yerə baxdı. Küçələr sakit və kimsəsiz idi. Uzaqda bir
nəfər  gəzirdi.  Ceyran  onu  Adilə  oxşatdı.  Ancaq  yox,  Adil  olsaydı  dönüb  geri
baxardı. 
Ceyran balkonda nə qədər dayandığını bilmədi. Qızın bədəni yarpaq kimi
əsirdi. O özünü yığıb çiyinlərini əsdirə-əsdirə evə qaçdı. Balkonun qapısını örtüb
yazı stolunun arxasında əyləşdi.
Əgər  indi  Xalidə  burda  olsaydı,  Ceyran  Adillə  necə  dostlaşdığını  və
karnavaldakı bütün əhvalatları ona danışardı. Ancaq hər şeyi, ürəyindəki hissləri də
deyə bilərdimi? Yox, Ceyran utanardı.
Qız  birdən  nə  düşündüsə,  stolun  siyirtməsini  çəkib  kağız  çıxardı.  –
Yazacağam!  Mən  də  hamısını  Xalidəyə  yazacağam!  –  deyə  qələmi  götürüb
mürəkkəbə batırdı. Bu an Ceyran qəlbində bir ağrı hiss etdi; sanki qələmin ucu
mürəkkəbqabına deyil, onun ürəyinə batdı və yaman ağrıtdı. Sonra bircə saniyədə
hər şey dəyişdi, qızın gözləri fərəhlə parladı, gülümsədi. İki aydan bəri stol üstündə
qalıb  əhəmiyyətsiz  bir  şey  kimi  unudulan  bu  mürəkkəbqabı  Ceyrana  o  qədər
qiymətli, o qədər əziz göründü ki! Qız istər-istəməz onu əlinə alıb diqqətlə baxdı.
İndi bu adi mürəkkəbqabı deyil, Adilin ilk yadigarı idi! – Yaxşı ki, bu vaxtacan
salıb  sındırmamışam,  −  deyə  o,  mürəkkəbqabını  ehtiyatla  yerinə  qoydu.  Sonra
yenə qələmi götürüb yazmaq istədi. Ancaq məktubu necə başlayacağını bilmədi.
Saleh müəllimgildə olan əhvalat qızın yadına düşdü: yağış yenicə kəsmişdir. Hava
saf  və  təmizdir.  Qonşu  həyətdəki  qollu-budaqlı  meynənin  yaşıl  tər  yarpaqları
üstünə düşmüş yağış damcıları günəşin işığında mirvari dənələri kimi parıldayır.
Hasarın o tayında, gödəkqollu tor köynək geymiş, qıvrımsaç bir oğlan eyvanlarının
açıq pəncərəsi qabağında əyləşərək tarı sinəsinə basıb həzin-həzin çalır. Ceyran isə
özünü  məhəccərin  üstünə  yıxıb,  qabağa  boylanaraq  musiqinin  yanıqlı  səsinə
uymuşdur...
Qız bu mənzərəni xatırladıqca elə bil canlı bir tabloya baxır, hər şeyi aydın
görürdü. Ceyran bu xatirələrə qapılaraq qarşısındakı kağızda, aynabənddə oturub
tar çalan bir oğlan şəkli çəkdi. Lakin qələm, onun yavaş-yavaş boşalan barmaqları
arasından düşdü!
−Kaş çərşənbə axşamı tez gələydi! – Ceyran darıxmış halda təkrar balkona
çıxdı.
QAPINI DİLƏFRUZ AÇDI
Həyət qapısı döyülürdü.
Axşam  yeməyindən  sonra  yumşaq  çarpayıya  uzanmış  Diləfruz  üç  saata
yaxın idi ki, div kimi yatır, nə Məmmədin ağlamasını, nə də qapının döyülməsini
eşidirdi. Rəhman səfərdə olduğundan, arvad küçə qapısını hələ ertədən bağlamışdı.
Diləfruzun xorultusu otağı götürmüşdü.
Bir  neçə  dəfə  zəngi  basan  Adil  Diləfruzun  oyanmadığını  görcək,  qapını
yumruğu  ilə  bərkdən  döydü.  Nəhayət,  Diləfruz  tənbəl-tənbəl  dikəlib  gərnəşdi,
divar saatına çəpəki bir nəzər saldı. Saat on ikidən xeyli keçmişdi.
Diləfruz  Adilin  evdə  olmadığını  tamam unutmuşdu.  İndi  bunu xatırlayan
kimi  qan  beyninə  vurdu.  Üstünə  örtdüyü  döşəkağını  kənara  atıb,  ayaqlarını
çarpayının qabağında yerə döşənmiş xallı  pələng dərisinin üstünə qoydu. Sonra
xalatını və yumşaq ayaqqabılarını geyib gözlərini ovuşdura-ovuşdura aynabəndə
çıxdı, pəncərəni açıb başını bayıra uzatdı:
−Kimsən? – deyə kal səslə soruşdu.
−Aç, mənəm!
Diləfruz əl-qolunu ölçə-ölçə, dabanlarını hirslə yerə vura-vura həyətə endi.
Qapının cəftəsini açıb geri çevrildi. Adil içəri gircık arvad deyinməyə başladı:
−Bəli  də!  Elə  bu qalmışdı?!  Bundan sonra gecələr  Diləfruz xanım durub
sənin üçün qapı açacaq? Xeyr! Onu görməzsən. Sən gedib hansı cəhənnəmdəsə
özün üçün kef eləyəcəksən, mən yuxuma haram qatacağam?!
Adil, arvadın qaraqışqırıq saldığını görüb tez qapını örtdü. Diləfruzu sakit
eləmək çətin məsələ idi, o, gözlərini yumub ağzını açmışdı:
−Əgər, o Rəhman adı batmış evə gələr, mən bunların hamısını onun ovcuna
qoyaram. Mənim bu əziz canım üçün. – O, şappıltı ilə açıq sinəsinə vurdu. – Əgər
deməsəm itin qızıyam! Görərsən!
Adil pilləkənə tərəf addımladı.
−Əvvəla, bunun üçün atam mənə heç bir söz deməz. Desə də haqsızlıq edər!
Mən  səni  hər  gecə  narahat  eləsəm,  onda  haqlısan.  Döyülən  qapını  evdə  olan
açmalıdır! – deyə Adil pillələri qalxıb aynabəndə keçdi. Diləfruz xalatının ətəyini
dizlərinə qədər qaldırıb onun dalınca yüyürdü.
−Həri,  atan  bunun üçün sənə  heç  bir  söz  deməz?!  Demək it-itin  ayağını
basmaz?! Arxayınsan atana?..
Adil sərt bir hərəkətlə geri döndü. Alt dodağını dişləri arasında sıxıb kinli-
kinli arvadın gözlərinin içinə baxdı.
−Xahiş edirəm, ağzının qaytanını çək! – dedi. – Vağzalda yığdığın sözləri
bizim evdə danışma!
−Necə, necə?!. Sizin evdə?!.
−Bəli! Bizim evdə! Əgər qapını açmaq sənin şirin yuxuna haram qatırsa,
gələn dəfə bağlamaya bilərsən! Əgər bu sənə böyük əziyyət verirsə, mən hasardan
da aşa bilərəm.
İndiyədək Adildən belə kəskin cavab eşitməyən Diləfruzun gözləri  bərələ
qaldı.
−Həri?..  İndi  belə  oldu?  Neynək!  Elədiyim  yaxşılıqlar  gözündən  gəlsin!
Sənin də, atanın da! Mən axmaq, mən külbaş. –O, başına ikiəlli bir qapaz vurdu. –
Taqsırın hamısı mənim özümdədir. Gül kimi evimdən-eşiyimdən avara düşüb bu
xarabaya neyçün gəlirəm ki, hər itdən belə sözlər eşidim?!
Arvad  deyindikcə  səsinə  qüvvət  verirdi.  Adil  onun  xasiyyətinə  bələd
olduğundan, cavab qaytarmamağa çalışırdısa da bacarmırdı.
Anasının  qışqırığından  vahimələnən  Məmməd  daha  bərkdən  ağlamağa
başladı.
Arvadın  getdikcə  qızışdığını  görən  Adil  o  biri  otağa  keçib  qapını  örtdü.
Paltarını soyunub yerinə uzandı.
Diləfruz susmaq bilmirdi.  O,  Məmmədin çığırtısına əhəmiyyət  vermədən,
tez-tez gəlib ara qapını açır, Adili hədələyərək ağzına gələni deyirdi.
−Heç eybi yoxdur! Görərsən! Mənim əziz canım üçün bu xarabada ya sən
qalacaqsan, ya mən!
−Sən qalacaqsan! – deyə Adil sakit, lakin ciddi tərzdə cavab verdi: − O üz ki
səndə var, tək məni yox, atamı da bu evdən didərgin salacaqsan.
−İndi ki bunu bilirdin, bəs niyə əvvəldən demirdin? Təzə gələndə az qala
atan da, sən də ayağımın altından öpmək istəyirdiniz.
−Mən o qələti eləmərəm.
Arvadı yenidən od götürdü.
Bir  az  sonra səs-küyə Saleh müəllimgil  də oyanmışdı,  onların da işıqları
gəlirdi.
Diləfruz  ara  vermədən  danışır,  ağacdələn  kimi  yeknəsəq  səslər  çıxararaq
qışqırırdı.
Saat ikiyə yaxın ara bir az sakit olsa da, Adil yata bilmirdi. O, ögey ananın
bu dava-dalaşından nə vaxt yaxa qurtaracağını düşünürdü.
Adili  fikir  götürmüşdü:  “İnsanlar  arasında  nə  böyük  fərq  olur.  Ceyranı
görəndə bütün dərdin dağılır, özünü hamıdan xoşbəxt hesab eləyirsən. Diləfruzla
qarşılaşanda adama qüssə, kədər üz verir. Kaş hamı Ceyran kimi şirindil, mehriban
olaydı!..”
Adil bu düşüncələrlə yenicə mürgüləmişdi ki, qapının zəngi çalındı.
Gələn Rəhman idi.
O, növbəti səfərdən satmağa gətirdiyi şeyləri zirzəmidə yerbəyer elədikdən
sonra yuxarı qalxdı, evə gircək başını buladı:
−Vağzaldan  bura  bir  çamadan  şey  gətirincə  qorxudan  lap  ürəyimin  içini
yemişəm, − deyə astadan arvada eşitdirdi. – Axır bu işin bir xatası çıxacaq. Sən də
mənim başıma ağıl qoydun da! Adam alverlə rahat çörək yeyə bilər?! Xalq necə,
biz də elə. Ölmərik ki!..
Kişi  soyunub  yenicə  dincəlmək  istəyirdi  ki,  Diləfruz  zərli  sandığı  yükün
altından çıxarıb evin ortasına çəkdi. Rəhman, arvadın paltarlarını sandığa yığdığını
görüb məəttəl qaldı:
−Onları neynirsən?
Diləfruzdan  cavab  gəlmədi.  Rəhman  əyilib  arvadın  üzünə  baxanda  onun
ağladığını gördü.
−Sənə nə olub?
−Heç  nə!  –  deyə  Diləfruz  burnunu  çəkib  əlinin  dalı  ilə  gözlərini
ovuşduraraq,  titrək  səslə  dilləndi:  −  Mən  it  oğlunun  qızı  qələt  elərəm  ölüb-
ölmüşümnən bundan sonra bir gün də bu evdə yaşaram!
−Heç  dəxli  mətləbə  var?  Axı,  bir  de  görək  nolub,  yoxsa  yenə  qonşuyla
dalaşmısan?
Diləfruz dizlərinə vura-vura şikayətə başladı:
−Daha nə olacaq?! Oğlun məni evdən qovlayır. Gecəyarı gəldiyi bəs deyil,
durub qapını açmışam, üstəlik mənə dişinin dibindən çıxanı deyir. Yanan da mən,
yaman da mən?! Kimə yaxşılıq  elədim, pislik gördüm. Gül kimi evimi satdım,
sənin başına papaq aldım, onun əyninə kostyum tikdirdim, axırı nə oldu? Kaş allah
mənim ömrümdən kəsib bəxtimə calayaydı.
Adil o biri evdə bütün danışıqları eşidirdi.
−Dünya dağılsa da, mən bu xarabaqalmışda yaşamaram!
Günü sabah Məmmədi götürüb gedəcəyəm!
Rəhman enli  qaşlarını  düyünləyib  arvadın  qarşısında  daş  kimi  hərəkətsiz
dayanmışdı. O, Adilin Diləfruzu təhqir edəcəyinə heç cür inanmırdı.
−Hanı  o  şirin  vədlərin!  –  deyə  Diləfruz  xarabalığa  qonan  bayquş  kimi
sandığın  üstündə  oturub  hey  ulayırdı.  –  Yadından  nə  tez  çıxdı?  Sən  həmin  o
Rəhman deyilsən ki,  a...  birinci  dəfə  İçərişəhərə,  evimizə gedəndə məni  pişim-
pişimlə dilə tutmuşdun? Hə!.. Səninləyəm, niyə danışmırsan?
−Heç dəxli mətləbə var?
−Sən həmin o Rəhman deyilsən ki,  a...  deyərdin oğlum Adil fağır uşağın
biridir, səni doğma ana kimi sevəcək? Hanı? Nə oldu? Fağır uşaq belə olar? Adamı
doğma ana kimi belə sevərlər? Yox!.. Mən daha bir gün də bu dağılmışda qalsam
atam Mirməmmədin qızı deyiləm. – Arvad bura çatanda yenidən hönkür-hönkür
ağlamağa  başladı.  –  Bu  evə  gələni  düz  iki  kilo  üç  yüz  qram  arıqlamışam,
paltarlarım əynimdən düşür...
Diləfruz  guya  ürəyi  xarab  olduğu  üçün  özünü  sandığın  üstündən  yerə
yıxmaq istədi. Lakin Rəhman uzaqda dayandığından, onu tuta bilməyəcəyini görüb
bir neçə dəfə “vay, vay” deyərək ərini səslədi. Rəhman yaxına gələndə arvad ağır
gövdəsini onun qolları arasına saldı, gözlərini süzüb iniltili bir səslə:
−Termometr! –deyə ürəyini tutub pıçıldadı.
...Səhər açılırdı. Adil hələ də yatmamışdı.
Saat  onu  vuranda  Məmmədin  səsinə  əvvəlcə  Adil  durdu.  Bir  az  sonra
Diləfruz  da  oyandı.  Rəhman  isə  yerində  qurdalandı,  ancaq  gözlərini  açmaq
istəmədi. Uşaq ikinci dəfə çığıranda Rəhman hirsindən dişlərini bir-birinə qısıb öz-
özünə deyindi:
−Qoymaz ki! Qoymaz ki, bir az gözümüzə yuxu getsin, köpəkoğlu elə bil ki,
eşşəkdən süd əmib, ağlayanda qoduq kimi anqırır.
Rəhman evdə olan vaxtlar Diləfruz əlini ağdan-qaraya vurmazdı.  Çayı da
kişi qoyar, evi də o süpürər, uşağı da o saxlardı. Öz vəzifəsini yaxşı bilən Rəhman
bu gün də qalxıb Məmmədi qucağına aldı. Uşağı yırğalayaraq, onu sakit eləmək
üçün oxumağa başladı:
Ay mənim şuluq oğlum,
Cumbulu, totuq oğlum,
Səhər sübh açılmamış,
Ağlayar qoduq oğlum...
“Qoduq” sözünü eşidən Diləfruz ərinə çəpəki bir nəzər saldı. Ancaq kişinin
Məmmədi marçıltı ilə öpdüyünü görcək danışmadı.
Adil durub əl-üzünü yumağa aynabəndə çıxanda Diləfruz çevrilib arxadan
qanlı-qanlı onu süzdü. Sonra sağ əlini yorğanın altından çıxarıb şəhadət barmağını
silkələyə-silkələyə ərinə tapşırdı:
−Bax... Rəhman, qulaqlarını aç, yaxşı eşit, əgər bu gün sən onun tənbehini
eləsən, eləmisən. Ağzına su alıb sussan, onda mən bilirəm neyləyəcəyəm.
Rəhman sifətinə incik bir ifadə verib dedi:
−Ay Diləfruz xanım, sən öz əziz canın, daha bəsdir də. Bir hirsin soyusun
də. Uşaqdır, qanmayıb, qələt eləyib atasıynan! Axı səhər-səhər yenə bu evdə küy-
kələk qoparmağın nə mənası?
−Yox! Qoymaram. Qoymaram o mənim üzümə ağ olsun!
Kişi başını bulayıb arvadın eşidə bilməyəcəyi bir pıçıltı ilə:
−Heç dəxli mətləbə var! – öz-özünə şikayətləndi.
Adil içəri girəndə Rəhman onu saxladı:
−Bir otur görüm, oğlum, səniynən işim var.
Adil  dəsmalı  çiyninə  atıb  atasilə  üzbəüz  əyləşdi.  Diləfruza  sanki  biz
batırdılar; arvad çevik bir hərəkətlə yerində fırlanıb arxasını Adilə çevirdi. Rəhman
uşağı yerə qoydu. Məmməd gecədən stol üstündə qalmış kasadan bir küftə götürüb
oynamağa getdi. Rəhman kirpik çalıb susdu. Əvvəlcə Adilə, sonra Diləfruza baxıb
köksünü ötürdü. Stulu altına çəkib oturdu, sanki oğlundan utandığı üçün gözlərini
yerə dikdi.
Diləfruz ərinin danışmasını səbirsizliklə gözləyirdi. İstəyirdi ki, bu dəqiqə
Rəhman Adilin üstünə çığırıb danlasın, təhqir etsin, üstəlik üzünə də bir-iki sillə
çəksin. Onun ürəyi ancaq bundan sonra soyuya bilərdi. Lakin belə olmadı.
−Gecə hardaydın, Adil? – deyə Rəhman mülayimcəsinə soruşdu.
−Gəzməyə getmişdim, karnavaldaydım. – Adil atasının üzünə baxaraq cavab
verdi.
Rəhman yenə susdu. Sanki soruşmağa heç bir söz tapmırdı.
−Demək gəzməyə getmişdin, hə? – deyə o, Adilin sözlərini təkrar etdi.
−Bəli!  Getmişdim,  yenə  gedəcəyəm!  Bunu mənə heç  kim qadağan eləyə
bilməz. Əgər sən buna etiraz edirsənsə, de görüm nə üçün?! Burda nə pis iş var?
Ata, sənə onu deyim ki, mən Diləfruzla yola gedə bilmərəm.
Kişinin çox yumşaldığını hiss edən Diləfruz, kininin soyumadığını bildirmək
üçün bir daha yerində qurdalanıb çarpayını cırıldatdı.
−Yaxşı  eləmirsən,  oğul,  o  səni  əvvəllər  doğma  anan  kimi  əzizləyirdi.
Bilmirəm sizə nə oldu?
−Xeyr!  –  deyə  Adil  atasının  sözünü kəsdi.  –  Səhv edirsən,  ata!  Sən çox
şeydən xəbərsizsən. Əvvəllər o məni çox əzizləyirdi! Bəs indi?! Sənə onu da deyim
ki, mən bu vaxtadək ögey-doğmalığı heç ağlıma da gətirməmişəm. Ancaq indi o
mənə ögey ana olduğunu hiss etdirdiyi üçün daha dözə bilmirəm! Universitetdə
dərslər başlayan kimi mən bu evdən gedəcəyəm!
Rəhman qulaqlarına inanmadı:
−Hara gedəcəksən?!
−Gedib yataqxanada qalacağam.
Rəhman sifətinə süni bir mehribanlıq verməyə çalışdı.
−Oğlum,  ağlını  başına  yığ,  adam  kəmhövsələ  olmaz,  bir  danışdığını,  nə
elədiyini bilər. Diləfruzdan bu gün incimisən, sabah genə barışarsan...
−Xeyr, bizim barışmağımız çox çətin olacaq. Sən bir oğul kimi məni yaxşı
tanımırsan.  Biz  başqa-başqa  adamlarıq.  Bəli,  mən  bu  evdən  baş  götürüb
gedəcəyəm. Bir də onu deyim ki, mən tək ona görə getmək istəmirəm!
−Bəs daha nolub ki?..
Hirsdən  Adilin  dodaqları  və  üzünün  əti  titrədi.  Qaşlarını  düyünləyib
danışmadı, bu dəqiqə ağlayacaqmış kimi sifəti qırışdı.
−Ata, − deyə o birdən ayağa qalxdı. – Düzü bilmək istəyirsənsə, mən həm
onun üzündən, həm də sənə görə getmək istəyirəm! Bəli, bəli, sənə görə! İndi mən
çox şeydən xəbərdaram!..
−Necə, necə? Mənə görə? Mən sənə neynəmişəm? Məndən nə eşitmisən ki?
Rəhman heyrətlə gözlərini bərəldib ayağa qalxdı.
−Mən  bu  evdə  yaşamağa  utanıram!  Yoldaşlarımdan  xəcalət  çəkirəm.
Deyirlər atan alverlə məşğul olur. Ancaq sən bunu məndən gizlədirsən.  Həmişə
gətirdiyin  şeyləri  “qonşular  üçün  almışam”,  deyirsən!  Diləfruz  bu  evə
gəlməmişdən mən belə sözlər eşitməzdim! Əgər bunlar doğrudursa, demək səni bu
çirkin işə o məcbur edir, o!
Elə bu əsnada həyət qapısı döyüldü.
Diləfruz  fısıldaya-fısıldaya  ayağa  qalxdı.  Evin  ortasında  qoyulmuş  kətili
təpiyilə yıxıb qapıya çıxdı.
Rəhman onu dilə tutmağa başladı:
−Əvvəla, onu sənə kim deyib çox qələt eləyib! Sonra əgər düzünü bilmək
istəsən, bir-iki kərəm qonum-qonşu tapşırıb onlara öz mayasına xırda-mırda şey
gətirmişəm. Bir də hərgah eləsəm də nolar, oğlum, pul qazanmaq eyib deyil ki!
Oğurluq  eləmirəm,  cibə  girmirəm...  Bir-iki  dənə  stəkan-nəlbəki,  beş-on  dənə
yumurta  gətirib  on  şahı  bahasına  satanda  bəyəm  pis  iş  görürəm?  Məsəl  var,
deyərlər  ağ pulu qara günçün yığırlar!  Cibimə ağırlıq  eləmir  ki.  Boş çuval  dik
durmaz, oğul. Mənim də çalışdığım səninçündür. Daha maşallah yekə oğlansan,
sabah-birigün gərək...
−Xeyr! Mənə elə qazanılan pullardan heç nə lazım deyil. Onları ver Diləfruz
öz üst-başına xərcləsin!
Aynabəndə  al-əlvan  geyinmiş,  bəzəkli  bir  qız  girdi.  Bu,  Diləfruzun  təzə
rəfiqəsi Laloçka idi.
−Ay Rəhman dayı, − deyə o, pəncərədən başını içəri soxub şit-şit güldü. –
Xoş gəlmisən. Hanı mənim gülməxmərim?
Rəhman, Adillə bayaqkı söhbətdən sonra qıza nə cavab verəcəyini bilmədi.
−Hm... bir şey gətirməmişəm, − dedi. – Pulunu özünə qaytaracağam.
−Necə? Bəs  Diluşa deyir  qırmızı  gülməxmər də gətirib,  paltomun yaxası
üçün dəri də.
Rəhman qulaqlarının dibinədək qızardı.
ANASININ ƏZİZ BALASI
Həyatda ancaq son dəbdə bəzəkli  paltarlar  geymək və gəzmək arzusu ilə
yaşayan qonşu qız qırmızı kirəmidli evə yenicə ayaq açmışdı. O, indi dördüncü
dəfə idi  ki,  bu evə gəlirdi.  Qonşu qızla Diləfruzu dostlaşdıran onların evlərinin
yaxınlığı  yox,  zövqlərinin  yaxınlığı  olmuşdu.  Güvəc  diyirlənib  qapağını  tapar,
deyərlər.
Keçən  ay  Diləfruz  qiymətli  parçadan  son  dəbdə,  ürəyə  yatan  bir  paltar
tikdirmişdi.  Həmin  paltarı  birinci  dəfə  idi  ki,  geyinib  şəhərə  çıxmışdı.  O,
univermağa,  bəzək şeyləri  satılan  dükanlara,  komisyon mağazalarına  baxa-baxa
gedirdi.  Bu  vaxt  iyirmi  iki-iyirmi  üç  yaşlarında  bəzəkli  bir  qız  tələsik  ona
yaxınlaşdı:
− Ay bacı,  sən  allah,  bir  ayaq saxla  görüm, bu nə qiyamət  parçadır, sən
geyinmisən... Bunu hardan gətirtmisən? Mamam canı, bilsəm ki, metrəsi lap min
manatdır, yenə alaram. Nə gözəl də tikdirmisən! – Qız az qala paltarı Diləfruzun
əynindən çıxarmaq istəyirdi, arvadın gah sağına, gah da soluna keçib həsrət dolu
gözlərlə onun geyiminə diqqət yetirirdi. – Dayan, dayan bir görüm, nə fasondur.
Hə,  daldan  iki  sklad,  qabaqdan  pliserovkalı.  Yaxası  da  ki,  mənim  krepsatin
paltarım  kimi  buracan  açıq.  Fiquranıza  da  nə  yaxşı  yaraşır...  Ay bacı,  yerini
deyinən, bu parçanı hardan gətirtmisən, hansı partnixaya tikdirmisən?
Diləfruzu heç nə bu qədər sevindirə bilməzdi. Onun paltarı cavan bir qızın,
özü də belə bir qızın xoşuna gəlmişdi.
− İstəsən ikicə həftəyə sənin üçün bu parçadan da gətirdərəm, partnixamla
da tanış edərəm.
− Sən allah?! Doğrudan?
− Mən söz verdim, qurtardı!
− Çox sağ ol.
Küçədə  dayanıb  geyim  və  dərzilər  barədə  xeyli  söhbət  etdikdən  sonra
Diləfruz onu evlərinə apardı.
− Tanış olaq, − deyə bəzəkli qız, uzun, qırmızı manikürlü dırnaqları görünən,
ağ tor əlcəkli əlini Diləfruza uzatdı:
− Laloçka.
− Çox gözəl, mənim də adım Diləfruz xanımdır.
Qız onun adını öz zövqünə uyğun şəklə salaraq təkrar etdi:
−  Diluşa...  Elə  mənimki  də  əvvəl  Lalə  idi,  mamamın  xoşuna  gəlmədi,
dəyişib Laloçka elədi.
...Diləfruz  vədinə  sadiq  qalaraq,  bir  neçə  gün  sonra  geydiyi  parçadan
Laloçka üçün də gətirtmiş və dərzisinin yanına aparıb, həmin fasonda paltar sifariş
vermişdi. 
         Bu gün isə Laloçka,  Diləfruza sonradan tapşırdığı  şeyləri  almaq üçün
gəlmişdi. 
         O, hündür, kauçuk dabanlı qəribə bir tufli geymişdi.  Qırmızı rəngli bu
tuflinin üzünü bir-birinə dolaşdırılmış ensiz qaytanlar təşkil edirdi. Gödəkqollu sarı
tünük parçadan olan koftasının qolundan Laloçkanın alt paltarı görünürdü. Yelpinç
kimi qat-qat yaşıl tumanının üstündən bağladığı ağ enli kəmər qızın belini möhkəm
sıxmışdı.  Boynundakı  qızıl  medalyon,  açıq  yaxasından  döşlərinin  arasına
sallanmışdı.  Biləklərində  ilanşəkilli  qolbaqlar  vardı.  Qulaqlarında  kiçik  qaşlı
sırğalar parıldayırdı.  O, xına qoyulmuş qırmızımtıl  saşlarını  hər  tərəfdən yuxarı
darayıb təpəsində top kimi yumurlayaraq sançaqlamışdı. Uzun, ensiz qaşları elə bil
alnına qara tuşla rəsm edilmişdi.
         Laloçka içəri girəndə, qıpqırmızı boyanmış ətli dodaqlarını büzüb, uzun, qara
kirpiklərini qaldıraraq, otaqdakı şeylərə ötərgi bir nəzər saldı.  Diləfruz, ayna ilə
üzbəüz qoyulmuş yumşaq divanda  ona yer göstərdi. 
Mersi!  – deyə Laloçka,  arxa tərəfdən tumanının ətəyini  ehtiyatla qaldırıb
əyləşdi.  Diləfruz,  ərinə  çıxıb  getməyi  işarə  etdi.  Rəhman  qalxıb  haqq-hesab
çötkəsini götürərək o biri otağa keçdi.
Arvad da gəlib Laloçkanın yanında oturdu.
Söhbətə yenicə başlamışdılar ki, Adil qaşqabaqlı halda köynəyinin yaxasını
düymələyə-düymələyə aynabəndə çıxdı. Onu görən Laloçkanın sözü ağzında qaldı.
Qız, dikəlib arxadan diqqətlə Adilə baxdı:
− Diluşa, bu oğlan kimdir? – deyə o, gözlərini aynabənddəki əlüzyuyanın
qabağında dayanıb başını darayan Adildən ayırmadan soruşdu. Diləfruz rəfiqəsinin
sualını cavabsız buraxdı.
− Diluşa, bu oğlan da sizdə olur? – deyə Laloçka təkrar soruşanda, arvad
etinasız bir tərzdə dedi:
− Rəhmanın yetimidir.
Laloçkanın qaşları dartıldı, gözləri bərələ qaldı:
− Necə? Rəhman dayının? Bəyəm sən onun ikinci...
Bu yarımçıq cümlədən onun nə demək istədiyini  başa düşən Diləfruz bir
qədər tutuldusa da, özünü sındırmadı:
− Əşi, fikir vermə! Sözünü de...
− Hə, onu danışırdım, axı... – Laloçka pəncərədən boylanaraq, pilləkəni enən
Adilin arxasınca baxa-baxa davam etdi: − Mamam deyir, gələn il səni qoyacağam
əcnəbi dillər  institutuna ingiliscə öyrənəsən.  Mənim də həvəsim var ey...  ancaq
Diluşa heç oxumağa kirdarım yoxdur. Dəftər-kitab görəndə bağrım yarılır. Yenə
maraqlı sevgi romanından-zaddan ola, adam birtəhər oxuyar. Əşi, mamamdı deyir
də. Bəlkə heç oxumadım, əlimdə gül kimi sənətim var.
− Harda işləyirsən, Laloçka?
− Ministerstvada.
− Maşallah! Nə işində?
− Dakladçisayam.
− Naçalnikin yanında?
− Bəli.
− Maşallah! Naçalnikin kimdir?
Laloçka sevdiyi oğlan haqqında danışırmış kimi, çiyinlərini əsdirdi. Sifətinə
özündən məmnun bir ifadə verib dedi:
−  Mamed  Hüseynoviç!  Evləri  də  lap  şəhərin  mərkəzində  olur.  Belə
hündürboylu,  yaraşıqlı  oğlandır,  qaraqaş-qaragöz.  Çox  vaxt  kofesmolokom
rəngində koverkot kostyum geyər. Tanıyarsan...
Diləfruz özünü xam göstərməmək üçün astaca başını tərpətdi.
− Görmüş olaram.
−  Bilirsən  necə  oğlandır?  Elə  buna  görə   də  zamistitelinin  dakladçisası
həmişə mənə paxıllıq eləyir. Deyirəm ona ki, ay qız, sənin naçalnikinin zəngindən
də  adamın  zəhləsi  gedir.  Amma mənimki  zəng  vuranda  elə  bil  musiqi  çalınır,
adamın oynamağı gəlir. Özüm ölüm, Diluşa, doğrudan elə belədir a...
O  biri  otaqdan  şaqqa-şuruq  səsi  gəldi.  Rəhman  mallarını  haqq-hesab
çötkəsindən keçirirdi.
− O nə səsdir, Diluşa? – deyə Laloçka əyilib açıq qapıdan o biri evə baxdı.
Diləfruz əlini şappıltı ilə dizinə vurub qışqırdı:
− Rəhman! Mane olursan!
Çötkə sonuncu dəfə “şaraq” eləyib susdu. Rəhman da papağını qoyub evdən
çıxdı. Diləfruz Laloçka üçün çay gətirdi. Mizin üstünə mürəbbə, peçenye qoydu,
əyləşib üzünü yenə ona tutdu:
− Hə, sözün yarımçıq qaldı.
Laloçka dinmədi. Qız, gözlərini tuflilərinin burnuna dikərək fikrə getmişdi. 
− Niyə danışmırsan?
Laloçka,  yanaqlarına  tökülmüş  tellərini  qulaqlarının  arxasına  aparıb
Diləfruza baxdı.
− Heç, elə belə...
Bu dəfə ikisi də susdu.
− Laloçka, nişanlanmısan?
− A... yox... a, − deyə qız saxta bir təvazökarlıqla cavab verdi. – Hələ nə
vaxtımdır ki, hara tələsirəm... Ərə gedənlər görürəm, elə çox vərəzən günə çıxıblar.
Mamam deyir, səni bir kompozitora ərə verəcəyəm, mən istəmirəm.
−Neyçün istəmirsən! Get də. Qızı öz xoşuna qoysan ya mütrübə gedər, ya
zurnaçıya.
Laloçka bu söhbətlərdən utanırmış kimi, başını aşağı saldı. Sonra ehtiyatla,
lakin ciddi bir tövrlə:
− Diluşacan, bayaqkı oğlan həmişə sizdə olur? – deyə soruşdu.
−Bu vaxta kimi bizdə olurdu, bundan sonra yataqxanada qalacaq. Əşşi, adam
sözü  danışsana.  Qoy  bir  gedim  gülməxmərini,  paltonun  dərisini  gətirim,  gör
xoşuna gəlir?
− A... doğrudan lap yadımdan çıxmışdı.
Diləfruz həyətə  düşəndə Laloçka tez  ayağa qalxdı,  ara  qapıdan boylanıb,
yataq otağında çarpayının başından asılmış xalçaya, aynalı paltar şkafına, bəzək
stolunun üstündəki ətir şüşələrinə və divarlardakı şəkillərə baxdı.
Diləfruz zirzəmidən çıxıb həyət qapısını bağlayaraq, yuxarı qalxdı. Laloçka
onun əlindəki  sarı  tülkü dərisi  ilə  qırmızı  gülməxmər parçanı  görəndə hər  şeyi
unudub  arvadın  üstünə  atıldı.  Şeyləri  Diləfruzun  əlindən  qapıb  tələsik  ayna
qabağına keçdi. Parçanı fitə kimi özünə sarıyıb, tülkü dərisini şərf təki boynuna
sarıdı.
− Mersi! – Laloçka pəncələri üstündə fırfıra kimi o tərəf-bu tərəfə fırlandı.
– Diluşa, yaraşır mənə?
− Bəs  necə,  lap qiyamət!  Nahaq deməyiblər  ki,  gözəllik  ondur, doqquzu
dondur. Arvadınkı, qızınkı geyimdir.
− Diluşa, bunların qiyməti nə qədərdir?
Diləfruz səsini ucaldıb ərklə Laloçkaya acıqlandı:
− Bax, mənim əziz canım üçün, inciyərəm! Danışdırmaram səni. Məndən elə
şeyləri soruşma. Sən kimsən, mən kiməm? Pulun yoxdur, bəxşiş kimi götür.
− Yox a... çox sağ ol. Mamam ölməyib ki, neçəyə olsa alacağam.
Doğrudan da, Laloçka üçün malın qiymətinin əhəmiyyəti yox idi. Diləfruz
nə qədər desəydi, qız gətirəcəkdi. Xeyli söhbət, qeybət elədikdən sonra evlərinə
getməyə hazırlaşan Laloçka ayağa qalxdı və:
− Saat  neçədir, Diluşa! – deyə soruşdu. – Mənimki yadımdan çıxıb evdə
pianinanın üstündə qalıb.
− Hara tələsirsən, hələ tezdir.
Diləfruz, Laloçkanın nə qədər borclu qaldığını söz arası eşitdirdikdən sonra,
qız şeyləri götürüb aynabəndə çıxdı.
− Bura bax, Laloçka, vxodnoy axşamı bizə gələrsən.
− Xeyir ola?
− Xeyirdir, Məmmədin üç yaşı  tamam olur, ad gününü keçirəcəyik.  Bax,
əvvəlcədən deyirəm, padarka-zad lazım deyil.  Mənim əziz canım üçün, gətirsən
inciyərəm.
Həmişə  belə  ziyafətlərə  dəvət  olunması  ilə  fəxr  edən  Laloçkanın  gözləri
parladı.
− Kişi qonağınız da olacaq?
− Gələrsən, görərsən. Elə çoxu kişi xeylağıdır.
− Tans necə, Diluşacan?
− O sizdən asılıdır, kim istər oynar özü üçün.
−  Mersi!  Onda  mən  plastinkalarımı  da  gətirəcəyəm.  Məndəki  valslar,
fokstrotlar, yəqin sizdə olmaz.
− Gətir də, nə istəyirsən, gətir...
Axşama  kimi  Diləfruzun  yanına  daha  bir  neçə  arvad  gəldi.  Kimi  sifariş
etdiyi çay dəstgahını, kimi ipək paltarlığını alıb, razılıq edərək getdi. Dünən gecə
Rəhmanın  gətirdiyi  malların  çoxu  satılıb  qurtardı.  Diləfruz  müştərilərini  yola
salanda onları oğlunun ad gününə dəvət etməyi də unutmurdu.
Adilin həsrətlə gözlədiyi çərşənbə axşamı da gəlib çatmışdı. Görüş vaxtına
az qalırdı. İki saatdan sonra o, bütün həftəni−gecələr də, gündüzlər də xəyalı ilə
yaşadığı  qızla  –  Ceyranla  görüşəcəkdi.  Hələ  ertədən  özünü  səliqəyə  salıb
hazırlanmış  Adil,  aynabənddə  oturaraq  tarı  sinəsinə  basmışdı.  O,  “Sarı  bülbül”
mahnısını  çalır  və  ürəyində  Ceyranla  danışırdı.  İçəridə  Diləfruzla  Laloçka
Məmmədin ad gününə toplaşacaq qonaqlar üçün hazırlıq görürdülər.
Bu  gün  Diləfruz  çoxdankı  arzusunu  yerinə  yetirmişdi:  Məmmədin
qışqırmasına əhəmiyyət vermədən, onu tanış bir diş həkiminin kreslosunda oturdub
qabaq  tərəfdən  ağzına  qızıl  diş  saldırmışdı.  Ertədən  göz  yaşı  axıdan  uşaq  indi
dişinin ağrısından yuxuda da ufuldayırdı.
Diləfruzun məşğul olmasından istifadə edən Laloçka hərdən pəncərəni açıb
Adilə baxır və ona söz atırdı. Adilin əhəmiyyət vermədiyini görən qız, dinc dura
bilmirdi, aynabəndə çıxaraq gah onun saçlarını qarışdırıb qaçır, gah da şıltaqlıqla
barmağını  tarın  simlərinə  sürtərək  Adili  danışdırmaq  istəyirdi.  Evlərində  qonaq
hesab etdiyi Laloçkanın bu yersiz hərəkətlərinin əsl mənasını başa düşməyən Adil,
nəhayət, hövsələdən çıxıb tarı qırağa qoydu, hirslə ayağa durdu:
− Məndən nə istəyirsiniz?!  – deyə Laloçkanın boyalı  sifətinə baxdı.  Qız,
ucları geriyə əyilmiş, uzun qara kirpiklərini qaldırıb əda ilə Adili süzdü. Sonra qızıl
dişini göstərmək istəyirmiş kimi yanakı güldü.
− Bilmirsən nə istəyirəm?..  – O pərt  olduğunu gizlədə bilmədi,  yanaqları
qızardı. Diləfruz eşitməsin deyə, astadan əlavə etdi: − Bu gün-sabah universitetdə
oxuyacaqsan, ancaq hələ çox şeyi başa düşmürsən.
Laloçkanın bu sözlərini özünə qarşı təhqir hesab edən Adil, ona kəskin bir
cavab vermək istədisə də, özünü saxladı. – Əgər məndən böyük olmasaydınız sizə
yaxşı  bir  cavab verərdim!  –  deməklə  kifayətləndi  və  nifrətedici  nəzərlərlə  qıza
baxıb yana çevrildi.
Adilin uzaqlaşmaq istədiyini görən Laloçka onun qabağına keçdi:
−  Bura  bax,  mən  bilsəydim  acığına  gələcək,  zarafat  eləməzdim.  Xahiş
edirəm, incimə... Sonra əgər böyük-kiçikliyə qalsa, elə ikimiz də bir yaşda olarıq.
Yəqin  məni  mamam gündüz,  səni  də  anan  elə  o  gün  axşam doğub.  –  Qız  öz
sözlərindən  xoşlanıb  güldü.  –  Padumayeş!  Obeddən  ujinə  qədər  fərqimiz  var.
Ancaq,  Adilçik,  elə  bilirəm,  sən  axşam qaranlığında  doğulmusan,  hə?  Bilirsən
neyçün belə deyirəm? Gözlərin çox qaradır, yəqin qaranlığa baxmısan...
Adil onun sözünü yarımçıq qoydu:
− Gedin bu komplimentləri başqalarına deyin! Mən siz düşünən adamlardan
deyiləm!
Adil  tarı  götürüb içəri  keçdi,  əsəbi  halda qapını  örtüb  otaqda gəzinməyə
başladı.
− Bilmirəm, bu bəzəkli müqəvva bizim evi hardan tanıdı?
O, bayıra çıxmaq istəyəndə gözü anasının şəklinə sataşdı. Nərgizin təzəcə
dən düşmüş saçları, sanki bir az da ağarmışdı.
Adil bu gecə onu yuxuda görmüşdü. “Necəsən, oğlum? – deyə anası oğlunun
başını  mehriban-mehriban sığallayıb  soruşmuşdu.  –  Diləfruz səni  incitmir  ki?”,
“Yox, anacan, nigaran qalma, incitmir, − deyə Adil cavab vermişdi. – Sənin şəklin
elə o vaxtdan çarpayımın başından asılıb. Mən dərdimi həmişə ona deyirəm, ana.”
“Saxla, oğlum, qoy barı şəklim sənə həyan olsun.”
Adil yuxuda anası ilə o qədər danışmışdı ki! Sonra anasının bağışladığı qızıl
saatı hələ də əziz bir yadigar kimi saxladığını ona bildirəndə, arvad gülümsəmişdi:
“İndi daha böyümüsən, oğlum. Saatı qoluna bağla”, demişdi. Adil Ceyranı sevdiyi
barədə söz açmağa utanmışdı. O, anasının boynuna sarılıb ətirli saçlarından öpmək
istəyəndə Diləfruzun səsinə yuxudan ayılmış və çox mütəəssir olmuşdu.
İndi gözü anasının şəklinə sataşanda Adil hər şeyi yenidən xatırladı. Nərgiz
yenə nəzərlərini oğluna zilləmişdi. Adil hayana gedirdisə, sanki anası gözləri ilə
onu müşayiət edirdi. – “Ana, kaş Ceyranı sən də görmüş olaydın! – deyə öz-özünə
pıçıldadı. – Sən mənim bu vaxtımı çox arzulayardın!”
Adil  anasının  bağışladığı  qızıl  saatı  yazı  stolunun  siyirtməsindən  çıxarıb
qoluna bağladı. Bir daha Nərgizin şəklinə baxdıqdan sonra bayıra çıxdı. Həyətə
yenicə düşmüşdü ki, kimsə aynabənddən onu səslədi. Adil çevrilib yuxarı baxanda
yenə  Laloçkanı  gördü.  Qız  utanırmış  kimi  pəncərənin  pərdəsini  üzünə  çəkib
gizləndi.
O ikinci dəfə həyətə baxanda, Adil qapını çırpıb küçəyə çıxdı.
− İnsafsız! – deyə Laloçka pərt halda böyük otağa keçdi.
Diləfruz  baş-başa  qoyulmuş  yemək stollarının  üstünə  araq  və  şərab  dolu
büllur  qrafinləri,  qədəhləri,  zərli  boşqabları  və gümüş çəngəl-bıçaqları  düzürdü.
Qab-qacağın  cingiltisinə  oyanan  Məmməd,  ağzını  göyə  açıb  səsi  gəldikcə
çığırmağa başladı.
− Ağlama, Mamulyacan, ağlama, − deyə anası onu sakitləşdirməyə çalışdı. –
Dur gedək, oğlum, əl-üzünü  yuyum, sənə konfet verəcəyəm.
− Əvvəl ver, sonra yu! – deyə Məmməd köynəyinin qolu ilə burnunu sildi. 
Anası Məmmədin üstünə bir konfet tulladı.
− Hə, dur oğlum, indi gedək əl-üzünü yuyum. Axşam qonaqlarımız gələcək.
Məmməd çiyinlərini atıb bağıra-bağıra anasına cavab qaytardı:
−  Neyçün yuyum, ey... Bəlkə əl-üzümü yudum, heç qonaqlar gəlmədi...
− Uşaqla işin olmasın, − deyə Laloçka da yaxına gəldi. – Mamulya, bir dəfə
gül, xalan qızıl dişinə baxsın... Ay bərəkallah!
Məmməd hırıldadı. Balasının ağzında qızıl dişin parıldadığını görən Diləfruz
da ləzzətlə qəhqəhə çəkdi.
− Diluşa, neçə qonağın olacaq? – deyə Laloçka süfrəyə düzülmüş nimçələri
sayıb soruşdu.
− Səninlə, ya sənsiz?
− Mən özümü bu evdə qonaq saymıram.
Laloçka bu eyhamlı  sözündəki  mənanın Diləfruza çatmadığını  hiss  etdiyi
üçün bir də həmin söhbətə qayıtdı:
− Başa düşdün nə dedim?
− Necə?
− Deyirəm sən razı olsan, mən özümü həmişəlik bu evin qızı sanardım.
Laloçka  küncdə  alçaq  dolabçanın  üstündə  qoyulmuş  patefonu  qurmağa
başladı.
− Əlbəttə,  − deyə Diləfruz başını  qaldırmadan cavab verdi,  − elə sən də
mənim qızımsan.
− Diluşa, bir söz desəm, acığın gəlməz ki?
− Acığım gələr, su içərəm.
− Birdən mən sənin qızın yox, gəlinin olmaq istədim, onda?
Laloçka gözünün ucu ilə Diləfruza baxıb cavab gözlədi.
− Gəlinim?... – Arvad əlindəki qədəhi silib stolun üstünə qoydu. – Heyf ki,
oğlum çox balacadır.
− Bəs böyük oğlun?
Arvad qəfildən geri çevrildi:
− Sən dəli olmusan, nədir?
Patefon çalmağa başladı.
−  Niyə  elə  danışırsan,  Diluşa?  Cavanlıqda  özün  sevəndə  heç  dəlilik
eləməmisən?
Diləfruz əlindəki məhrəbanı çiyninə atıb gözlərini bərəltdi:
−Ay  qız,  sən  nə  deyirsən?  –  Arvad  sifətinə  ciddi  bir  ifadə  verib  ona
yaxınlaşdı. – Yoxsa...
Laloçka,  guya  utandığından  əllərilə  üzünü  qapadı.  Diləfruz  patefonu
dayandırdı. Arvad nə deyəcəyini bilmədi: Laloçkanı danlasınmı, ya bu işdə ona
kömək edəcəyinimi söyləsin? Bu gözlənilməz sözün müqabilində o, cavab üçün
çətinlik  çəkdi.  Əgər  Adil  doğma  oğlu  olsaydı,  Diləfruz  bu  işə  ürəkdən  razılıq
verərdi;  çox  vaxt  həsəd  apardığı  bu  qızın  ailəsilə  qohum  olardı.  Diləfruz
Laloçkanın əmisinin dəmir yolunda böyük qulluqda olduğunu da bilirdi. Bu ailə ilə
birləşmək qırmızı kirəmidli evin gələcək həyatı üçün də xeyirli olardı. Ancaq indi
vəziyyət  tamam başqa  idi.  O,  Adili  özündən  uzaqlaşdırmaq  üçün  gecə-gündüz
yollar aradığı bir vaxtda Laloçka məhəbbətini bu evdə tapmışdı.
− Ay qız, sən bu sözləri doğrudan deyirsən?
Laloçka əzgin bir halda özünü divana yıxıb başını yana əydi.
− Mən bu barədə səninlə hələ keçən dəfə danışmaq istəyirdim, − deyə o,
yaxasını  açıb  əli  ilə  sinəsini  yellədi.  –  Ancaq  utanırdım.  Dedim bəlkə...  bəlkə
dedim, sən razı olmadın...
Diləfruz fikrə getdi. Yaxınlaşıb qızın saçlarını oxşamağa başladı.
− Yaxşı, sakit ol, mən bu barədə bir Rəhmanla da danışaram.
Laloçka suyu süzülə-süzülə evdən çıxdı. Hər şeyin öz qaydasında olduğunu
görən Diləfruz o biri otağa keçdi. Ortada dayanıb divarlara diqqətlə nəzər yetirdi.
Bura da təmiz və səliqəli görünürdü. Diləfruzun xoşuna gəlməyən bir şey vardısa,
o da Nərgizin şəkli idi. “Yaxşı, birdən qonaqlardan bu otağa keçən oldu, − deyə o
düşünməyə  başladı,  −  deməzlərmi  ki,  evin  yuxarı  başında  asılmış  bu  şəkil
kiminkidir?  Deməzlərmi  ki,  evin  xanımı  sənsənsə,  bəs  bu  nəçidir?  Yox,  mən
camaatı özümə güldürmək istəmirəm!”
Diləfruz Adilin çarpayısının üstünə qalxıb şəkli mıxdan çıxartdı; aşağı enib
xeyli  vaxt  kinli  nəzərlərlə  Nərgizin  əksinə  baxdı.  Sonra  onu  acıqla  çarpayının
altına tulladı.
AYNA SULAR QOYNUNDA
Adili qınamağa haqqımız yoxdur!
Kim  deyə  bilər  ki,  mən  sevgilimin  ilk  görüşünə  vaxtından  qabaq
getməmişəm? Bunu qızların yanında etiraf etməsək də, birinci dəfə görüş yerinə
necə  getdiyimizi  hamımız  çox yaxşı  xatırlayırıq.  O yer,  o  görüş,  o  gün edilən
söhbətlər insanın həyatında heç vaxt unudulmayacaq ən əziz yer, ən əziz görüş və
ən əziz söhbətlər kimi əbədi bir xatirə olaraq qalır. Gəncliyin mənası da o yerdən, o
görüşdən, o söhbətlərdən sonra başlayır.
Adili  qınamağa  haqqımız  yoxdur.  O  da  Ceyranın  görüşünə  xeyli  qabaq
gəlmişdi.  Narahat  ürək  döyüntülərilə,  kinoteatrın  qabağında  gəzinərək  tez-tez
saatına baxır, gözünü yollardan çəkmirdi.
Şəhərin işıqları yavaş-yavaş yanırdı.
Adil keçən çərşənbə axşamı karnavaldan sonra Ceyranı evlərinə ötürərkən
elədikləri söhbətləri yadına saldıqca fərəhlənirdi. Bir həftə əvvəlki görüş saatlarını
Adil bəlkə də bütün ömrü boyu xatırlayacaq, hər dəfə ürəyi qürurla vuracaqdı.
...Ceyranın uzaqdan gəldiyini görən Adil nə edəcəyini bilmədi. Özü də hiss
etmədən qızın qabağına yeridi. Laloçka ilə söhbətdən sonrakı pərtliyini unutmağa
çalışaraq gülümsədi.
Ceyran  qağayı  kimi  ağappaq  geyinmişdi.  Qız  utandığındanmı,  yoxsa
nədənsə, Adilə yetişcək başını aşağı, sinəsinə endirib susdu.
− Axşamın xeyir, Ceyran...
Adilin səsi yarıda qırılan kimi oldu. O, özünü toplayıb əlini irəli uzatdı.
− Necəsən? – deyə qızın balaca əlini ovcunda bərk-bərk sıxdı.
− Mən yaxşıyam, ancaq səni tutqun görürəm.
Adil sifətinə qayğısız bir ifadə verməyə çalışaraq:
− Tutqun deyiləm! – dedi.− Sənə elə görünür.
Onlar  hara  getdiklərini  özləri  də  bilmədən,  küçə  boyunca  gəzişməyə
başladılar.
− Hara gedirik? – deyə qız soruşdu.
− Sənin xətrin hara istəyir, ora.
Ceyran bu sözlərdən xoşlanmış kimi Adilə səmimi bir nəzər saldı.
− İndi  ki,  ixtiyarı  mənə verirsən,  onda qoy mən hara istəyirəm, səni  ora
aparım.
− Ölümə də gedərəm.
Adil, öz cavabından razı qaldı. “Bu sözü lap yerində dedim. Bundan sonra
utanmayacağam. Ceyranla açıq danışacağam – deyə düşündü. – Axı, niyə utanıram
ey... Əvvəl-axır, hər şeyi ona danışmayacağam!...”
Bir  azdan  onlar  dəniz  tramvayında  sahildən  uzaqlaşdılar.  Xəzərin
dərinliklərinə getdikcə hava sərinləşirdi. Toranlıqda, uzaqdan görünən işıqlı evlər,
möhtəşəm  Qız  qalası  və  bulvarda  cərgə  ilə  əkilmiş  ağaclar  Ceyrana,  nəhəng
lövhədə çəkilmiş, gözəl bir mənzərəni xatırladırdı.
Yüzə qədər sərnişin götürən dəniz tramvayı Xəzərin ayna sularında özü ilə
bir şənlik gəzdirirdi. Göyərtədə cavan bir oğlan klarneti yanıqlı-yanıqlı dilləndirir,
onun yanında oturmuş qız isə asta-asta kəsmə-şikəstə deyirdi.
Adillə  Ceyran  dəniz  tramvayının  arxa  tərəfində  üzləri  sahilə,  yanaşı
əyləşmişdilər.
Bakıdan xeyli uzaqlaşmışdılar. Buradan sahil o qədər işıqlı görünürdü ki, elə
bil Bakının üstünə kəhkəşan səpələnmişdi.
− Görürsən, Adil? – deyə Ceyran, yəqin ki, üşüdüyündən büzüşüb başı ilə
irəlini göstərdi. – Bir şəhərin işıqlarına bax!..− Qız bir qədər sahili seyr etdikdən
sonra əlavə etdi: − Mən əvvəllər balkonumuza çıxıb dənizə baxanda elə bilərdim
ki, Xəzər Bakıya yaraşıq verir. Ancaq yox, indi burdan görürəm ki, Bakı Xəzərə
gözəllik verirmiş! Albomum yanımda olsaydı, bu mənzərəni çəkərdim.
Adil dönüb qıza baxdı.
− Sən şəkil də çəkirsən?
− Bir az bacarıram.
Onlar sahilin axşam seyrindən məftun olmuş kimi susdular. Adil, Ceyranın
bir az da ona tərəf qısıldığını hiss edib soruşdu:
− Üşümürsən ki, Ceyran? Paltarın nazikdir...
− Doğrusu bir az üşüyən kimiyəm, − deyə qız yerində qurcalandı.
− Onda dur, içəri keçək.
Adil ehmalca Ceyranın əlindən tutub ayağa qaldırdı.
Onlar göyərtədən kayutaya enəndə dəniz tramvayı ağır-ağır  geri  dönürdü.
Küncdə oturmuş ağsaçlı  bir  qoca öz qarısı  ilə  pıçıldaşırdı.  Adillə Ceyran keçib
kayutanın dairəvi pəncərəsi qabağında əyləşdilər. Göyərtədə çalınan klarnetin səsi
ilə  qızın  oxuması  burada  da  eşidilirdi.  Adil  kürəyini  divara  söykədi,  sakitcə
mahnını dinlədi, sonra köksünü ötürüb başını silkələdi.
− Doğrudan da, nə qiyamət çalır! – dedi. Bu sözün müqabilində Ceyranın
dinmədiyini görcək əlavə etdi. – Klarnet də tar kimi gözəl alətdir!
Ancaq mən tarın səsini daha çox xoşlayıram, − deyə Ceyran altdan-yuxarı
Adili süzərək, yarızarafat, yarıgerçək ona söz atdı.  Adil bu eyhamı duydusa da,
özünü bilməməzliyə vurdu, danışmadı.
− Sən necə, Adil? – deyə qız soruşdu. – Sənə hansının səsi xoş gəlir?
− Üçüncünün!
− Üçüncünün? O nədir?
Adil başını qaldırıb, qızın qönçə kimi açılmış dodaqlarına baxdı.
− Desəm, inciməzsən ki?
− Yox...
− O, Ceyranın səsidir. Heyf ki, mən onu çox az-az eşidirəm.
Qız utandı,  üzündəki təbəssüm bir anda yox oldu. Adil öz dediyindən bu
dəfə  də  razı  qaldı.  Lakin  Ceyranın  qəlbinə  toxunduğunu  güman  edərək,
vəziyyətdən çıxmaq məqsədilə araya söz saldı:
− Ceyran, sən karnavalda bundan çox danışırdın.
− İndi növbə sənindir, − deyə qız onun fikrini tamamladı.
− Doğrudur, Ceyran, deyəsən mən də “taxta qaşıqsız” ağzıma su alıram. O
gecə karnavaldan çıxanda ürəyimdə deyirdim ki, yolda sənə hər şeyi danışaram.
Ancaq  heç  nə  deyə  bilmədim.  Səndən  ayrılanda  fikirləşdim  ki,  daha
utanmayacağam. İndi  də sənə deyəcəklərimi  üçüncü görüşə qoymaq istəyirdim.
Yaxşı  ki,  mənə  ürək  verdin.  Ancaq  heç  bilmirəm  nə  danışım  ki,  səni
darıxdırmasın...
−  Nə  xətrin  istəyir,  −  deyə  Ceyran  başının  hərəkətilə  yoğun  hörüyünü
çiynindən dala atdı, geniş açılmış gözlərini Adilə zillədi. – Mən musiqini rəsmdən
az sevmirəm. Ondan səhərə qədər desən də yorulmaram. Danış!  Səndə maraqlı
söhbətlər olar. Yəqin ki, musiqi dalınca gedəcəksən.
− Yox, Ceyran, mən tarı hərdənbir evdə tək qalıb darıxanda çalıram. Musiqi
dalınca  getmək  fikrində  deyiləm.  Mən  özümə  tamam  başqa  sahə  seçmişəm:
hüquqşünas olmaq istəyirəm.
− Hüquqşünas?
− Bəli, universitetdə oxuyacağam.
Ceyranın fikrə  daldığını  görən Adil  öz gələcək ixtisası  barədə danışmağa
başladı:
−  Bilirsənmi,  Ceyran,  hüquqşünaslıq  çox  maraqlıdır.  Bir  də  görürsən
cinayətkar təqsirlərini ört-basdır edir. Hər şeyi gizlədir, səninsə borcun həqiqəti üzə
çıxartmaqdır. Gərək müttəhimə elə suallar verəsən, ondan elə cavablar ala biləsən
ki, örtülü işi tamam aydınlaşdırasan. Mən hələ keçən ildən bu barədə əlimə düşən
kitabları oxuyuram...
Adillə çiyin-çiyinə əyləşmiş Ceyran onun dediklərinə diqqətlə qulaq asırdı.
− Demək, sən adamları mühakimə edəcəksən.
− Bəli! Oxuyub hüquqşünas olacağam. Sonra isə dövlət malını dağıdanları,
alverçiləri, əyri iş tutanları – başını nə ağrıdım – Sovet hökumətinə ziyan verən
adamların  hamısını  mühakimə  edəcəyəm!  Belələri  bizim  aramızda  hələ  var,
Ceyran.
...Adil geri dönüb baxdıqda bayaqkı ağsaçlı kişi ilə qarını kayutada görmədi.
Dəniz  tramvayı  fit  verdi.  Kayutaya  bir  neçə  cavan  girdi.  Ceyran  dairəvi
pəncərədən bayıra baxdıqda sahil işıqları lap yaxından sayrışırdı.
− Çatmışıq, Adil, − deyə qız ayağa qalxdı.
İkisi  də  göyərtəyə  çıxdı...  Ancaq...  söhbətləri  uzun  çəkdiyindən
gecikmişdilər; içəri girən cavanlar təzə sərnişinlərdi. Köhnə sərnişinlərdən, ancaq
Adillə Ceyran qalmışdı. Dəniz tramvayı yenə sahildən uzaqlaşırdı.
Vəziyyətin nə yerdə olduğunu bilcək, Adil Ceyrana, Ceyran da Adilə baxdı.
Qeyri-ixtiyari olaraq ikisi də güldü.
Başqa  çarə  də  yox  idi.  Onlar  yenə  kayutaya  keçib  əvvəlki  yerlərində
əyləşdilər. Adil pencəyini çıxarıb Ceyranın çiyninə saldı.
− Qorxuram sənə soyuq dəyər.
Qız, ona göstərilən hörmətə görə ürəyində sevindi.
− Çox sağ ol! – dedi və əlini uzadıb Adilin köynəyinin yaxasını düymələdi:
− Özünü də yaddan çıxartma.
− Mən səni görəndə hər şeyi unuduram.
− ...
− İnanmırsan?
Ceyran  başını  tərpətdi.  Onun  nəzərləri  uzaqlarda  yanıb-sönən  mayakların
üzərində,  vışkaların  sularda  əks  olunan  işıqlarında  gəzdi.  Qız  söhbətə  necə
başladığını özü də hiss etmədi:
− Bilirsən, Adil, mənim hələ uşaqlıqdan rəssamlığa o qədər həvəsim vardı
ki! Elə bilərdim dünyada ondan gözəl sənət yoxdur. Məktəbdə dərs vaxtı bir-bir
müəllimlərimizin şəklini çəkərdim. Dəftərlərimin hansını açsaydın rəsm albomuna
oxşardı.  Bir  dəfə  bunun  üçün  atam  məni  möhkəm  danladı.  Hesab  dəftərimin
cildində  cəbr  müəlliminin  şəklini  çəkmişdim.  Sonra  atam  qaşqabağını  sallayıb
oturdu. Kişinin ürəyini almaq istədim. Əlim yenə dinc durmadı. Kağız-karandaş
götürüb  onun  gülməli  bir  şəklini  çəkdim.  Altında  da  yazdım  ki,  “Yusif  bəy,
gəmiləri batandan sonra”.
− Atanın adı Yusif  bəydir?
−  Yusifdir,  ancaq  bəysiz.  Hə,  şəkli  divara  vurdum.  Özü  də  yaman
oxşatmışdım. Atam şəkli görəndə özünü saxlaya bilmədi. O qədər güldü ki... Sonra
gəlib başımı sığalladı. “Daha sənə sözüm yoxdur, qızım” dedi.
Adil, həvəslə danışan Ceyranı axıra kimi dinlədikdən sonra:
− Bəs indi harda oxuyursan, Ceyran? – deyə maraqlandı.
− Bu il rəssamlıq texnikumunu qurtarmışam.
− Onda sən əməlli-başlı rəssammışsan ki!
Ceyran təvazökarlıqla:
− Əməlli-başlı  olmasa da, özümə görə çəkirəm, − dedi.  Sözünə ara verib
əlavə etdi: − İstəsən gələn dəfə atamınkı kimi sənin də şəklini çəkə bilərəm.
Qızın zarafatından xoşlanan Adil:
−  Yox,  eləsini  istəmirəm,  −  deyə  gülə-gülə  cavab  verdi.  –  Çəkirsən,  bir
yaxşısını çək, yadigar saxlayım.
Ceyran, bir rəssam müşahidəsilə Adilə baxdı.
Oğlanın gözləri bu dəfə ona daha mənalı göründü. Bu gözlər Ceyrana, sanki
nə isə gizli bir söz demək istəyirdi.
−  Onda  gələn  dəfə  ertədən  görüşərik.  Ancaq  bu  qıvrım  saçlarını  bir  az
səliqəyə salarsan, heç alnın görünmür!
− O da baş üstə!..
Dəniz tramvayı sahilə yan alanda sərnişinlərin düşməyə hazırlaşdığını görən
Adillə Ceyran da ayağa qalxdı. Qız pencəyi çiynindən götürüb Adilə verdi və öz
təşəkkürünü bildirdi.
Sahillə dəniz tramvayı arasında qısa taxta körpü uzadılmışdı. Körpü ensiz
olduğundan onun üstü ilə, ancaq bir-bir keçmək mümkün idi.
Sahilə çıxmaq növbəsi  Ceyrana çatanda qızın yıxılacağından qorxan Adil
onun qolundan nə vaxt yapışdığını bilmədi. Ceyran ehtiyatla irəlilədikcə gah sağa,
gah sola əyilir, bəzən də müvazinətinin pozulduğunu görcək, yıxılmamaq üçün tez
o biri əlini də Adilə uzadırdı.
−Qorxma, qorxma, Ceyran...
Adil ürəkdən arzu edərdi ki,  buradan evə qədər olan yolun hamısını  belə
ensiz bir körpünün üstü ilə geeyranın qolunu buraxmasın.
Quruya çıxandan sonra addımlarını qoşalayıb çiyin-çiyinə yola düzəldilər.
Daha açılışmışdılar.
− Nə zərif ayaqların var, Ceyran, − deyə yolda Adil gülə-gülə ona eşitdirdi. –
Elə tuflilərin də qəşəngdir...
Qız əyilib öz ayaqlarına baxdı.
− Bu tufliləri  Saleh müəllimgildən gedəndə sizin məhəllədə bir  arvaddan
almışam.
− Bizim məhəllədə?  –  Adil  elə  bil  yuxudan ayıldı.  Heyrətlə  qızın üzünə
baxdı. – O necə arvaddı?
− Nə bilim, sarısaç, hündürboy, kök bir qadındı. Alverçiyə oxşayırdı. Mənə
dedi ki, özü üçün Moskvadan gətirdib ayağını sıxır, ona görə satır. Qiyməti iki yüz
altmışdır, insafsız dörd yüzə verdi.
“Yəqin o, Diləfruzdur! – deyə Adili fikir götürdü. – Bizim qonşuluqda ikinci
elə qadın axı, kim ola bilər? Özü də Moskvadan gətirdib... hər şey aydındır...”
Adilin qəlbində ailəsinə qarşı bir nifrət hissi baş qaldırdı.
Qız Adilin qəfildən susduğunu görüb soruşdu:
− Niyə fikrə getdin?
− Heç... elə-belə.
Artıq çatmışdılar.
Ceyran qolunu Adilin əlindən çəkdi.
− Demək,  gələn çərşənbə axşamı sən kağızla  karandaş gətirirsən,  − deyə
Ceyrangilin qapılarında ayrılanda Adil könülsüz xatırlatdı.
Qız əlini ona uzadıb gülə-gülə dedi:
−  Bəli.  Hələlik,  gecən  xeyrə  qalsın!  Ancaq  sən  də  gələndə  bu  saçlarını
daramağı yadından çıxarma, ha...
Ceyran əlini  Adilin  ovcundan çəkərək şıltaqlıqla onun saçlarını  qarışdırıb
evə qaçdı. Qızın ayaq səsləri kəsilməyincə Adil yerindən tərpənmədi. Onu qəhər
boğur, ürəyi  sıxılırdı.  Adil  istər-istəməz Ceyranın bu sözlərini  xatırladı:  “Anam
mənə həmişə bir şey tapşırır, deyir, kiminlə dostluq, yoldaşlı q  eləmək  istəsən,
tələsmə, adamını yaxşı tanı. Hətta ailəsinin də kim olduğunu öyrənməyi unutma.
Adamlar çox müxtəlif olurlar, onları tanımaq çətindir...” O vaxt qızın bu sözlərində
heç bir məna axtarmayan Adil, indi hər şeyi anlayırdı. Sanki Ceyran bunları ona
demişdi. Adilin kim olduğunu öyrənmək istəmişdi. “Mənsə... mən axmaqsa, − Adil
şappıltı ilə alnına vurdu, − heç nə anlamadım! Bəlkə o, elə əvvəldən Diləfruzun
kim olduğunu bilirmiş! Mənə demək istəmirmiş! Yox, yox mənimki daha Ceyranla
tutmaz! O, təmiz, doğru adamlarla, ailəsi halal zəhmətlə çörək qazanan ailələrlə
yaxın olmaq istəyir! Mən isə... Ah... Diləfruz! Sən axı, bizim evə neyçün gəldin!...”
Adil  bütün  bunları  fikirləşdikcə  bədənini  isti  tər  basır,  xəcalətdən  nə
edəcəyini bilmirdi.
ƏLVİDA, DOĞMA BAKI
Evlərinin açıq pəncərəsindən musiqi və gülüş səsləri eşidən Adil ayaq
saxladı.  Məmmədin  ziyafət  məclisi  hələ  davam  edirdi.  O,  küçədə  dayanıb
fikirləşdi:  “Demək,  mən  səhv  etməmişəm!  Atamın  gətirdiyi  şeyləri  Diləfruz
satırmış!  İndi  təkcə  qonşular  yox,  Ceyran  da  Diləfruzu  tanımağa  başlayır.  Bir
azdan,  o da hər şeydən xəbərdar olacaq.  Bəs mən gələn dəfə onun üzünə necə
baxacağam?  Ceyran  deməzmi  ki,  sən  oğruları,  alverçiləri  mühakimə  etməyə
hazırlaşırsan, ancaq öz ailənin nə işlə məşğul olduğunu görmürsən? Ceyran bunu
bilsə,  mən nə deyərəm? Yox,  mən daha onun üzünə baxa bilmərəm. O bundan
xəbərdar  olsa,  məndən üz  döndərər”.  Bu  gecə  gözlənilmədən araya  düşən tufli
söhbəti Adilin təmiz sevgisinə sanki bir ləkə vurmuşdu: “İndi mən nə edim? Evə
getsəm ürəyim sıxılacaq,  tanımadığım qonaqların  xoşagəlməz  sözlərini  eşitmək
istəmirəm! Elə bu sakit küçələrdə tək-tənha gəzsəm, ondan yaxşıdır!..”
Adil  pəncərədən  qonaq  otağına  baxdı.  Evin  bu  tərəfində  küçə  hündür
olduğundan içəri aydın görünürdü.
Dövrəsi  adamla dolu stolun üstünə cürbəcür yeməklər, par-par parıldayan
şüşələr, boşqablar, şərab dolu büllur qədəhlər, göyərti və başqa şeylər düzülmüşdü.
Məclis  uzun  sürdüyündən  adamların  sifətində  yorğunluq,  stolun  üstündə
pərakəndəlik hiss edilirdi. Yuxarı başda, Laloçka ilə Diləfruz əyləşmişdi. Laloçka
yenə də naz-qəmzə ilə çiyinlərini əsdirərək uzun qara kirpikləri altından qonaqları
süzür, özünü bu evin doğma qızı  kimi  aparırdı.  Aşağıda,  qapı  ağzında oturmuş
Rəhman Diləfruzun  işarəsilə  tez-tez  ayağa  qalxaraq,  gah  boşaldılmış  qədəhlərə
şərab  süzür,  gah  boşqablara  plov  çəkir,  gah  da  arvadların  yelpazələrini  gətirib
onlara  verirdi.  Üstündəki  qaş-daşları  ilə  özünü bəxtiyar  sayan Diləfruz kəhrəba
kimi sarı saçlarını darayıb çiyinlərinə tökmüşdü. O, elə bil gözəlliyini qonaqlara
göstərmək  üçün  tez-tez  dikəlib  yan-yörəsinə  baxır,  dodaqlarını  bir-birindən
ayırmadan gülümsəyirdi.
Qonaqlar Rəhmanın, Rəhman idarə müdirinin, müdir isə özünün tabe olduğu
rəisin şərəfinə badələr qaldırıb sağlıqlar deyirdilər. Kimsə şərabla dolu böyük bir
qədəhi  Məmmədə uzadaraq onu güclə  içməyə məcbur  edirdi.  Uşaq qədəhi  alıb
ağzına aparcaq hamı əl çaldı.
Adil xeyli dayanıb onları müşahidə etdi. Birdən bu səhnədən iyrənib nifrətlə
pəncərədən uzaqlaşdı. “Yaxşı ki, içəri girmədim!”
İki  saat  sonra  o,  məclisin  qurtarıb-qurtarmadığını  bilmək  üçün  təkrar
pəncərəyə  yaxınlaşanda,  Laloçkanın  evdən  çıxdığını  gördü.  İçəridə  Diləfruzla
Rəhmandan başqa heç kim yox idi. Arvad stolun üstünə tökdüyü hədiyyələri bir-bir
açıb  baxdıqca  sevindiyindən  atılıb-düşürdü.  Rəhman  da  bir  yerdə  qərar  tuta
bilməyib arvadın gah sağına, gah soluna keçərək, Məmməd üçün gətirilən şeylərlə
fəxr edirdi.
Diləfruz  kağız  bağlamalardan  çıxardığı  ipək  parçanı  çiyninə  atır,  şərfi
boynuna  dolayır,  büllur  vazanı  yuxarı  qaldırıb  şadlıqla  fırlanır,  oyunların  ora-
burasını üfüləyərək çalır, az qala qanadlanıb uçmaq istəyirdi. Arabir əlinə şəkilli
uşaq kitabları  və  ucuz  qiymətli  hədiyyələr  keçəndə öz-özünə deyinərək bunları
evin küncünə tullayırdı.
Diləfruzla  atasının  bu  hərəkətlərini  görüb  dişlərini  qıcayan  Adil  nələr
düşündüyünü özü də bilmirdi. Ancaq onu bilirdi ki, bu kiçik pəncərədən gördükləri
qəlbini kin və nifrətlə doldurur.
Adil  pəncərədən  uzaqlaşanda  arxadan  kiminsə,  çılpaq  isti  qolları  onun
boynuna sarıldı. O, cəld geri dönəndə Laloçkanın ətir qarışıq şərab qoxuyan boyalı
dodaqları  onun  sifətinə  yapışdı.  Adili  qolları  arasında  sıxaraq,  ehtirasla
dodaqlarından bir öpüş aldı.
− Qoy əvvəlcə mən başlayım, biləsən ki, sevirəm səni! – dedi.
Adil cavab verməyə imkan tapmamış Laloçka onu buraxıb qəhqəhə çəkərək
qaçdı və tini burulub yox oldu.
Bir az sonra Adil içəri keçəndə Diləfruzun qəribə nəzərlərlə ona baxdığını
gördüsə də heç bir şey anlamadı.
Laloçkanın  öpüşündən  Adilin  sifətinə  qırmızı  ləkə  düşmüşdü.  Diləfruz
acıqlı-acıqlı onu süzərək, stolun üstünə tökdüyü şeyləri yığışdırmağa başladı.
Oğlunun kədərli  olduğunu  hiss  edən  Rəhman özünə  məxsus  yumşaqlıqla
onun könlünü almaq istədi:
−  Nöş  gəlib  qonaqlarnan  oturmadın,  oğlum?  –  deyə  əlini  Adilin  qıvrım
saçlarına çəkdi.
Fikri başqa yerdə olduğundan, Adil, atasının dediklərini eşitmədi. Bu vaxt
Rəhman da onun sifətindəki qırmızı ləkəni görüb təəccüb elədi. Ancaq gözlərini
qırparaq danışmadı. Adil stullardan birini götürüb qıraqda əyləşdi.
−  Uşağın  payını  qızdır,  yesin,  −  deyə  Rəhman  bu  gecə  arvadın  onun
sözündən çıxmayacağını güman edərək ərklə tapşırdı. Lakin Rəhmanın gözlədiyi
kimi olmadı. Diləfruz onun sözünə əhəmiyyət vermədən, hədiyyələrlə dolu böyük
bağlamanı qucağına alıb o biri otağa keçdi.
− İştaham yoxdur, yemək istəmirəm, − deyə Adil əzgin halda cavab verdi və
qalxıb yatmağa getdi.
O, çarpayısına yaxınlaşanda sanki dörd tərəfdən divarlar başına uçdu! “Elə
təkcə bu qalmışdı?!”
Nərgizin  şəkli  divardan  çıxarılmış,  onun  yerinə  Diləfruzun sinəsi,  qolları
açıq əksi vurulmuşdu!
Adil  dəli  kimi  o  yan-bu yana  çırpınaraq  otağı  axtarmağa başladı.  Şkafın
üstünə  baxdı,  kitab  rəfinin  dalını  yoxladı,  pərdələri  çəkib  pəncərələri  axtardı.
Nəhayət,  o,  anasının  şəklini  çarpayının  altından  tapanda  ürəyi  sancdı.  Bir  az
gözlərini  yumub nə  edəcəyini,  bu  dözülməz təhqirin  qarşısında  Diləfruza  hansı
sözlərlə  cavab  verəcəyini  bilmədi.  Qəhərdən  sanki  bu  dəqiqə  nəfəsi  kəsiləcək,
boğulacaqdı.  O,  gözlərini  açanda  hər  şeyi  dumanlı  gördü.  İki  gilə  yaş
yanaqlarından diyirlənib əlindəki şəklin üstünə düşdü. Sanki bu vaxt Nərgizin də
gözləri doldu, onun da dodaqları  titrəyib hərəkətə gəldi.  Adil  anası  üçün yanan
kimi, onun da ana qəlbi kövrəlib balasının halına yandı.
“Yox, mən daha bu evdə qala bilmərəm! Elə bu gecə çıxıb getməliyəm!”
deyə Adil fikirləşdisə, hara gedəcəyini düşünmədi. Lakin sözündən də dönmədi.
Diləfruzun şəklini  divardan qoparıb yerə atdı.  Təpiyi  ilə  qapını  açıb aynabəndə
çıxdı. Cəld addımlarla pillələri enib həyətə düşdü.
Məsələni duyan Rəhman ayaqyalın, başıaçıq onun dalınca yüyürdü.
− Adil, Adil!.. Oğlum, geri qayıt.. Atana yazığın gəlsin.
Rəhmanın  yalvarışlarına  əhəmiyyət  verməyən  Adil  hara  getdiyini  özü  də
bilmədən, tələsik və iti addımlarla qırmızı kirəmidli evdən uzaqlaşır, uzaqlaşırdı...
Yarıqaranlıq  otaqda  tez-tez  papirosunu  sümürən  Saleh  müəllim  gözlərini
qarşıdakı stolüstü lampanın işığından ayırmadan gah alnını ovuşdurur, gah çənəsini
sığallayır, gah da əsəbi halda yumruqlarını düyünləyib açaraq fikirləşirdi. Onunla
üzbəüz oturub başını ovucları içərisinə almış Adil, müəllimin sifətinə baxmasa da,
hərəkətlərindən  həyəcan  keçirdiyini  duyurdu.  Müəllim,  Adil  üçün  vəziyyətdən
çıxış yolu axtarırdı.
Adil evdən çıxanda, gecələmək üçün hara gedəcəyi barədə heç bir qərara
gəlməmişdi. Şəhərdə onun dostları, yaxın yoldaşları az deyildi. Ancaq bu vədə heç
kimi narahat etmək olmazdı. Bir də kimin evinə getsəydi, vaxtsız gəlişin səbəbini
soruşacaqdılar. Adil isə dərdini deyə bilməyəcəkdi.
Axşam çağı dəniz tramvayında klarnetin səsini dinləyə-dinləyə Xəzərin ayna
suları  qoynunda Ceyranla şirin-şirin söhbət edən Adil,  bir qədər sonra, qaranlıq
küçələrdə  tək-tənha,  avara-sərgərdan  qalmışdı;  nə  yatmağa  yer,  nə  də  dərdini
söyləməyə adam tapmışdı. O, istər-istəməz, bir neçə il əvvəllər evlərində olduğu
bibisi qızı Mənsurəni xatırlamışdı. Səhərdən-axşama kimi onunla gəzib-oynadığı
çağlar,  ləpədöyəndəki  sakit  kənd,  qumsal  dəniz  sahilləri  gözlərinin  qabağına
gəlmişdi. Mənsurə nə qədər qayğısız bir həyat keçirirdi! Adil anadan yetim olduğu
kimi, o da atasız böyüyürdü. Ancaq Mənsurə həmişə deyib-gülür, şənlik edirdi.
Adil  isə...  “Kaş,  indi  mən  də  Mənsurə  kimi  yaşayaydım!”  deyə  bir  anlığa
bibisigilin evlərində olmağa ürəyində böyük həsrət  duymuşdu, Mənsurəyə qibtə
etmişdi...
Adil  küçələrdə  çox  gəzdi.  Hava  soyumuşdu.  Lakin  o  üşümürdü.  Sanki
ürəyində yanan bir od parçası onu isidirdi. Adil Ceyranla görüşdüyü kinoteatrın
qarşısına  çatanda  saat  ikini  vurdu.  O  səbəbini  özü  də  bilmədən,  binanın
qabağındakı  hündür  səkiyə  çıxıb  dayandı.  Bu  dəqiqələrdə  Adil  sözlə  deyilməsi
mümkün olmayan qəribə bir hal keçirdi. Sanki ürəyində qəfildən atlı çapdı; qəlbi
şiddətlə çırpındı. Adilə elə gəldi ki, indicə Ceyran yenə ağappaq geyinmiş halda
ona yaxınlaşıb: “Gedək Adil, küçədə qalma, sənə soyuq olar”, deyəcək və əlindən
tutub evlərinə aparacaqdır.
Lakin Ceyrandan başqa da belə adam tapılmışdı.
Saleh müəllim hansı tərəfdənsə çıxıb onun qolundan yapışdı.
− Gedək bizdə yat, − dedi və onu səkinin qırağına çəkdi. Adil çevrilib Saleh
müəllimə baxanda kişinin çox həyəcanlı olduğunu hiss etdi.
İndiyədək sonsuz olan Saleh müəllim hələ Nərgizin sağlığında Adili harda
görsəydi  qucağına  götürüb  oynadardı.  Onu  öz  doğma  övladı  kimi  sevərdi.
Hərdənbir oyuncaq, konfet və başqa yeməli şeylər alıb Adilə bağışlardı. O vaxt
Saleh müəllimin Rəhmanla da arası pis deyildi. Çox zaman axşamlar çay içməyə,
söhbətə birlikdə oturardılar. Ancaq Diləfruz qırmızı kirəmidli evə gələndən sonra
hər şey dəyişdi. Müəllimin ayağı Rəhmangildən kəsildi, Adil də onlara əvvəlki tək
tez-tez gedib-gəlmədi.
Bu gecə də Saleh müəllim yenicə yatmışdı ki, Rəhmangildən çıxan sərxoş
qonaqların səs-küyünə oyandı. Lakin əhəmiyyət vermədi, gözlərini yumub özünü
yuxuya  verdi.  Bir  az  sonra  Rəhmanın  təlaş  içərisində  “Adil!..  Adil..”  deyə
çığırdığını  eşitcək  hövlnak  ayağa  qalxdı.  Məsələnin  nə  yerdə  olduğunu  bilən
müəllim, cəld geyinib Adilin dalınca getdi.
Saleh müəllim küçəyə çıxcaq,  ətrafa göz gəzdirdi.  O, hələ uzaqdan Adili
görüb  tanıdı,  lakin  səsləmədi,  dalınca  düşüb  hara  gedəcəyini  bilmək  üçün  onu
izlədi...
Adil, Saleh müəllimlə onların evinə gəldi. Əhvalatı yerli-yerində ona nağıl
etdikdən sonra, Adil qəlbində yüngüllük duydu. Sanki ürəyindən asılmış ağır bir
qurğuşun parçası qırılıb düşdü.
−  Saleh  müəllim,  mən  neçə  dəfə  bu  barədə  yanınıza  gəlmək  istəmişəm.
İstəmişəm sizdən bir  məsləhət  alım,  − deyə  araya  çökən sükutu Adil  pozdu,  −
ancaq  qorxmuşam  Diləfruz  xəbər  tutar,  sizi  təhqir  edər...  Onun  da  xasiyyətini
özünüz yaxşı bilirsiniz.
Müəllim çeşməyini alnına qaldırıb aramla cavab verdi:
− Vaxtında sən bunları məndən gizlətməsəydin, vəziyyət bu yerə çatmazdı.
− Siz haqlısınız, Saleh müəllim. Ancaq mən çox şeydən xəbərsiz idim. Bir
də  təqsir  özümdədir.  Elə  birinci  gündən  o  arvadın  hərəkətlərindən  gözüm  su
içmirdi.  İndi  ümidim təkcə  sizədir...  –  Adilin  səsi  titrədi.  –  Mən  daha  Bakıda
qalmayacağam. Məni ya Moskvaya, ya da Leninqrad universitetinə düzəldin. Əgər
atam... atam mənə bir oğul kimi baxsaydı, az-çox qayğımı çəksəydi, yenə dərd yarı
idi. Ancaq o da... o da.. – Adil sözünün dalını gətirə bilmədi. Üzünü müəllimdən
çevirib yenə başını əlləri arasına alaraq stola dirsəkləndi.
− Bir yaxşı fikirləş, oğlum... Moskvaya, Leninqrada getmək o qədər də çətin
deyil. Ancaq qorxuram sonradan tutduğun işdən peşman olasan. Bəlkə elə Bakıda
oxuyasan? Evdə yaşamaq istəmirsən, yataqxanada qalarsan, − deyə müəllim onu
bu yoldan çəkindirmək istədi.
Adilin fikri qəti idi.
− Xeyr, Bakıda qalmaq istəmirəm! Onu yəqin bilirəm ki, bir aya, iki aya
yenə atam gəlib məni dilə tutacaq, ürəyim yumşalacaq. Təzədən evə gedib özümü
bəlaya salacağam. Uzaqda olsam yaxşıdır, Saleh müəllim, həm qulağım sakit olar,
həm də oraları gəzərəm, ürəyim açılar. Siz gəlin məni bu yoldan saxlamayın.
Saleh müəllim papirosunu sümürüb tüstüsünü sinəsinə çəkdi:
− Mənə qalsa, elə bunsuz da Moskvaya getməyi sənə məsləhət görərdim, −
dedi. – Ancaq bir məsələ var ki, atandan icazəsiz belə iş tutmaq yaxşı deyil...
− Saleh müəllim, − deyə Adil onun sözünü kəsdi, − əgər atam mənə atalıq
etsəydi,  siz  haqlı  idiniz.  O  bütün  ixtiyarını  Diləfruza  verib.  Arvadın  zabitəsi
gündən-günə  artır.  İndiyə  kimi  dözürdüm,  amma daha  bacarmıram.  Evdə  dərs
hazırlaya bilmirəm. Yanıma dostlarım gəlmir. Sizdən nə gizlin, axır vaxtlar atam
çox pis yola düşüb, Diləfruz onu alverə məcbur edir. Bunu, hətta başqaları da mənə
deyib... Yəqin siz də...
− Bəli, mən də bilirəm! – deyə Saleh müəllim onun sözünü tamamladı. – Bu
işi  gizlində görsələr  də,  xəbər  tutmuşam. Diləfruz Rəhmanı  çox pis  yola  çəkir,
əvvəllər o kişi belə deyildi.
Adilin daha öz ailəsi barədə şübhəsi qalmadı.
Saleh müəllim otaqda bir qədər əsəbi halda gəzişdikdən sonra gəlib onun
qarşısında dayandı.
−  Universitetin  rektoruna  deyərəm,  daha  doğrusu  xahiş  edərəm  ki,
sənədlərini hazırlatsın, Moskvaya gedəsən. Ancaq vaxta az qalır, gərək elə bu həftə
yola düşəsən.
Adil şadlığından qalxıb uşaq kimi müəllimin boynuna sarıldı,  onun geniş
alnından öpdü. Ancaq Ceyranı xatırlayanda qolları boşalıb yanına düşdü.
Səhər  günəşinin  şüaları  pəncərənin  pərdələri  arasından  çarpayının  üstünə
düşəndə Ceyran gözlərini açdı. Divardan asılmış aynanın qıraqları işığı özündə əks
etdirərək min rəngə çalırdı. Otağın havasında xoş bir reyhan ətri duyulurdu.
Yumşaq  yorğan-döşəkdə  arxası  üstə  uzanmış  Ceyran  bir  müddət  yerində
xumarlandı. Qız yuxudan doymuş olsa da, qalxmaq istəmirdi. Dünənki görüşlərini
xatırladıqca, ürəyində gah Adillə, gah da rəfiqəsi Xalidə ilə danışırdı.
Ceyran,  o  gecə  qapılarının  ağzında  Adildən  ayrılarkən,  onun  saçlarını
qarışdırıb qaçmasını yadına saldıqca, həm qəlbi qürur hissilə döyünür, həm də öz-
özündən utanırdı. Bəzən gəncliyin ehtiraslı məhəbbət duyğuları ağıla üstün gəlirdi.
Adam dünən düşünmədən etdiyi bir hərəkətinə, fikirləşmədən dediyi bir sözünə
görə bu gün peşman olur. Yenə Adil onun saçlarını qarışdırsaydı, dərd yarı idi. Sən
işə bax ki, bunu Ceyran etmişdi. Əgər indi Adil burada olsaydı, Ceyranın əli heç
cürə  yuxarı  qalxmaz,  onun saçlarına  toxuna bilməzdi.  Ancaq  dünən Ceyran nə
eləmişdi?! “Deyəsən mən özüm istəmədən ürəyimi Adilə sezdirirəm. Yox, bu dəfə
görüşəndə  necə  olur-olsun  elə  hərəkətlərə  yol  verməyəcəyəm.  Danışanda  da
fikirləşib danışacağam.”
Ceyran əlini uzadıb çarpayısının baş tərəfindən dolabçanın üstünə qoyulmuş
radio  cihazının  düyməsini  burdu.  Bir  az  sonra  otağa  oynaq  musiqi  yayıldı.  O,
qalxıb xalatını geydi. Pəncərələrin pərdələrini açdı.  İçəri gözqamaşdırıcı bir işıq
doldu.
Bayırda  bahar  gülümsəyirdi.  Musiqidənmi,  yoxsa  Adil  haqqında
düşündüyündənmi,  qızın  qəlbi  fərəhlə  doldu.  O,  az  qala  əl-qolunu  qaldırıb
oynamaq istədi. Aynanın qabağından keçəndə dayandı, pərişan saçlarını üzündən
yığıb  qaydaya  saldı.  Sonra  qrafini  götürüb  pəncərədəki  reyhan  dibçəklərinə  su
tökdü.  Qız  bu  dəm  nə  düşündüsə,  yenə  aynanın  qabağına  gəldi.  Bu  dəfə  çox
diqqətlə gözlərinə baxdı. Ceyran səhv etmirdi; onun gözlərində Adilin təkcə əksi
görünmürdü.  Qalan  hər  şey  məlum idi!  Doğru  demişlər,  göz  qəlbin  aynasıdır!
Ceyran  bütün  sirri  ürəyində  gizlətməyi  bacarırdı.  Ancaq  gözlərindən  qorxurdu.
Yaxşı ki, dünən gecə o, Adildən ayrılıb evə gələndə anası yatmışdı. Yoxsa arvad
hər şeyi duyardı. Ceyran belə işlərdə qadınların kişilərdən daha həssas olduğunu
bildiyi üçün atasından çox, anasından ehtiyat edirdi.
Evi səliqəyə salıb nahar etdikdən sonra yenə öz otağına keçdi. Kağız-qələm
çıxarıb  srağagün  Xalidədən  aldığı  məktuba  cavab  yazmaq  istədi.  O,  bu  dəfə
rəfiqəsinə cavab verməyi qəsdən təxirə salmışdı. Ürəyini boşaltmağa başqa yaxın
adam tapmadığından Ceyran Adillə olan hər görüşü, hər söhbəti haqqında Xalidəyə
yazmaq istəyirdi. İndi Ceyran məktubun cavabını iki-üç gün gecikdirmiş olsa da,
axırıncı görüşdən sonra yazmağa təzə sözü vardı. Ancaq əlinə qələm götürəndə nə
yazacağını bilmədi, daha doğrusu bacarmadı. Xalidə ondan heç nəyi gizlətmirdi.
Axırıncı məktubunda  qız yazırdı: “... Ceyran, dünən məktubunu alıb oxuyandan
sonra ürəyim yumşaldı. Həm də o qədər sevindim ki! Ona kimi elə bilirdim mən nə
isə böyük bir cinayət  eləmişəm. Düzdür, Nadirlə aramızda heç bir ciddi söhbət
olmamışdı.  Ancaq  səndən  nə  gizlədim,  ürəyimdəkini  özüm  bilirdim!  Sənin  o
qıvrımsaç,  qəşəng  oğlan  haqqında  yazdıqlarını  oxuyub  kluba  getdim.  Mənim
sarısaçlı qəşəngim də orda idi. Başını nə ağrıdım, bu dəfə kefimi çox kök görüb
ürəkləndi. Mənə “Romeo və Cülyetta”dan elə sözlər dedi ki.. Özü də sinəsindən!
Az qala mən də hamısını əzbərləmişəm. Bilmirəm işin axırı necə olacaq... Ancaq
Ceyran, Nadir də pis oğlana oxşamır...”
Xalidənin səkkiz dəftər səhifəlik bu məktubu Ceyranı da həvəsləndirdi. O da
ürəyini kağıza boşaltdı...
Adilin evdən getdiyi üç gün idi. Rəhmanı fikir götürmüşdü: “Görəsən uşaq
harda qaldı? Başına nə iş gəldi? Gecələr kimin evində yatdı?”
Hər dəfə qapının zəngi çalınanda kişi qalxıb həyətə yüyürür, gələnin başqa
adam olduğunu bilcək qolları boşalıb yanına düşürdü. Ancaq bu barədə Diləfruzu
təqsirləndirib, onu danlamağa qorxurdu. Üç gün idi ki, gecələr Rəhman yata bilmir,
səhərə  kimi  yerində  qovrulurdu.  “Bu  nə  işdi  mənim  başıma  gəldi,  −  deyə
düşünürdü. – Kaş heç o Məmməd qoduğun üç yaşı tamam olmayaydı!”
Sabah Moskvaya növbəti səfərə çıxacaq Rəhman evinə bir həftədən sonra
qayıdacaqdı. Barı gedənə kimi Adilin harada olduğundan xəbər tutsaydı, ürəyi bir
az rahatlanardı.
İndi də aynabənddə pəncərə qabağında oturmuş Rəhman nəzərlərini həyət
qapısından  ayırmadan,  intizarla  oğlunun  yolunu  gözləyirdi.  Ərinin  həyəcanlı
olduğunu duyan Diləfruz gah tez-tez evə girib çıxaraq hikkə ilə qapıları çırpır, gah
da onun acığına şirin dillə Məmmədi çağırıb, oğlunu əzizləyirdi.
Birdən həyət qapısının zəngi çalındı. Rəhman pilləkənləri nə vaxt endiyini
bilmədi.
Gələn Adil idi!
Sevindiyindən kişinin dili-dodağı əsdi.
− Adil... yaxşı ki, gəldin... çox sağ ol, oğlum...
Adilin  sifətində  daşdan  yonulmuş  heykəldə  olduğu  kimi  sanki  heç  vaxt
dəyişməyəcək bir ifadə vardı.
− Bəli, gəlmişəm, ancaq yenə gedirəm!
− Necə? Sən nə danışırsan, oğul? Adam heç öz doğma atasını da atarmı? Sən
gəl bu inadkarlığı buraxginən, mənə yazığın gəlsin.
− Ata, əgər mən evdə qalmalı olsam, gərək Diləfruz getsin. Bu da sənə əl
verməz!  –  deyə  Adil  öz  otağına  keçdi.  Onun  qəfildən  içəri  girdiyini  görən
Diləfruzu sanki ilan çaldı. Arvad özünü itirdi.
− Rəhman! – deyə qorxaq bir səslə ərini yanına çağırdı.
− Zəhrimar Rəhman! – deyə kişi bu dəfə qorxmadan cavab qaytardı. – Yenə
termometr? Mənim başıma bu müsibəti sən gətirdin! Nanəcib!
Adilin üçcə gün əvvəl çıxdığı otaq tanınmaz bir şəklə düşmüşdü: onun səliqə
ilə saxladığı kitablar pərakəndə halda yerə səpələnmişdi. Stolun üstündəki kağızlar
bir-birinə  qarışmışdı,  mürəkkəb  dəstgahının  yerinə  Məmmədin  oyuncaqları
tökülmüşdü.  Adilin  hələ  beşinci  sinifdə  oxuyarkən  yaxşı  işinə  görə  pioner
dəstəsindən hədiyyə aldığı qlobusu, yəqin ki, Məmməd top yerinə oynatdığından,
evin ortasına atılmışdı. Həmişə Adilin su verib saxladığı güllər saralıb solmuşdu.
Onun çarpayısında Məmməd yatmışdı.
Adil anasının şəklini, lazım olan kitablarını və paltarlarını çamadanına yığıb
tarını götürdü. Bir daha divarlara baxaraq bayıra çıxdı.
Rəhman qapıda onun qabağını kəsdi:
− Getmə, oğul! Yalvarıram sənə, getməginən, mənə qulaq as!
−  Yox,  ata,  daha  gecdir,  −  deyə  hər  iki  qolunu  yana  açıb  onu  bayıra
buraxmaq istəməyən atasına sonuncu dəfə diqqətlə baxdı. Adil, onun qocaldığını
sanki bu gün gördü. – Sağ ol, ata, mən daha gözləyə bilmərəm.
− Hara gedirsən, oğlum? Atandan yerini də gizlədirsən?
− Moskvaya!
O biri evdə bu sözləri eşidən Diləfruzun qəlbinə sevinc doldu.
− Oğlum, adam öz doğma evini atmaz. Tüpürmə quyuya, bəlkə suyundan
içməli oldun...
Rəhman başını əsdirə-əsdirə oğluna baxıb, yenə nə isə demək istədi, ancaq
bacarmadı.  Sanki  gözlərilə  ona:  “Oğul,  məni  tək  qoyub  hara  gedirsən?”  deyə
yalvardı.
Adilin çamadanı qaldırdığını görən Rəhmanın ürəyi yenə dözmədi.
− Bəs, oğlum, bilet pulu, xərclik!..
− Bilet pulum da, xərcliyim də var.
− Heç olmasa məniynən bir yerdə gedəydin.
− Xeyr, ata, mən bu gün getməliyəm. Salamat qal!
Adil  çıxmaq  istərkən  birdən  nə  xatırladısa,  geri  döndü,  üzünü,  məzlum-
məzlum ona baxan Rəhmana tutub içəri evdə oturmuş Diləfruzu göstərdi:
− Ata, çalış ki, o ifritə səni də bu evdən didərgin salmasın.
Diləfruz oturduğu yerdən dik qalxdı.  Arvadın gözləri  kəlləsinə çıxdı.  Tez
özünü aynabəndə atdı. Ancaq cavab vermədi. Bu dəfə Adilin sifəti ona çox dəhşətli
göründü.
ÇIRAQBAN ŞƏHƏR
Mən də Adil kimi gözəl bir axşam çağı bu çırağban kaşanələr şəhərinə
ilk dəfə gələndə gözümlə gördüklərimin həqiqət olduğuna inana bilməmişdim. O
zaman gecə yarıya kimi paytaxtın küçələrində gəzdikcə ayaqlarımın yerə dəydiyini
hiss  etmişdimsə  də,  Moskvada  olduğuma  inana  bilməmişdim.  Kreml  saatının
doğma səsini dönə-dönə, lap yaxından eşitmişdimsə də, Moskvada olduğuma inana
bilməmişdim. Geniş prospektlərlə yanımdan şütüyüb keçən saysız-hesabsız minik
maşınlarının  işığından  gözlərim  qamaşmışdısa  da,  Moskvada  olduğuma  inana
bilməmişdim.  Nəfəs  aldıqca  yüngül  və  təmiz  havadan  ciyərlərimə  bir  sərinlik
yayıldığını  duymuşdumsa  da,  Moskvada  olduğuma  inana  bilməmişdim.  İnana
bilməmişdim ki,  bütün bunlar  bir  yuxu deyil,  sabah da,  o biri  gün də,  həmişə,
istədiyim vaxt mənim üçün təkrar oluna biləcək böyük səadətdir!
O axşam paytaxtın mərmər kimi hamar asfalt döşənmiş geniş Qorki küçəsi
adamla  dolu  idi.  Burada  böyük  aynalı,  əlvan  işıqlı  vitrinlər  cürbəcür  şeylərlə
bəzənmişdi.  Onlardan  bəzisində  qadın,  kişi  müqəvvalarına  geydirilmiş  ipək
paltarlar, bəzisində şlyapalar, xəz papaqlar, rəngbərəng çəkmələr, digərində uşaq
oyuncaqları,  şirniyyat şeyləri,  dadlı  meyvələr vardı.  Bir sözlə, istədiyin şeylərin
hamısını bu vitrinlərdə tapmaq olardı.
O  gün  Hərbi-Dəniz  Donanması  bayramı  idi.  Moskvalılar  yaylım  atəşinə
tamaşa  etmək  üçün  meydanlara  çıxmışdılar.  Səkilərdən  adamlara  toxunmadan
keçmək mümkün deyildi.  Küçənin ortasında yeddi-səkkiz cərgədə hər iki  tərəfə
axışan  maşınlar  elə  nizamla gedirdi  ki,  sanki  onlar  görünməz tellərlə  bir-birinə
bağlanmışdılar. Bu mənzərəyə qıraqdan tamaşa edəndə çox qəribə görünürdü: irəli
axışan  maşınların  hamısı  faralarında  güclü  ağ  işıq  gətirir,  uzaqlaşanlar  isə
arxasında kiçik qırmızı çıraqlar aparırdı.
O  axşam mən  “Oxotnı  ryada”  yenicə  çatmışdım  ki,  Kreml  saatı  səkkizi
vurdu.  Elə  bu  vaxt  qəflətən  ətrafı  boğuq  gurultu  bürüdü,  hər  tərəfdən  işıq
fəvvarələri yuxarı qalxdı. Sonra bu fəvvarələr səmada yanar söyüd ağacına bənzər
bir şəkil aldı və başımın üstündə yavaş-yavaş aşağı enməyə başladı. İndi yaylım
atəşinin bu saysız-hesabsız işıqları  göydən asılmış əlvan çilçıraqları  xatırladırdı.
Azacıq sonra, sanki bu çilçıraqların lampaları yerindən qopdu, qırılmış boyunbağı
dənələri  kimi  yerə  töküldü.  Meydana  toplaşan  adamlar  dayanıb  bu  ürək
fərəhləndirən işıqlara baxır və yenə ikinci atəşdən diksinməmək üçün qulaqlarını
tutub tez-tez gözlərini qırpırdılar. Sonra bir də, bir də, dalbadal yaylım atəşi açıldı
və eyni mənzərə dönə-dönə təkrar olundu.
Araya əvvəlki sakitlik çökəndən sonra mən başımı qaldırıb göyə baxdım.
Yuxarıda – zümrüd səmada hələ də bir neçə qırmızı işıq yanırdı. Lakin mən səhv
etmişdim. O işıqlar Kremlin ulduzları idi! Onlar əbədi sönməz işıqlardı!
Mən  şəhərə  aludə  olduğumdan,  o  qədər  gəzmişdim  ki,  qıçlarımın
yorulduğunu, ancaq evə gələndən sonra hiss etdim.
Gecə  də  açıq  pəncərə  qabağında  oturub  xeyli  vaxt  Moskvaya  baxdım.
Paytaxtın  küçələrində  yenə  əlvan  lampalar  göz  qırparaq  yanırdı.  Sanki  onlar
axşamdan yerə tökülən yaylım atəşinin işıqları idi, hələ də sönməmişdi.
Təsadüfə bax ki, Adil də, mən də Moskvaya eyni vaxtda gəlmişik. Lakin
şəhər böyük, adam çox, görüşə bilməmişik. Ehtimal ki, o günlərdə ikimiz də Qızıl
meydanın geniş sinəsində addımlamış, başında beşguşəli ulduzlar yanan Kremlin
qüllələrinə,  Mavzoleyə,  Minin və Pojarskinin məğrur  tunc heykəllərinə baxmış,
Lenin  muzeyinə  tamaşa  etmişik.  Ancaq  görüşə  bilməmişik.  Əgər  mən  Adili
görsəydim, Bakıdan çıxandan sonra baş verən bütün əhvalatı yerli-yerində ondan
soruşub öyrənər və sizə nəql edərdim. Bu mənə qismət olmadığından, sizə Adilin
haqqında sonradan eşitdiklərimi danışacağam.
... Saleh müəllimin köməyi ilə Bakı universitetindən Moskvaya köçürülmək
razılığı  alan  Adil,  bütün  sənədlərini  hazırladıqdan  sonra  tərəddüd  etdi.  Ceyran
gözlərinin  qabağında  durdu.  Sanki  qızın  səsini  də  eşitdi.  “Bəs  məni  atıb  hara
gedirsən, Adil?”, “Yox, Ceyran, mən daha bundan sonra sənə lazım deyiləm. Unut
məni!  Birdəfəlik  qəlbindən  çıxarıb  at.  Mən  sənin  təmiz  adına  ləkə  vurmaq
istəmirəm.  Bilirəm,  sonra  sən  mənə  yalançı  deyəcəksən.  Deyəcəksən  ki,  ağız
dolusu doğruluqdan, təmizlikdən dəm vuran sən özün çirkin əməllərin şahidisən,
ancaq hər şeyi gizlədirsən..  Sən haqlısan, Ceyran! Mən nə edə bilərəm, gücüm,
ancaq buna çatır. Səndən ayrılmaq mənə çətin olsa da gedəcəyəm.”
Adil yolxərci üçün də atasına ağız açmaq istəmədi. Anasının yadigarı – qızıl
saatını  satdırmağa  məcbur  oldu.  O,  bilet  almağa  gedən  günü  Saleh  müəllimlə
görüşdü. Müəllim cibindən çıxardığı bileti ona uzatdı.
− Al, oğlum, − dedi, − mən sənin vəziyyətini bilirəm.
Adil utandı. Son vaxtlar ona atalıq qayğısı göstərən bu kişinin sözünü yerə
salmadı. Bileti alıb müəllimə təşəkkür etməyə söz tapmadı.
Ertəsi günü Adili ötürmək üçün Saleh müəllim vağzala gəlmişdi. Rəhman da
orada idi.
Müəllim deyirdi:
− Nə lazımın olsa, utanma, yaz göndərim. Elə məni də öz əmin bil.
Əgər  Adil  bacarsaydı,  müəllimdən  bircə  xahiş  edərdi:  onun  vasitəsilə
Ceyrana ikicə kəlmə söz çatdırardı: “Bağışla, Ceyran!” Ancaq bu mümkün deyildi.
− Yaxşı yol, oğlum, darıxma. Vaxtın olanda məktub yaz, − deyə qatarın yola
düşməsinə az qaldığını görən müəllim qolu üstünə saldığı  Adilin paltosunu ona
verib  ata  məhəbbətilə  alnından  öpdü.  –  Dərslərində  sənə  müvəffəqiyyət  arzu
edirəm!
− Çox sağ olun, Saleh müəllim! – Rəhman da keçib oğlu ilə görüşdü. Adilə
pul təklif etdisə də, o almadı. Kişi yenə nəsə demək istədi, bacarmadı, dodaqları
titrədi, gözləri doldu. Dəsmalını çıxarıb qırağa çəkildi.
Parovoz  fit  verdi.  Müəllim  həsir  şlyapasını  çıxarıb  başı  üstündə  yellədi.
Qatar yola düşdü.
Pəncərədən  görünən  mənzərələr  əvvəlcə  yavaş-yavaş,  sonra  sürətlə
dəyişməyə başladı. Adil Bakıdan uzaqlaşdı.
... Qatarın Biləcəriyə çatmasına az qalmışdı. Provodnik bir-bir kupelərə girib
biletləri yoxlayırdı. Növbə Adilə yetişəndə o, qalxıb paltosunun cibini qurdaladı.
Biletlə  birlikdə  əlinə  iki  təzə  yüzlük  çıxdı.  Adil  o  dəqiqə  məsələni  anladı.  Bu
pulları Saleh müəllim qoymuşdu! “Eybi yoxdur, sənin xəcalətin mənim boynuma!”
deyə Adil ürəyində Saleh müəllimə bir daha təşəkkür etdi.
Ceyranla tanış olduqdan sonra tez-tez vaxtı öyrənməyə adət etmiş Adil, indi
də qeyri-iradi olaraq pencəyinin qolunu yuxarı çəkib biləyinə baxanda bədənini tər
basdı. Kupedə onunla üzbəüz əyləşmiş kişi Adilin saatı unudaraq evdə qoyduğunu
zənn edib dilləndi:
− Altıya iyirmi dəqiqə qalır, oğlum.
− Altıya iyirmi dəqiqə qalır, qızım, − deyə yataq otağında, ayna qabağında
saçlarını  darayaraq görüşə tələsən Ceyranın sualına anası  cavab verdi.  Xurmayı
tellərini xüsusi səliqə ilə hörüb əl-üzünü yuduqdan sonra, Ceyran ara qapını örtdü.
Adilin  xoşuna  gələn  ağ  tuflilərini  geyib  xalatını  soyundu.  Ertədən  ütüləyib
hazırladığı  mavi  ipək  paltarını  çıxarıb  bəzək  stolunun  qabağına  keçdi.  Qız,
bədənnüma  aynada,  mərmərdən  tökülmüş  kimi  dümağ  qollarını,  girdə,  ətli
çiyinlərini,  qabarıq  sinəsini  görcək  yanaqları  qızardı.  Ceyrana  elə  gəldi  ki,  bu
dəqiqə evin hansı bucağındasa gizlənmiş Adil xəlvəti ona baxır. O, sövqi-təbiiliklə
paltarını  başına  salıb  aşağı  əyildi;  qollarını  yarıçılpaq  döşlərinin  üstünə  qısıb
tələsik geyindi, sonra ayağa qalxıb oğrun-oğrun ətrafına baxdı...
Ceyran  rəsm  albomu  və  “neqro”  karandaşlarını  götürüb  evdən  çıxanda
görüşə hələ on dəqiqə qalırdı. “Eybi yoxdur, vaxtından tez çatacağam, − deyə o
qədər də tələsmədi. – Geciksəm də Adil məni gözlər.”
Üfüq,  mis  kimi  qızarmışdı.  Yol  kənarındakı  cökə,  ayland  ağaclarının
yarpaqları  xəfif  yeldən asta-asta  əssə  də,  havada  hələ  istilik  duyulurdu.  Şəffaf,
təmiz  səmada  topa-topa  ağ  buludlar  görünürdü.  Evlərin  küçələrə  baxan
pəncərələrinin  bəzisi  taybatay  açılmış,  bəzisinə  ağ  pərdələr  çəkilmişdi.  Sağ
tərəfdəki səkiyə kölgə düşmədiyindən adamların çoxu sol səki ilə gedirdi.
Ceyran  dəniz  vağzalının  yanından  Kirov  prospektinəburulub  İyirmialtılar
bağına gəldi. Vaxta hələ vardı. Qız gəzinmək, komissarların heykəllərinə tamaşa
etmək istədi. Ceyran, rəssamlıq texnikumunda oxuyanda bu heykəllərin haqqında
az eşitməmişdi.  O,  bunların hamısının tarixçəsini,  nə vaxt  və  hansı  heykəltəraş
tərəfindən  hazırlandığını  bilirdi.  Hətta  fotoşəkillərini  belə  öz  albomunda
əzizləyirdi. Bu, adi bir həvəs deyildi. Ceyran da gənc bir sənətkardı. Elə buna görə
də  bağda  rast  gəldiyi  hər  mənzərəyə  −  əlvan  çiçəklərə,  skamyalarda  cərgə  ilə
oturan adamlara diqqətlə baxırdı.
Ceyran görüş  yerinə  gəldi,  bənövşə  kimi  boynunu burub sevdiyi  oğlanın
yolunu gözləməyə başladı. O, intizarlı nəzərlərini gah sağa, gah sola çevirir, gah da
dönüb  arxaya  baxırdı.  “Gecikir!  Dayan,  qoy  gəlsin,  onun  qıvrım  saçlarını  elə
qarışdıracağam ki...”
Ceyran  çox  gözlədi.  Vaxtdan  yarım  saat  ötdü.  Ancaq  qız  evə  dönmək
istəmirdi. “Yəqin bir səbəb var, yoxsa mütləq gələrdi.” O, bu fikirlərlə getməyə
hazırlaşırdı ki, Saleh müəllimin, həsir şlyapası əlində, yavaş addımlarla ona tərəf
gəldiyini gördü.
− Qızım, sən burda nə gəzirsən? – deyə müəllim yaxınlaşıb əl verdi. – Sən
də mənim kimi təmiz havaya çıxmısan?
Ceyran yalan deməyə məcbur oldu.
− Bəli.
− Görürəm rəsm albomu ilə, karandaşla gəlmisən.
− Bəli, bunları götürdüm ki, bəlkə bir şey çəkdim.
− Lap əcəb eləmisən, − deyə Saleh müəllim, çarhovuzla üzbəüz skamyaya
çatanda dayandı.
− Otur, qızım.
Ceyran müəllimin yanında əyləşdi.
− Bir şey çəkə bildinmi?
− Yox, çəkmədim, həvəsim gəlmədi.
Müəllim zarafata keçdi:
− Yaxşı, bəs evdən çıxanda həvəsini niyə özünlə gətirmədin?
− Gətirmişdim, burda itirdim.
İkisi də güldü.
Lakin qızın ürəyi narahat idi. Vaxtdan xeyli keçsə də, o, dörd gözlə ətrafa
baxırdı.  Birdən  Adil  ağacların  dalından  çıxıb  bura  gəlsəydi,  Ceyran  çox  pis
vəziyyətdə qalacaqdı; müəllimi qoyub onun yanına qaça bilməyəcəkdi.
− Hə... elə burdan ötürdüm, səni görüb gəldim, − deyə müəllim bir papiros
yandırdı. – İşlərin necə gedir, qızım?
− Mənə, müəllim, muzeydə iş verirlər, ancaq hələ götürməmişəm.
− Niyə?
− Bəlkə, Leninqrada, rəssamlıq akademiyasına getdim.
Ceyran  bu  sözləri  deyəndə  Adili  düşündü.  Hələ  bu  barədə  Adillə
məsləhətləşməmişdi. Bəlkə heç o razı olmayacaqdı, iş elə gətirəcəkdi ki, Ceyran
həmişəlik  Bakıda  qalacaqdı.  İndi  qız  bütün  işlərdə  Adillə  razılaşmaq  istəyirdi.
“Yox,  yəqin  daha  Leninqrada  getməli  olmayacağam.  Axı  Adil  Bakıda,
universitetdə oxuyacaq”, deyə Ceyran əvvəllər bu barədə düşünməmiş olsa da, indi
bir anda hər şeyi qət elədi.
Əlbəttə, Leninqrad akademiyasına getsən, ağıllı iş görərsən. O akademiya
çox  böyük  sənətkarlar  yetirib...  –  Müəllim  sözünə  azacıq  ara  verdikdən  sonra
astadan  əlavə  etdi:  −  Bizim  qonşuda  Adil  adlı  bir  oğlan  vardı,  bəlkə  evimizə
gələndə özünü də görmüsən. Bu gün o da oxumağa Moskvaya yola düşdü. Mən də
onu ötürməyə getmişdim.
Sanki  ətrafdakı  ağaclar  kökündən  qopub  Ceyranın  başına  fırlandı,  yer
ayaqlarının  altından  qaçdı.  Qıza  elə  gəldi  ki,  bu  dəqiqə  oturduğu  skamyanın
söykənəcəyindən yapışmasaydı, yıxılacaqdı.
Müəllim yenə Adilin haqqında danışırdı. Ancaq Ceyran onu eşitmirdi.
Qız dizləri üstündə tutduğu albomu nə vaxt yerə saldığını bilmədi. Tez əyilib
albomu  götürdü,  həyəcanlandığını  büruzə  verməmək  üçün  başını  aşağı  dikib
soruşdu:
− Siz o meynəli həyətdəki tarçalan oğlanı deyirsiniz?
− Ay sağ ol, özüdür ki, var! Qıvrımsaç oğlan. Ceyran, onun xətrini o qədər
istəyirdim ki!..
Müəllim  fikrini  tamamlamadı;  Adilin  ailə  həyatında  baş  verən  hadisələri
Ceyrana açıb danışmağı lazım bilmədi.
− Hə... – deyə Saleh müəllim papirosunu söndürüb davam etdi: − Elə o da
birdən bu fikrə düşdü. Beş-on gün bundan qabaq yanıma gəlmişdi...
Ceyran təəccüblə soruşdu:
− Beş-on gün?!
− Hə, on gün, ancaq olar. Dedi ki, Moskvaya getmək istəyirəm. Dedim get,
oğlum, ali təhsilini də mərkəzdə al, əməlli-başlı bir hüquqşünas olub gələrsən.
Daha şübhə yeri  qalmamışdı!  Əgər  Ceyran tək olsaydı,  bu  dəqiqə  ikiəlli
üzünü qapayıb hönkür-hönkür ağlayacaqdı.
Qız,  müəllimin  ona  baxdığını  görüb  özünü  doğrultmağa  çalışsa  da,
bacarmadı.
− Nə var, Ceyran, gözümə birtəhər dəyirsən?
− Heç,  bir  şey yoxdur. Moskvaya getməkdən söz düşdü,  ürəyim birtəhər
oldu. Axı, mən də Leninqrada getmək istəyirəm.
−  Darıxma,  darıxma,  sən  də  gedərsən.  Bu  il  olmasın,  gələn  il  olsun.
Leninqradın da, Moskvanın da qapıları üzünüzə açıqdır.
İndi Ceyran nəinki Adilin yolunu gözləmir, hətta ürəyində onu məzəmmət
edirdi. “Dünyada gör necə adamlar varmış! – deyə o qədər də yaxından tanımadığı
bir  oğlana  bu  tezliklə  könül  bağladığı  üçün  özünü  danlayırdı.  –  Sən  demə,  o,
çoxdan Moskvaya getməyə hazırlaşırmış! Hələ bir məni də aldadıb bu gün görüşə
çağırır. Mən axmaq da onun sözlərinə inanıb şəklini çəkməyə gəlirəm.”
Ceyran bütün həyatı boyu heç vaxt bugünkü kimi pis vəziyyətə düşməmişdi.
Qız, keçən həftə Adildən ayrılarkən onun saçlarını qarışdırıb qaçdığını düşündükdə
xəcalət  çəkirdi.  Sanki  əynindəki  paltarı  qızmış  dəmir  kimi  bədənini  yandırırdı.
“İndi başa düşdüm ki, mən nə qədər ağılsızlıq eləmişəm. Keçən həftə onunla dəniz
gəzintisinə də çox nahaq çıxdım. Eh! Adamları tanımaq nə qədər çətinmiş! Sənə
güvəndiyim dağlar, sənə də qar yağarmış?!”
Ceyran otura bilmədi.
− Bağışlayın, müəllim, − deyə ayağa qalxdı, − mən çoxdan gəlmişəm, evdə
nigaran qalarlar.
− Xoş getdin, qızım, hərdən qoca müəllimini də yada sal.
Ceyran, müəllimə razılıq edərkən üzünə xoş bir ifadə vermək istədi. Lakin
sifəti  elə  qəribə  şəklə  düşdü ki,  onun bu dəqiqə  ağlayacağını,  güləcəyini  təyin
etmək çətindi. Ceyran yolu necə gəldiyini, evə nə vaxt çatdığını bilmədi. Otağına
girən kimi paltarını soyunmadan çarpayıya yıxıldı.
Əziz  xatirə  kimi  saxladığı  mürəkkəb  qabı  yazı  stolunun  üstündə  gözünə
dəydi. Ceyran ilan vurmuş kimi yerindən sıçrayıb pəncərəni açdı, mürəkkəb qabını
götürüb küçənin ortasına, daşlara çırpdı...
Bir  tərəfdən  Moskvanın  qaynar  həyatı,  şəhərin  gəzməli  yerləri,  digər
tərəfdən universitetdə dərslərin başlanması və səs-küylü yataqxana Adilin kədərini
dağıtdı.  Gülərüz,  şən  yoldaşlarının  şirin  söhbətləri  qaşqabaqlı,  qəlbi  kinli
Diləfruzun  acı  sözlərini  unutdurdu.  Indi  Adil  atası  haqqında  da  əvvəlki  qədər
düşünmürdü. Lakin Ceyranı heç cür yaddan çıxarmırdı. Qızla olub keçənlər Adilə
uşaqlıq xatirələri qədər uzaq, çox uzaq görünürdü. Onun məhəbbəti, yarandıqdan
sonra öz gözəlliyilə bircə gün fəxr edib məhv olan alabəzək kəpənəklərin ömrü
kimi gödək olmuşdu. Bir də Ceyranın üzünü görmək ona qaranlıq gecədə günəşi
görmək qədər çətin gəlirdi. Bəzən o qarşısına çıxan bir qızı Ceyrana oxşadanda
ürəyi  yerindən  oynayırdı.  İstər-istəməz  dönüb  bir  də  ona  baxır,  keçən  günləri
xatırlayırdı. Ceyrana göndərdiyi məktubların geri qayıtdığı yadına düşəndə bütün
ümidləri alt-üst olurdu. “Kim bilir, bəlkə o, tamam üz döndərib məndən, − deyə
Adil düşünürdü. – Yoxsa, belə etməzdi, bu vaxta kimi bir cavab yazardı.”
Buna baxmayaraq Adil Ceyrandan yenə əlini üzmürdü. Hər dəfə Bakıdan
məktub  alanda  əvvəlcə  zərfin  üstündə  Ceyranın  adını  axtarırdı.  Lakin  gələn
məktubların çoxu Saleh müəllimdən olurdu.
Evdə özünü kimsəsiz sayan Adil, indi onunla fakültədə oxuyan tələbələrlə
qaynayıb-qarışırdı. Yataqxanada çarpayısı Adillə yanaşı olan Borisi  isə o, özünə
yaxın dost sayırdı.
Boris də Adil kimi hündür, enlikürəkli, dolubədənli bir oğlan idi. Onun girdə
sifəti, güclə görünən ensiz seyrək qaşları və bizim Xəzərin suları kimi mavi gözləri
vardı. Boris yayda da, qışda da üç-dörd gündən bir, başına ülgüc çəkdirdiyindən
heç  kəs  onun  saçlarının  nə  rəngdə  olduğunu  görməmişdi.  Bəzi  yoldaşları  ona
sataşıb deyərdilər:
− Mən Boryanın saçlı vaxtını görmüşəm, yaşıl rəngdədir.
Bir başqası da bu zarafata qüvvət verərək əlavə edərdi:
− Onda təqaüdü gecikdirmişdilər, qırxdırmağa pulu olmamışdı.
− Məncə, Boryaya ürək vermək nahaqdır, uşaq-zad deyil ki, − deyə başqa bir
tələbə söhbətə qarışardı. – Özü də mənə danışıb ki, anadangəlmə keçəldir.
Boris  inciməzdi.  O,  Adillə  yaşıd  idi.  Ancaq  dərin  söhbətlərini,  mübahisə
etdiyi  vaxtlarda  isbat  üçün gətirdiyi  dəlilləri  və  bəzi  yoldaşlarına  verdiyi  ağıllı
məsləhətləri eşidəndə, adama elə gəlirdi ki, o, üzdən cavan görünür, əslində yaşı
çoxdur. Boris elmi mübahisəni çox sevər və əksər hallarda qalib çıxardı. O, təkcə
hüquqşünaslıq  fakültəsinin  tələbələrilə  deyil,  ədəbiyyat,  tarix,  hətta  fizika-
riyaziyyat sahəsində oxuyanlarla da mübahisəyə girişərdi. Yeri gələndə Şekspirin,
Puşkinin, Çexovun əsərlərinə təhlil verər, Napoleon, Kutuzov kimi sərkərdələrdən
söhbət  açar,  Arximed,  Paskal,  Nyuton  qanunlarından  danışardı.  Borisin
dediklərinin çoxu kitablarda olmasa da, onun sözlərinə heç kim şübhə etməzdi.
“Boris  bizim universitetin  canlı  ensiklopediyasıdır!”  İlk  tanışlıqdan  sonra
Adil ona belə ad vermişdi. Lakin yoldaşları Adildən qabaq onun adını “professor
Boris Vasilyeviç” qoymuşdular.
Borisin  çarpayısının  başı  üstündən  bir  qız  şəkli  asılmışdı.  Neft-texnoloji
fakültədə oxuyan bu moskvalı qız Borisin canı-ciyəri Nataşa idi. Nataşa o qədər də
gözəl deyildi: qısa sarı saçları, arıq sifəti, xırda gözləri və fındıq kimi balaca burnu
vardı. Əgər Nataşaya Borisin gözü ilə baxsaq, ondan gözəl ikinci bir qız təsəvvür
etmək  çətindi.  Elə  bir-birini  yaxşı  tapmışdılar.  Məgər  Boris  çox  yaraşıqlı  idi?
Məsələ gözəllikdə deyil, ürək təmiz olsun!
Hər  tənəffüsdə  bir  yol  görüşmələrinə  baxmayaraq,  Nataşanın  adı  Borisin
dilindən düşməzdi.  İş o yerə çatmışdı  ki,  hərdən Boris yataqxanada olan oğlan
yoldaşlarına da çaşıb “Nataşinka” deyərdi.
Borisin  bir  pis  xasiyyəti  vardı,  həddindən  artıq  səliqəsiz  və  pinti  idi.
İxtisasından kənar kitabların mütaliəsilə o qədər məşğul olardı ki, özünə baxmağa,
üst-başını  qaydaya  salmağa,  dərs  ləvazimatını  səliqə  ilə  saxlamağa  əhəmiyyət
verməzdi. Yataqxanada pəncərələrə, stolların, dolabçaların üstünə, paltar şkafına –
hara baxsaydın Borisin şeylərini görərdin. Hər iki gündən bir gah qələmini itirər,
gah mühazirə yazdığı dəftərini axtarar, gah da kepkasını harda qoyduğunu unudub
yataqxananı  ələk-vələk  elərdi.  Belə  hallarda  Boris  yuxudan  duran  kimi
yoldaşlarından hər hansının gözünə dəyən qələmini götürər, kepkalardan da birini
başına  basıb  dərsə  yollanardı.  Bu  da  mümkün  olmayanda  soyuğa,  yağışa
əhəmiyyət verməzdi, gödək paltosunun yaxalığını qaldırıb başıaçıq yataqxanadan
universitetə  qaçardı.  Yoldaşlarını  özünə  güldürməmək  üçün  “başımı  soyuğa
öyrədirəm, canıma xeyri var”, deyərdi. Boris, ancaq Nataşagilə gedib-qayıdandan
sonra  bir  balaca  səliqəyə  düşərdi.  Qız  onun  köynəyini,  qalstukunu  ütülər,
pencəyinin qırılmış düymələrini tikər və həmişə də üzünü danlardı.
− Borya, heç bilmirəm bu pintilikdə səndən nə hüquqşünas olacaq!
− Sözündə bir  az həqiqət var, Nataşacan,  ancaq bu işdə məndən çox sən
təqsirkarsan.
− Mən nə üçün?
− Çünki evlənməyi sən yubadırsan. Məsələ tək mənlik olsaydı, indi kukla
kimi səliqəli bir oğlandım, bir düjün də uşağımız vardı.
Belə vaxtlarda Nataşa zarafatla Borisin üzünə vurar, və qızarıb qaçardı.
Adil Borisə elə öyrəşmişdi ki, o, yataqxanada olmayanda darıxar və tez-tez
pəncərədən bayıra boylanıb dostunun yolunu gözlərdi. Lakin aralarındakı yaxınlığa
baxmayaraq,  ona  nə  Ceyran  barədə,  nə  də  ögey  anasının  rəftarı  haqqında
danışmamışdı.  Bu  onun  uşaqlıq  xasiyyəti  idi.  Sirrini  başqalarına  açmağı
xoşlamazdı.
Bir dəfə − onda Adil beşinci sinifdə oxuyurdu – bərk qar yağmışdı. Bayırdan
gələn Nərgiz  isti  şalı  olmadığı  üçün donduğundan şikayətlənmişdi.  Rəhman isə
buna  əhəmiyyət  verməmişdi.  Atasının  bu  laqeydliyi  Adili  düşündürmüşdü.  Bu
əhvalatdan iki-üç həftə sonra, bir axşam Nərgiz oğlunun şalvarını ütüləyəndə onun
cibindən bir dəstə kağız pulun yerə töküldüyünü görüb təəccüblənmişdi. Axı, bu
qədər pul onun üçün haradan idi?! Anası da ki, hər gün məktəbə gedəndə Adilə üç-
dörd manatdan artıq  xərclik  vermirdi!  Səhər  Adil  yuxudan durcaq Nərgiz  dözə
bilməmişdi.
− Adil,  düzünü de görüm, bu pullar  sənin üçün hardandır?  – deyə qadın
təşviş içərisində soruşmuşdu. Anasını nigarançılıqdan qurtarmaq üçün Adil sözün
düzünü deməyə məcbur olmuşdu:
− Ana, atam sənə şal almadı, mən buna dözə bilmirəm. Ona görə də bu gün
iyirmi gündür ki, sənin xərcləməyə verdiyin pulları yığıram. Məktəbdə yemirəm.
Yetmiş beş manat düzəlib, gələn həftə gedib sənə özüm yaxşı bir şal alacağam.
Nərgizin  gözləri  yaşarmışdı.  Onun  oğlunu  öpməkdən  başqa  çarəsi
qalmamışdı...
Sonralar isə yaşa dolduqca, öz sirrini gizli saxlamaq Adildə bir adət şəkli
almışdı.
Boris,  Adilin  atasının bir  neçə dəfə yataqxanaya gəldiyini  eşitmişdisə  də,
onun üzünü görməmişdi.
Rəhman  birinci  səfərdə  Adili  tapa  bilmədi.  Bakı  qatarı  Moskvada  az
dayandığı üçün oğlunu axtarmağa vaxtı çatmamışdı.
İkinci dəfə universitet yataqxanasının yerini öyrənmiş, maşına oturub birbaş
ora  sürdürmüşdü.  Həyətdə  rast  gəldiyi  azərbaycanlı  gəncə,  oğlunun  adını,
familiyasını  və  oxuduğu  fakültəni  deyib,  Adilin  yaşadığı  otağın  nömrəsini
öyrənmişdi.  Rəhman,  yüz  metrlərlə  uzanan  koridorları  gəzə-gəzə,  otaqların
qapısına  baxa-baxa,  rast  gəldiyi  tələbələrdən soruşa-soruşa  Adilin  yaşadığı  yeri
tapmışdı. O, qapını açıb içəri girəndə, Adilin çarpayıda uzanıb kitab oxuduğunu
görcək,  özünü saxlaya  bilməmişdi.  “Oğlum!..”  deyə  qollarını  açıb  onun üstünə
cummuş və hönkür-hönkür ağlamışdı.
Rəhman gözlərini silib yan-yörəsinə baxanda ilk gördüyü şey Nərgizin şəkli
olmuşdu. Adil burada da anasından ayrılmamış, Nərgizin əksini başının üstündən
vurmuşdu.
Bu, Rəhmanı bir müddət susmağa məcbur etmişdi.
Sonra Rəhman gətirdiyi meyvələri, bişmiş yumurtaları, qızardılmış toyuqları
və yun corabları çıxarıb dolabçanın üstünə qoymuşdu.
− Ye, oğlum, yeginən. Nə qədər otaqda adam yoxdur, doyunca ye. Sonra
gələrlər, sənə bir şey düşməz.
Rəhmanın guya canıyananlıqla dediyi bu sözlər Adilə güllə kimi dəymişdi.
Ancaq  atasının  ürəyini  sındırmaq  istəmədiyi  üçün  ona  cavab  verməmişdi.  Kişi
oğlunun kefini, işlərini xəbər aldıqdan sonra qayğıkeşlik göstərmişdi:
− Səni yataqxanada qalmağa qoymayacağam. Neçəyə olsa, özünə otaq tut,
allaha şükür, ona gücümüz çatar.
− Çox sağ ol, mənim üçün burda yaxşı keçir, heç şeydən korluq çəkmirəm...
Bu şeyləri də nahaq yerə gətirmisən! Mən onları yeməyəcəyəm!
− Adil... oğlum...
− Ata, bir dəfə dedim qurtardı. Xasiyyətimi ki, özün bilirsən. Mənim heç
kimin köməyinə ehtiyacım yoxdur! – Sonra Rəhman Adilə dalbadal suallar vermiş,
əvəzində isə qısa cavablar almışdı.
− Sənə Diləfruz xanımdan, Məmməddən, bibindən, Mənsurədən – hamıdan
çoxlu salam var, − deyə Rəhman yalandan canfəşanlıq etmişdi. Adilin susduğunu
görən kimi mənalı-mənalı başını silkələmişdi: − Əgər desəm ki, Diləfruz da bütün
elədiklərinə indi peşman olub, inanmayacaqsan.
Adil, bu sözləri atasının dilindən eşitsə də, nə Diləfruzun göndərdiyi salama,
nə də onun peşmançılığına inanmışdı.
− Bəs müəllim necədir, onu heç görürsənmi?
− Nə müəllim?
− Qonşumuzu deyirəm, Saleh müəllimi.
− Hə... O? Niyə, kefi kökdür, həmişə səni xəbər alır.
Adil Moskvaya çatan günü Saleh müəllimə teleqram vurmuşdu. Sonra ona
bir  neçə  məktub  yazıb  cavab  almışdı.  İndi  də  Adili  maraqlandıran  yenə  Saleh
müəllim oldu.
Ata-oğul daha danışmağa söz tapmadılar.
Rəhman  Diləfruzun  tapşırığı  ilə  bəzi  şeylər  almaq  üçün  mağazaları
gəzəcəyindən  çox  otura  bilmədi,  qalxıb,  kor-peşman  yola  düzəldi.  Ancaq  o
gedəndən sonra Adil atasını yaxşı qarşılamadığına görə özünü danladı.
HƏFTƏLƏR, AYLAR ÖTDÜ...
Adil Moskvaya gedəndən sonra Ceyran uzun zaman onu ürəyindən silib ata
bilmədi. Qız darıxır, qiymətli bir şey itirmiş kimi həmişə düşüncəli gəzirdi. Bunu
ata-anası  da  duymuşdu.  Ceyran  bu  çətin  vəziyyətdən  çıxmaq üçün  işə  girməyi
qərara aldı. Muzeydə rəsm eksponatları üzrə məlumatçı oldu.
Qız, Adilin gözlənilmədən onu atıb getməsini özlüyündə heç cür əsaslandıra
bilmirdi. “Mən ki ona güldən ağır söz demədim, ürəyini sındırmadım... O məni nə
üçün  belə  təhqir  etdi.  Eybi  yoxdur,  qoy  bu  mənə  dərs  olsun!  Bundan  sonra
adamları tanımağı bacararam...”
Əvvəllər  tez-tez məktub yazan Xalidə də susmuşdu.  Ceyran az-çox onun
kağızlarından təsəlli tapardı, indi bundan da məhrum olmuşdu. Ceyranın Xalidəyə
yazmağa  əli  gəlmirdi.  O  böyük  bir  cinayət  etmiş  kimi,  rəfiqəsindən  utanırdı.
Doğrudur, Ceyranın vicdanı təmiz idi. Adil onu nə qolları arasına alıb qucaqlamış,
nə öpmüş, nə də nəvazişlə oxşamışdı. Buna baxmayaraq, Ceyran dərdini deməyə
adam axtarsa da, yenə Xalidəyə bir söz yaza bilmirdi. Nə yazaydı? “Aramızda heç
bir inciklik olmadan ayrıldıq; çərşənbə axşamına görüş təyin etdik, mən getdim... o
gəlmədi”. Əlbəttə, bu sözlərə nə Xalidə, nə də başqası inanardı. “Axı arada bir söz-
söhbət olmadan, təmiz bir oğlan da istədiyi qızı atarmı?” Xalidənin rəfiqəsi barədə
belə düşünməyə haqqı vardı!
Bir  səhər,  hələ  Ceyran  işə  getməzdən  qabaq  Xalidənin  məktubu  gəldi.
Qəribə idi. Xalidənin sevgi macərası uzandıqca məktubları da böyüyürdü. Ceyran
zərfi  açıb kağızı  oxudu.  Xalidə kəndin  təbiətinə  vurulmuşdu.  O bu məktubunu
xəzan  fəslinin  təsvirilə  başlayırdı.  Sonra  bir  neçə  sözlə  məktəbdə  dərslərin
gedişindən, uşaqlarla rəftarından, kənd adamlarının ona necə hörmət elədiklərindən
yazıb  əsl  mətləbə  keçirdi.  “...  Nadir  mənə çox dil  tökdü,  Ceyran,  sözün düzü,
ürəyim dözmədi. Mənim yerimdə olsaydın, sən də belə edərdin. Bilmirəm dilim
necə hərləndi,  heç özüm də xəbər tutmadım. Sabah axşam, klubdakı tamaşadan
sonra onunla gəzməyə razılıq verdim. Nadirə elə bil dünyanı bağışladılar. Gözləri
yaşardı, dili-dodağı əsdi”.
−Sağ ol, Xalidə! – dedi.  – Heç olmasa bu gecə rahat yataram. Neçə aydı
yuxum ərşə çəkilmişdi...
Ancaq sözün doğrusu,  o gecə deyəsən ikimiz də narahat  yatmışdıq.  Mən
gözlərimi yumanda xoruzlar banlayırdı.
İstirahət  günü  axşam  “Romeo  və  Cületta”  tamaşasına  getmişdim.  Nadir
Romeonun rolunu elə oynayırdı ki, zalda heç kəs yerində rahat otura bilmirdi. Mən
də lap dal cərgədə, qaranlıqda əyləşmişdim. Cületta ondan soruşanda ki, “Sən bura
necə gəldin, Romeo?” Nadir üzünü mənə tərəf tutub ucadan dedi:
−Məni bura eşqin qanadları gətirmişdir. Cületta,  eşq!..  Yaxşı  ki,  aramızda
olan əhvalatı heç kəs bilmirdi. Pərdə örtüləndə, məndən başqa hamı əl çalırdı...
Tamaşadan sonra klubun dalında dayanıb Nadiri gözlədim. Bir də gördüm
qarşıma  çıxdı.  Burada  kəndin  qırağında  Söyüdlük  deyilən  bir  yer  var.  Nadir
mənimlə gəzməyə ora getmək istədi, etiraz etmədim. Bilmirəm necə oldusa, bir də
xəbər tutdum ki, Nadirin qolları mənim boynuma sarılıb... Ceyran, tərif olmasın,
pəhlivan kimi güclü oğlandır...
Xasiyyəti  də  pis  deyil.  Ancaq  deyəsən,  o  da  mənim kimi  çoxdanışandır.
Düzü, Nadirsiz burda darıxardım...”
Ceyran rəfiqəsinin xoşbəxtliyinə ürəkdən sevinirdi. Ancaq öz başına gəldiyi
üçün bu məhəbbətin əbədi olacağına da şübhə edirdi.
Qızın məktubu yenə cavabsız qaldı. Ceyran sonralar da ona heç nə yazmadı.
Xalidənin  məktubları  getdikcə  azaldı.  Bir  neçə  ay  keçdi,  poçtalyonun  ayağı
qapıdan kəsildi.
Aradan bir payız, bir qış, bir də yaz ötdü.
Qırmızı kirəmidli evdə həyat əvvəlki qaydası ilə davam edirdi.
Yenə  həyətdəki  meynə  yaşıllaşmış,  aynabəndin  pəncərələri  açılmış,
Diləfruzun bəzəkli otaqlarına gün düşmüşdü.
Çay süfrəsinin qırağında oturmuş arvad, ərinə təzə sifarişlər verir, Rəhman
deyilənləri unutmamaq üçün cib dəftərçəsinə qeydlər edirdi.
−Qabaqdan yay gəlir, − deyə Diləfruz təcrübəli möhtəkir kimi Rəhmanı başa
salırdı,  − beş-on gündən sonra şəhərdə hamı nazik paltarda gəzəcək,  basanoşka
geyəcək. Bakıda olmayan şeylərdən rastına nə düşsə, al, zərər eləmərik.
Kişi Diləfruzu dinlədikcə razılıqla başını tərpədir və yazırdı.
Qapı zənginin çalındığını eşidən Rəhman dəftərçəsini cibinə qoydu.
−Kimsən? – deyə başını pəncərədən bayıra uzadıb soruşdu. Küçədən tanış
bir qız səsi gəldi:
−Qonaq istəmirsən, ay dayı? Mənəm də gəlmişəm. Tanımadın?..
Rəhman aşağı enib qapını açanda Mənsurə gülə-gülə həyətə girdi.
−Baho... xoş gördük. Sən hara, bura hara, ay bacı qızı?..
Mənsurə  əlindəki  çamadanı,  qoltuğundakı  bağlamanı   yerə  qoyubdayısını
qucaqladı. 
−Nə əcəb səndən, ay qız?
−Gəlmişəm də,  −  deyə  Mənsurə  sevinə-sevinə  ayağının birini  götürüb,  o
birisini yerə qoyaraq güldü.
Rəhman şeyləri qucağına aldı.
−Keç yuxarı, qızım keç... Bir danış görək, nə var, nə yox?
Mənsurə  ağ  kəlağayısı  yellənə-yellənə,  iki-üç  sıçrayışla  pillələri  qalxdı.
Lakin aynabənddə hündürboylu, dolubədənli, zəhmli sifəti olan Diləfruzu görcək
dayandı.  Mənsurə  dayısının  evləndiyini  anasından  eşitmişdi.  Ancaq  o  bu  evi
Nərgizsiz təsəvvür etməmişdi. Buna görə də ilk dəfə gördüyü Diləfruzla qəfildən
qarşılaşanda  təəccübünü  gizlədə  bilmədi,  sevinci  yoxa  çıxdı,  onun  yerinə
ürəksıxıcı kədər doldu.
Diləfruz  tanımadığı  qızın  icazə  almadan  ərköyünlüklə  içəri  girməsinə
hirslənmişdi.
Mənsurənin  məyus  olub  tutulduğunu  görən  Rəhman  onu  bu  vəziyyətdən
qurtarmaq üçün qabağa gəldi:
−Utanma,  keç  Diləfruz  xanımla  da  tanış  ol.  –  deyə  arvadının  acığını
soyutmaq istədi.
Mənsurə asta-asta irəli yeriyib əlini Diləfruza uzatdı.
−Bacım qızıdır, − Rəhman Mənsurənin əvəzinə arvadına cavab verdi. – Özü
də yaman şeytandır.
Yaşı on beşi ötmüş Mənsurə xeyli dəyişmişdi. O, kökəlmiş, qolları, qıçları
ətə  dolmuş,  sinəsi  qabarıb  qabağa  çıxmışdı.  Güllü  sətin  paltarı  hər  tərəfdən
bədəninə yapışmışdı. Vaxtilə siçan quyruğu kimi çiyinlərinin üstünə sallanan nazik
hörükləri  indi  bilək  yoğunluğunda  olmuşdu.  Qızın  əsmər  yanaqları  kəndin
havasında daha da qızarıb saflaşmışdı.
−Xoş gəlmisən, qızım, ayaqqabılarını çıxart, içəri keç! – deyə Rəhmanın və
Mənsurənin gözləmədiyi halda Diləfruz onun örpəyini başından götürdü.
−Həri,  çıxart  ayaqqabılarını,  yol  gəlmisən,  dincəl,  −  deyə  arvadının  bu
gözlənilməz qonaqpərvərliyindən şadlanan Rəhman da onun sözərini təkrar etdi.
Mənsurə evə keçib hər tərəfə diqqətlə göz gəzdirdi.
−A... bu kimin şəklidir? − əllərini şalvar cibinə soxaraq qarnını qabağa verib
damağında papiros tutmuş uşağın əksini göstərdi.
Diləfruz qəhqəhə çəkdi:
−Mənim oğlumdur, Məmməddir.
Mənsurə qaşlarını düyünləyib şəkildən uzaqlaşdı.
−Dayı, bəs Adil hardadır? – deyə çevrilib Rəhmana müraciət etdi.
Bu suala nə Rəhmanın, nə də Diləfruzun cavab vermədiyini görən qız mat
qaldı.
−Əyləş, Mənsurə, − deyə kişi stullardan birini yaxına çəkdi.
Qız sözünün cavabını almamış rahatlana bilmədi.
−Dayı, Adil evdə yoxdur?
−Adili,  qızım, bir  ildən yuxarıdır  ki,  Moskvaya oxumağa göndərmişik,  −
deyə Rəhman köksünü ötürüb çənəsini ovuşdura-ovuşdura cavab verdi.
Mənsurə,  dayısı  oğlunun  evdə  olmadığından  əvvəlcə  kədərləndisə,  sonra
ürəyinə daman şübhədən çıxdığı üçün sakitləşdi. Keçib Rəhmanın yanında əyləşdi.
Diləfruz da ağır gövdəsini divana yıxdı.
−Bəs,  dayı  indi  ki  tətildir,  Adil  Moskvadan  niyə  gəlməyib?  –  qız
nigarançılıqdan qurtarmaq istədi. Rəhmanın əvəzinə Diləfruz cavab verdi.
−İşi çoxdur, onunçün!
Arvadın  kobud bir  səslə,  çox acıqlı  dilləndiyini  hiss  edən Mənsurə  daha
danışmadı. Yavaşca başını tərpətməklə razılığını bildirdi.
−Yaxşı, bir sən de görək anan necədir? Kənddə nə var, nə yox? – Rəhman
söhbəti dəyişməyə çalışdı. – Səndən nə əcəb bizə gəlmisən?
−Kənddəkilər hamısı yaxşıdır. Anamın sizə çox-çox salamı var. Onları da
Adil üçün pay göndərib. – Mənsurə bağlamaya işarə elədi.
−O da sağ olsun,  sən də çox sağ ol,  − deyə Rəhman gözucu bağlamaya
baxdı.
Diləfruz divanda yayılıb çənəsini sinəsinə dayayaraq, qaşları altdan diqqətlə
Mənsurəni süzürdü. İlk nəzərdə xoşuna gələn bu qızı indi gözlərindən çox dəcələ
oxşatdığı üçün əsəbiləşirdi.
Birdən qapı gurultu ilə taybatay açıldı, Məmməd həmişəki kimi ayaqyalın,
üst-başı toz-torpaq içində evə girdi. O, Mənsurəni görcək dayandı,  ilk dəfə rast
gəldiyi  bu  qıza  bir  daha  baxdıqdan  sonra  irəli  cumub  ikiəlli  onun  sinəsindən
itələdi.
−Köpəkoğlun qızı,  düş bizim ustulumuzdan,  bura  anamın yeridir, − deyə
atasının çarpayısından asılmış enli qayışını götürüb Mənsurənin dizinə vurdu.
Qız üz-gözünü turşudub ufuldadı.
Oğlunun hərəkətindən xoşlanan Diləfruz isə qarnını tutub qəhqəhə çəkdi.
−Məmməd, dinc dur! Qırışmal! – deyə Rəhman qalxıb qayışı onun əlindən
aldı.
−Mamulya, sənə şokolad verəcəyəm, bura gəl,  − deyə gülməkdən gözləri
yaşarmış Diləfruz oğlunu yanına çağırdı. Məmmədi öpüb sakit eləməyə çalışdı. –
Bir dəfə vurdun bəsdir, adam qonağı çox döyməz.
Məmməd  rahat  əyləşə  bilmir,  anasının  əlindən  çıxıb  Mənsurəyə  hücum
çəkməyə  can  atırdı.  Evin  aşağı  tərəfində  pəncərənin  qırağında  əyləşmiş  qız
təəccüblə  gah  Məmmədə,  gah  da  arvada  baxa-baxa  gözlərini  döyürdü.  Bayaq
dayısına, kənddən nə üçün gəldiyini deməyə hazırlaşan qız, indi danışmağa cəsarət
etmirdi.
Məmməd  qapı  ağzında  qoyulmuş  üstü  naxışlı  qırmızı  çamadanı  və
bağlamanı görcək,  bir  göz qırpımında anasının qucağından qopub aşağı  sıçradı:
bağlamaya  yaxınlaşıb  açmağa  başladı.  Adil  üçün  göndərilən  yağlı  qoğallar,
almalar, armudlar evin ortasına səpələndi. Ağzı sələli mürəbbə bankaları böyrü üstə
döşəməyə diyirləndi.  Məmməd bankalardan birini  açıb  barmağını  içinə soxaraq
marçıltı ilə yaladı.
−Məmməd,  ay  Məmməd!  –  deyə  atası  səsləndisə  də,  uşaq  əhəmiyyət
vermədi. Mənsurə lap mat-məəttəl qalmışdı.
Bir  az  sonra  Məmməd  bununlada  kifayətlənmədi,  bağlamanı  qoyub
çamadana cumdu.  Mənsurə daha sakit  otura  bilməyib cəld ayağa qalxdı,  ancaq
gecikdi;  çamadanın  ağzı  açıldı;  paltarlarının  ortalığa  töküldüyünü  görən  qız
qıpqırmızı oldu, tələsik cumub şeyləri çamadana yığmağa başladı.
−Onlar nə üst-başdır ay qız? – deyə Diləfruz Mənsurənin paltarlarına ötəri
baxsa da əlüstü rişxənd elədi. Cəld ayağa qalxıb irəli yeridi. Qiymətli xəzinə kəşf
etmiş həris adamlar kimi başını çamadana soxub paltarları qurdaladı. – Heyf! Heyf
bu mallardan korlamısan! Parçaları yaxşıdır, ancaq hamısı köhnə dəbdədir. Ay qız,
bunları tikdirəndə ağlın hardaydı?
Mənsurəni tər basmışdı. Dayısının yanında Diləfruz onun alt paltarlarınadək
bir-bir götürüb baxırdı. Arvad abır-həya bilmədən, çamadanın dibindəki corablara,
dəsmallara kimi hər şeyi çıxarıb o tərəf-bu tərəfə çevirdikdən sonra  başını buladı:
− Adam da hər dərziyə müştəri olar? – dedi. – Maşallah, boy-buxun desən –
səndə, fiqura desən – səndə, bunları belə niyə tikdirmisən, ətindən tökülər ki, bu
platyalar. Gələydin mən səni öz dərzimlə tanış edəydim, bədəninə bir paltar biçəydi
ki, hamı tamaşasına gələydi.
− Bunları mən özüm tikmişəm, xala, − deyə xəcalətdən rəng verib, rəng alan
Mənsurə astadan dilləndi.
− Xala demə! Mənə bundan sonra xala demə, acığım gələr! – deyə Diləfruz
üz-gözünü turşutdu. – Adım Diləfruz xanımdır.
Məmməd mürəbbə  bankalarından  birini  yarıyadək  yeyib  qolu  ilə  ağzının
şirəsini  silə-silə  aynabəndə çıxdı.  Diləfruz Mənsurəni  yataq otağına  çəkdi.  Qoz
ağacından qayrılmış böyük aynalı şifoneri açdı.
− Bax, paltarı belə tikdirərlər!
Arvad burada bütün geyimlərinin, şlyapalarının, tuflilərinin alınma, tikilmə
tarixçəsini Mənsurəyə danışdı. Söhbət arasında bir-iki dəfə Laloçkanın adını çəkib
zövqlü qız kimi onu da təriflədi.
− Nə bilim,  mənim bəzənməkdən xoşum gəlmir,  − deyə  qaranlıq  otaqda
Diləfruzun ürəksıxıcı  söhbətlərindən darıxan Mənsurə cavab verdi.  – Mən sadə
geyinməyi sevirəm.
− A...  axmaq olma a...  “sadə geyim!” – Diləfruz şifonerin qapısını  örtüb
aynanın qabağında fırlanaraq özünə baxdı. – Adamı üst-başla, paltarla tanıyarlar.
Gözəllik ondur, doqquzu dondur. Bu sözü eşitmisənmi?
− Onu eşitmişəm, ancaq məni Bakıya yola salanda anam başqa cür dedi.
Dedi ki, adamı biliyi ilə, başı ilə tanıyarlar.
− Eh!  Yaxşı  ya!  Sən də  elə  danışırsan  ki,  bişmiş  toyuğun gülməyi  gəlir.
Başımda olsun lap dünyanın elmi, faydası nədir? Mənim əziz canım üçün, əgər sən
yaxşı geyinməsən, cibin boş olsa, kimdir səni biliyinlə axtarıb tapan? Heç uzağa
getmirəm, elə götürürəm özümü. Mən cəmisi dörd il oxumuşam. Dörd deyəndə ki,
altı  ilə  oxumuşam,  ancaq  dördüncü  sinfə  kimi  gəlib  çıxmışam.  Onu  da
oxumasaydım  yaxşıydı.  Qadam  məktəbə!  Nəğmə  ilə  əxlaqdan  başqa  bütün
dərslərdən ortadan yuxarı qalxmazdım. Yaxşı, indi sənin sözün, mənim savadım
azdır,  mənə  əhəmiyyət  verən  yoxdur?  Məni  tanımırlar?  Qonum-qonşu  hamısı
başıma and içir! Sən nə danışırsan! – Diləfruz fısıltı ilə köksünü ötürüb buxağının
tərini sildi. – “Elm!” 
Mübahisənin uzanacağını görən Mənsurə susmağı məsləhət bildi. Hər ikisi
böyük otağa qayıtdı. Bu dəfə qızı başqa bir səhnə heyrətə gətirdi. Onun paltarları
yenə evin ortasına səpələnmişdi.  Çamadana isə  Məmməd ip bağlayıb sürə-sürə
küçəyə aparmışdı...
Nahar zamanı Mənsurə dayısına oxumağa gəldiyini söyləyəndə Diləfruzun
eyni açıldı.
− Xoş gəlmisən, öz evindir, − dedi. Arvadının bu sözlərini eşidən Rəhman
qulaqlarına  inanmadı.  –  Yəqin  elə  bizdə  qalacaqsan,  hə?  –  deyə  Diləfruz
Mənsurənin rəyini soruşdu. Qız bu suala cavab verməyə çətinlik çəkdi. O, kənddən
çıxanda  da  heç  fikirləşmədən  “Adilgildə  qalacağam”  demişdi.  Bunu  anası  da
məsləhət görmüşdü.
Ancaq indi qız birdən-birə tutuldu, nə deyəcəyini bilmədi. Adil evdə yox idi.
Diləfruz  çox  tündxasiyyət  arvada  oxşayırdı,  söhbətləri  də  Mənsurəyə  qəribə
gəlirdi! Məmməd də qızı daha çox təşvişə salmışdı.
−  Yataqxanada  qalacağam,  − deyə  Mənsurə  hörüyünün ucunu barmağına
dolaya-dolaya utancaqlıqla cavab verdi. Diləfruz bir ana qayğısı ilə başını buladı:
− Heç elə zarafat yoxdur. Bəs kənddəkilər bizə nə deyər? Sən özgə deyilsən
ki!  Rəhmanın bacısı  qızı,  mənim də doğma balamdır. Yataqxanada işin yoxdur,
bizdə qalacaqsan!
−  Diləfruz  xanım  doğru  deyir,  elə  burda  qalarsan,  −  arvadının
qayğıkeşliyindən  ruhlanan  Rəhman  da  onun  sözünə  qüvvət  verdi.  –  Bəyəm
adamsız-zadsızsan? Ölməmişik ki!
Mənsurə, bu təklifə ürəkdən razı olmadığı üçün danışmadı.
Qız  yol  paltarını  dəyişib  yenicə  dincəlmək  istəyirdi  ki,  o  biri  evdən
Diləfruzun səsini eşitdi.
− Mənsurə,  qızım, mənim əlimdə işim var, zəhmət  olmasa,  o qabları  yu,
sonra samovara od sal.
Diləfruzun Mənsurəyə buyurması belə başladı.
Adil  istirahət  günləri  Borislə  kinoya,  teatra  gedir,  tarixi  muzeylərə,
Tretyakov qalereyasına baxır, havalar xoş olanda isə parkları gəzirdi. Bəzən Nataşa
da onlara qoşulurdu. Qız hər dəfə gəzməyə çıxanda, kitabı əlindən yerə qoymur,
tramvayda, trolleybusda, metroda fürsət tapan kimi mütaliə edirdi.
Adillə Boris isə deyib-gülür, zarafatlaşırdılar. Hərdənbir üçlükdə mübahisəyə
də girişirdilər. Lakin bu çəkişmələr onların arasını əsla soyutmurdu. Əksinə, daha
da  mehriban  olurdular.  Nataşa  həmişə  astadan,  nəzakətlə  danışırdı.  Qızın
söhbətlərində  müsahibinə  qarşı  hörmət  hiss  edilirdi.  Ancaq  gülməyi  tutanda
Nataşanı  sakit  eləmək çətin məsələ  idi.  Bəzən o qədər  də gülməli  olmayan bir
söhbət,  ya  bir  hadisə  qızın axıb getməsinə,  gözləri  yaşarıncayadək uğunmasına
səbəb olardı.
Nataşa Borisdən cəmi bir yaş kiçik idi. Lakin onunla yanaşı gedəndə çox
balaca  görünürdü.  Qızın  hündürdaban  tufli  geyməsinə  baxmayaraq,  boyu  yenə
Borisin çiynindən yuxarı qalxmırdı. Borisin əksinə olaraq Nataşa həmişə tərtəmiz,
səliqə  ilə  geyinərdi.  Bu  sadə  qız  özünü  elə  səmimi  aparardı  ki,  adam  birinci
tanışlıqdan  onunla  dostlaşmaya  bilməzdi.  Adil  Nataşa  ilə  Boris  arasındakı
mehribanlığı  gördükcə,  onların məhəbbət  dolu baxışlarındakı mənanı duyduqca,
Ceyranı xatırlardı. Ürəyində bu gənclərə qibtə edərdi.
Nataşa da Adillə çox yaxın olmuşdu. O, hər dəfə Borisin yanına gələndə
Adilə  tar  çaldırıb  qulaq  asardı.  Belə  hallarda  təkcə  qonşu  otaqlarda  yaşayan
tələbələr deyil, yataqxananın işçiləri də onların yanına toplaşardılar. İlk günlər az
da  olsa  qəribsəyən,  Bakı  üçün darıxan  Adil,  indi  özünü  sərbəst  aparır,  danışır,
gülür, hətta yeri düşəndə qızlarla da zarafatlaşırdı.
Müəllim və professorları, onun xətrini az istəmirdilər. Həm öz diribaşlığı,
həm  də  ağıllı  cavabları  ilə  Adil,  fakültədə  bir  çoxlarının  sevimlisi  olmuşdu.
Moskva və universitet həyatı onun gözünü açmışdı.
Hüquqşünaslıq  haqqında  professorlardan eşitdiyi  mühazirələr  və  oxuduğu
müxtəlif kitablar onda seçdiyi sənətə böyük həvəs oyadırdı. Adil yaxın gələcəkdə
kim olacağını və bu iş üçün ondan nə tələb edildiyini bilirdi. Müqəssiri, günahkarı
tanımaq,  doğrunu  riyadan  ayırmaq,  haqlını  haqsızdan  seçmək,  bir  sözlə,  insan
hüququnu ədalətlə müdafiə etmək! Adilə belə bir ciddi vəzifə tapşırılacaqdı! O,
müqəddəs sovet qanunlarının keşiyində duracaqdı! Bunun üçün hər şeydən əvvəl
hüquqşünasın özü, onun ürəyi, vicdanı, damarlarından axan qanı təmiz olmalı idi.
Sonra Adil,  paytaxtın zəngin bilik xəzinəsi  olan kitabxanalarını qənimət bilərək
oxumalı, hər gecə öz yuxusundan kəsib mütaliə etməli idi.
Ədalətin keşiyində durmaq üçün adamları, ancaq dediyi sözlərlə deyil, onları
gözlərindən tanımaq, ürəklərinin ən dərin guşələrində gizlənmiş sirrləri  oxumaq
lazımdı!
Universitet professorları Adilə belə bir hüquqşünas olmağı öyrədirdilər.
Bəzən şəhərdə məhkəmələr olanda hamıdan qabaq xəbər tutan Boris Adili də
özü  ilə  aparırdı.  Onlar  yanaşı  əyləşib  əvvəlcədən  müttəhimin  nə  üstə
təqsirləndirildiyini  və  cinayətkarın  cavablarını  maraqla  dinləyirdilər.  Bu  gərgin
tamaşalara  baxmaq ilk  vaxtlar  Adilə  çox  ağır  gələrdi.  Lakin  hakimlərin  həqiqi
müdafiə  etdiyini,  müttəhimin  cinayəti  müqabilində  cəzalandığını  gördükcə
qəlbində bir rahatlıq hiss edərdi.
− Elə də lazımdır! Xalqın, dövlətin əmlakını oğurlayan adama, mən də bu
cəzanı  verərdim!  –  deyə  məhkəmə  zalından  çıxanda  hakimin  hökmündən  razı
qaldığını dostuna bildirərdi.
Belə söhbətlər zamanı Boris də dostunun sözünə qüvvət verərdi:
−  Doğru  deyirsən,  gələcəkdə  bizim  də  vəzifəmiz  adamları  islah,  tərbiyə
eləmək olacaq. Bir məsəl də var, Adil, deyərlər meşə çaqqalsız olmaz. Nadürüst
adamlar az da olsa, hələ aramızda vardır.
...  Universitetdə tələbəlik  həyatı  o  qədər  maraqlı  keçirdi  ki,  Adil,  təqvim
vərəqi kimi tez-tez dəyişən ayların necə ötdüyünü hiss etmirdi.
Dərsdən sonra Boris Nataşagilə getdiyi üçün yataqxanada tək qalıb darıxan
Adil  gəzməyə  çıxmışdı.  O,  gəlib  Puşkin  meydanına  nə  vaxt  çatdığını  bilmədi.
Küçəni  burulub  Tver  bulvarına  keçdi.  Xiyabanda,  ağaclar  altında  qoyulmuş
skamyaların çoxunda cavanlar cüt-cüt oturmuşdular – bir qız-bir oğlan. Üstünə işıq
düşən skamyaların əksəriyyəti boş idi. Bəzilərində isə nisbətən yaşı ötmüş adamlar
əyləşmişdi. Adil xiyabanın ortası ilə irəlilədikcə, sanki ona acıq vermək məqsədilə,
oğlanlardan biri yanındakı qızın əlini ovcuna alıb bərk-bərk sıxır, o biri sevgilisinin
saçlarını oxşayır, bir başqası da qəhqəhə çəkib gülürdü. Elə bil: “Sən tək gəzirsən,
bizim yanımızda isə sevdiyimiz gözəl qızlar oturub!” demək istəyirdilər.
Adil Ceyranı xatırladı. Qızın qara xallı üzü, qələm qaşları, qaynar gözləri,
lalə kimi tər  dodaqları,  uzun kirpikləri  Adilin xəyalında canlandı.  O, bu dəqiqə
Ceyranı  görməyə  ruhi  bir  ehtiyac  hiss  etdi.  Bu  gün  birinci  dəfə  olaraq  Adil,
Ceyrana xəyanət elədiyini başa düşdü. “Axı, mən ona təmiz ürəklə yanaşmışdım.
Ceyranı  aldatmayacaqdım.  Bəlkə  o,  heç  ailəmizin  nə  işlə  məşğul  olduğuna
əhəmiyyət verməyəcəkdi? Tutaq elə Ceyran mənim vəziyyətimdə olaydı, onda mən
nə edərdim? Əlbəttə, buna görə ondan soyumazdım... Kim bilir, indi bəlkə, elə mən
də,  Bakıda  bu  oğlanlar  kimi  ağac  altında,  sakit  bir  yerdə  əyləşib  Ceyranla
pıçıldaşırdım, ona ürəyimi açırdım. Eh, Ceyran, sənə dərdimi deməyə də imkanım
olmadı.  İmkan  olmadı  ki,  səni  nə  qədər  sevdiyimi  dilimə  gətirim.  Barı  o  vaxt
özünü mənə qarşı soyuq  göstərsəydin, bu ayrılıq qəlbimi o qədər də yandırmazdı.”
Adil Arbat metrosuna yenicə yaxınlaşmışdı ki, tanış bir azərbaycanlı qızın
gəldiyini görüb ayaq saxladı.  Əvvəlcə qızı  haradan tanıdığını  xatırlaya bilmədi.
Sonra tez hər şey yadına düşdü: gələn qız Laloçka idi!
Adilin  Moskvaya  getdiyini  eşidən  Laloçka  daha  qırmızı  kirəmidli  evə
gəlməyi  məsləhət  bilməmişdi.  O,  niyyətinin  baş  tutmadığına  heyfslənsə  də,
“cəhənnəmə ki, nə çoxdur şəhərdə cavan! – deyə özünə toxtaqlıq vermişdi. – Adil
olmasın, Kamil olsun, Fazil olsun! Bəlkə elə bəxtimə ondan da yaxşısı – böyük
qulluq sahibi, altında lap “Pobeda”sı olan bir adam çıxacaq”.
Laloçka məzuniyyət  vaxtı  bu xəyalla  hər  gün bəzənib qırmızı  redikülünü
biləyinə  keçirərək,  gündüzlər  də,  axşamlar  da  küçələri  gəzmişdi.  Lakin  bəxti
gətirməmişdi. Laloçkanın gözü tutan oğlanlar elə bil onu görməmiş, görənlər də
etinasız baxıb ötmüşlər. Onun nə gözəl geyiminə, nə xüsusi səliqə ilə zəncir kimi
həlqə-həlqə çiyinlərinə tökülmüş saçlarına “kompliment” deməmişdilər.
Şəhərdə günlərinin yeknəsəq keçdiyindən darıxan Laloçka, dəmir yolunda
rəis işləyən əmisinin yanına gedib gəzməli  şəhərlərdən birinə bilet düzəltməsini
xahiş  etmişdi.  Qardaşı  qızının  məzuniyyət  vaxtını  səmərəli  keçirməsini  istəyən
əmisi,  Moskva  qatarına  bilet  vermişdi.  Lakin  Laloçka  yola  çıxmazdan  əvvəl
Diləfruzla görüşüb hər ehtimala qarşı Adilin ünvanını almışdı.
İndi  Laloçka  ikinci  həftə  idi  ki,  Moskvaya  gəlmişdi.  Ancaq  hər  gün
univermaqları, komisyon mağazalarını gəzdiyindən, paytaxtın nə tarixi yerlərini,
nə muzeylərini  görmüş,  nə də onun kino, teatr  tamaşalarına baxmışdı.  Bir dəfə
universitetə Adilin dalınca getmişdisə də, onu görə bilməmişdi.
Qəfildən Adillə rastlaşanda o çox sevindi.  Lakin Bakıya tələsməli  olduğu
üçün heyfsiləndi.
Adil  Laloçkaya  yüngültəbiətli  bir  qız  kimi  baxsa  da  bu  gün  onunla
görüşməyə  məcbur  idi.  Belə  də  oldu.  Bir-birinin  kefini  xəbər  aldıqdan  sonra,
Laloçka istiqamətini dəyişib Adillə getdi.
Onlar metroya da birlikdə mindilər. “Oxotnı ryadda” Adil düşməli olduğunu
bildirəndə, qız da ayağa qalxdı.
−Elə mən də mehmanxanaya o meydandan gedirəm, − dedi.
Adil Laloçkanın ayrılmaq istəmədiyini aydın duyurdu. O, qızın hərəkət və
danışığında bir  dəyişiklik  də hiss  edirdi.  Sanki  bu heç Adillə  yüngül  zarafatlar
edən,  ona  atmacalar  atan  Laloçka  deyildi.  Elə  buna  görə  də  Adilin  ondan
uzaqlaşmağa  üzü  gəlmədi:  “Hər  kimdirsə  hörmət  eləmək  lazımdır.  Tək  qızdır,
Moskvaya gəldiyi ilk dəfədir. Bir də axı hər şeydən əvvəl Bakıdan gəlib. Bəlkə,
burda  məndən  başqa  heç  kimi  tanımır”.  Adil  Laloçkanı  mehmanxanaya  qədər
ötürməyi özünə borc bildi. Ancaq onun uzağa gedəsi halı yox idi, yaman acmışdı.
−Bağışlayın, mehmanxana uzaqdırsa sizi ötürüm, − deyə Adil bu barədə bir
də qızın rəyini öyrənmək, əgər azacıq etiraz edərsə ondan ayrılmaq istədi. Laloçka
süni utancaqlıqla, astadan:
−Sizə zəhmət olar, − dedi və bir az ara verib əlavə etdi: − Mən heç bu vaxta
kimi bayırda yubanmamışdım.
Adil  onu  ötürməzdən  əvvəl  yaxın  bir  qəhvəxanaya  girib  ayaqüstü  şam
etməyi lazım bildi. Fikrini Laloçkaya deyəndə qız da razı oldu:
−Mən də səhər yeyənəm.
Laloçka yalan demirdi. O, saat doqquzdan axşama kimi dükanlarda gördüyü
geyimlərə,  şlyapalara,  çəkmələrə,  rediküllərə  o  qədər  baxmışdı  ki,  aclığı,
yorğunluğu tamam unutmuşdu.
Adillə  qəhvəxanaya  girəndə  qıza  elə  gəldi  ki,  bu  dəqiqə  onu  qırmızı
kirəmidli evə gəlin gətirirlər.
Yemək uzun sürmədi.
Adil, qızı mehmanxanaya kimi ötürüb geri qayıdanda ürəyində bir yüngüllük
hiss etdi: “Yaxşı ki, birtəhər yola saldım. Yoxsa əl çəkən deyildi”.
Ancaq Adilin gözlədiyi kimi olmadı. Ertəsi gün Laloçka yenə universitetə
gəlib onu kinoya dəvət elədi.
−Üzr istəyirəm, dərs hazırlamalıyam, mən gedə bilməyəcəyəm, − deyə Adil
boyun qaçırmağa çalışdı. Qız təkid etdi:
−Getməsəniz  inciyərəm,  −  deyə  redikülünü  açıb  iki  bilet  çıxardı.  –
Görürsən? Günortadan alıb hazırlamışam.
Adilin başqa çarəsi  qalmamışdı.  Bu gəzinti  ona əziyyət  də olsa,  getməyə
məcbur idi.
Kino-teatrın zalına girəndə Laloçka onunla daha sərbəst davranmağa başladı;
yerlərini tapıb yenicə əyləşmişdilər ki, işıqlar söndü. Laloçka əvvəlcə redikülünü,
sonra da şlyapasını çıxarıb Adilə verdi.
−Zəhmət olmasa, bunları saxla, başımı darayım.
Əlacsız qalan Adil şlyapa ilə redikülü aldı.
Qız  tələsmədən  saçlarını  darayırdı.  Arabir  də  qaranlıqda  xumarlanan
gözlərilə Adili süzür, gülümsəyirdi. “Sən öləsən, işə düşmədik! – deyə Adil yerində
rahat otura bilmirdi. – İndi mən bununla nə danışacağam?..”
Laloçka  özünü  qaydaya  saldıqdan  sonra  boynunu  yana  burub  Adilə
pıçıldamağa başladı:
−Moskvada darıxmırsan?
−Xeyr.
−Mən dünənəcən yaman darıxırdım.
Ekranda kadrlar dəyişdikcə zaldakı qaranlıq gah qatılaşır, gah da adamların
sifəti işıqlanırdı.
−Bakıya haçan gedəcəksiniz? – deyə bu dəfə Adil soruşdu.
Qız sevindi:
−Nə üçün soruşursan?
−Elə-belə.
Laloçka başını Adilin çiyninə əydi, utanırmış kimi bir an susdu. Sonra dönüb
onun sifətinə baxaraq cavab verdi:
−Sabah axşam yola düşməliyəm. – Adilin dinmədiyini görən qız əlavə etdi:
− Məni ötürməyə gələcəksən?
−Niyə gəlmirəm, gələrəm.
Bu ara arxa cərgədə əyləşən qoca kişi, başını qabağa uzadaraq:
−Bir az sakit! Mane olursunuz! – deyə bütün zaldakıların eşidəcəyi bir səslə
onlara acıqlandı. Kişi başını geri çəkəndə necə oldusa Adilin üzünün sərt tükləri
Laloçkanın yanaqlarına sürtündü.
−Üzr istəyirəm, − deyə Adil bir az Laloçkadan yana çəkildi.
Kinonun jurnalı  hələ  qurtarmamışdı.  Ekranda Soçinin istirahət  evlərindən
biri göstərilirdi.
Bunu görən Laloçka yenə dilini saxlaya bilmədi:
−Mən burda da olmuşam, − dedi.
Arxadan  kişinin  onlara  yenə  acıqlanacağından  ehtiyat  edən  Adil  bu  dəfə
vəziyyətini pozmadan başını tərpətdi:
−Əcəb eləmisən!
−Onda elə yaxşı kökəlmişdim ki.
−İndi də arıq deyilsən.
Laloçka gülümsündü və əlini uzadıb Adilin çeçələ barmağını ovcuna alaraq
bərk-bərk sıxdı:
−Bax,  sındıraram  ha...  Mənə  niyə  sataşırsan?!  –  dedi,  sonra  bir  az  da
yuxarıdan onun biləyindən yapışdı.
Başqaları görməsin deyə, Adil Laloçkanın şlyapasını əllərinin üstünə qoydu
və dönüb qıza baxdı.  Laloçkanın gözləri axırdı.  Uzun kirpikləri ağır-ağır qalxıb
enir,  dodaqlarından  sanki  şəhvət  yağırdı.  Narahat  halda  tez-tez  nəfəs  alırdı.
Laloçka özü hiss etmədən arxadakı kişini yenə əsəbiləşdirmişdi...
Kino qurtarana kimi Laloçka Adilin əlini ovcundan buraxmadı. Hətta bir-iki
dəfə onu öz dizlərinin üstünə də qoydu...
Adil bu hərəkətləri üçün ancaq o gecə yataqxanaya gələndən sonra yerinə
uzanıb Ceyran haqqında fikirləşən zaman peşmançılıq hissi keçirmişdi.
Laloçka  Adillə  üçüncü  dəfə  Bakıya  yola  düşəndə  görüşmüşdü;  qız
universitetə  gəlib xudahafizləşmiş, ünvanını Adilə verərək məktub yazmasını və
tezliklə Bakıya qayıtmasını ondan dönə-dönə xahiş etmişdi...
ŞƏKİLLİ MEDALYON
Son  günlər  Laloçkanı  itirsəydin  yenə  qırmızı  kirəmidli  evdə,  Diləfruzun
yanında  tapardın.  Rəfiqələr  danışdıqca  nə  söhbətləri  qurtarır,  nə  də  yorulmaq
bilirdilər.
Laloçka  Moskvada  Adillə  görüşdüyünü,  qəhvəxanaya,  kinoya  getdiyini
Diləfruza  bir  neçə  dəfə  nağıl  etmişdi.  O  bu  gün  də  söhbəti  Adildən  salanda,
Diləfruz sir-sifətini turşudub dedi:
−Eh, sən də gözləyib, gözləyib adam tapdın da. Pir mənimdir, kəramətini
bilirəm. Ondan arvad saxlayan olmaz. Sənə qədirbilən bir oğlan lazımdır ki, gecə
yatanda, gündüz duranda öpüb gözünün üstünə qoysun.
Bu nəsihətin müqabilində qız sözün düzünü deməkdən çəkinmədi:
−Diluşacan,  axı  mən bu  evdə  −  Rəhman dayı  ilə,  səninlə  qohum olmaq
istəyirəm.  İstəyirəm  sonralar  da  sizə  gəlim,  gedim.  Bir  ailə  kimi  olaq.  Yayda
kurortlarda səninlə bir yerdə istirahət eləyim, ikimiz də gəlin-qayınana cüt geyinib
cüt gəzək.
O, heç bir ehtiyac hiss etmədən firavan həyat sürən qırmızı kirəmidli evdən
bərk yapışmışdı. Laloçka hələ ilk dəfə Diləfruzgilə qədəm basanda, onun zəngin
otaqlarını görəndə ürəyi həsrətlə döyünmüşdü. Diləfruza, Rəhmana gəlin olmaq,
hər yerdə bu iki adla fəxr etmək arzusu Laloçkanı narahat edir, bəzən gecələr də
rahat  yatmağa  qoymurdu.  Doğrudur,  Adil  Laloçkanın  xoşladığı  oğlanlardan
deyildi.  Onun gəzdiyi  cavanlardan fərqli  olaraq  çox sadə  və  ciddi  idi.  Laloçka
yaxşı bilirdi ki, gələcəkdə Adilin xasiyyətilə onunku tutmayacaqdır. Ancaq qız hər
şeyə  güzəştə  getməyə  hazır  idi.  Təki  Diləfruz  ona  qayınana  olaydı!  Əgər
Laloçkanın istəkləri yerinə yetsəydi, ipəyə, gülməxmərə bürünəcək, xəz paltolar,
modalı tuflilər geyəcək, Diləfruz kimi gözəl şlyapalar qoyacaq, şəhər qızlarının,
gəlinlərinin çoxunun gözü onda qalacaqdı. Onu barmaqla göstərəcəkdilər.
Ancaq Diləfruzla Adilin arasındakı ziddiyyət işi çətinə salır, qızın planlarını
alt-üst eləyirdi.  Buna baxmayaraq Laloçka hələ də fikrindən dönməmişdi.  Hətta
Məmmədin  ad  günündə  Adilin  otağından  onun  kiçik  bir  şəklini  götürüb
medalyonuna salmışdı. Qız bu dəfə Adili görəndə medalyonu açıb ona göstərmək,
“Sən  məni  saymasan  da,  mən  şəklini  ürəyimin  üstündə  gəzdirərəm”,  demək
istəmişdi. Lakin ziyafət gecəsindən sonra elə bu məqsəd üçün Diləfruzgilə gələn
Laloçka gözləmədiyi bir xəbər eşitmişdi:
“Adil Moskvaya gedib!”
İndi  o  vaxtdan  xeyli  keçirdi.  Adilin  Moskvaya  getdiyini  eşidəndən sonra
Laloçkanın  ayağı  bu  evdən  kəsilmişdi.  Lakin  Moskvadan  qayıdandan  sonra
Diləfruz Laloçka üçün daha əziz olmuşdu. İndi o hər dəfə onlara gələndə, arvada
bir şey gətirib bağışlayır, bu yolla ürəyini yumşaltmağa çalışırdı.
Bu gün hava bərk isti  idi. Laloçka çox oturmaq istəmədi. Qısa söhbətdən
sonra:
−Diluşacan,  dur  gedək,  səni  plombirə  qonaq  eləyəcəyəm,  −  deyib  ayağa
qalxdı.
Diləfruz bu təklifə etiraz etdi:
−Yox,  a...  mən  bu  istidə  bayıra  çıxa  bilmərəm.  Sərinlənmək  istəyirsən,
quyuya bir səbət limonad sallatmışam, morojnadan da yaxşı...
−Nə deyirəm ki.
Diləfruz başını pəncərədən evə uzatdı:
−Mənsurə! – deyə çağırdı.
Laloçka ilk dəfə eşitdiyi bu ada təəccüb elədi.
−O kimdir? – dedi.
Diləfruz sifətinə xoşbəxt adamlara məxsus bir ifadə verdi:
−Təzə qulluqçumuzdur.
Otaqları  silib,  süpürdükdən  sonra  mütaliə  ilə  məşğul  olan  Mənsurə
Diləfruzun  səsini  eşitcək  əlindəki  kitabı  yerə  qoyub  aynabəndə  çıxdı;  astadan
salam  verib  bir  qıraqda  dayandı.  Laloçka  bura  gələn  vaxtlarda  Mənsurə  ya
texnikumda  olduğundan,  ya  da  qulluğa  göndərildiyindən,  onlar  bir-birini
görməmişdilər.
İndi Laloçka Mənsurəni başdan-ayağa diqqətlə süzdü.
−Bu nə  qəşəng  qızdır!  –  dedi.  –  Gözlərindən  lap  Dina  Durbinə  oxşayır.
Haralısan, ay qız?
Mənsurə gözünün ucu ilə bir az kinayəli tərzdə Laloçkaya baxdı. Deyəsən,
tanımadığı  bir  adama  oxşadıldığından  və  ona  verilən  bu  gözlənilməz  sualdan
xoşlanmadı.
−Dayım haralıdır, mən də oralı! – dedi və cəld bir hərəkətlə üzünü Diləfruza
tutdu. – Nə buyurursunuz?
Mənsurənin cavabından heç nə anlamayan Laloçka heyrətləndi:
−Biz sənin dayını hardan tanıyırıq ki?!
Diləfruz Laloçkanı şübhədən çıxarmağa çalışdı.
−Sən  də  uşağa  qəribə  suallar  verirsən  ha.  Rəhmanın  bacısı  qızıdır  da!
Kənddən gəlib, texnikumda oxuyacaq.
Laloçka yenə nə isə soruşmaq istəyirdi ki, Diləfruzun ona baxıb alt dodağını
dişlədiyini və gözlərini bərəltdiyini görcək dilini saxladı.
Qızım,  bayaq quyuya salladığın  limonadlardan birini  çıxart,  bura gətir, −
deyə Diləfruz Mənsurəyə tapşırdı.
Mənsurə heç bir şeyin fərqinə varmadan həyətə endi.
−Niyə başa düşmürsən? – deyə Diləfruz Laloçkaya tərəf əyilib pıçıldadı. –
Rəhmanın bacısı qızıdır, qulluqçumuz olacaq, biz çörək verib saxlayacağıq.
−Hə − ə... – Laloçka başını tərpətdi. Onun sırğaları kilsə zəngi kimi yelləndi.
– Bunu bayaqdan de də.
Mənsurənin gec qayıtdığını görən Diləfruz, Laloçkanın yanında zabitəsini
göstərmək  məqsədilə  deyinə-deyinə  ayağa  qalxdı.  Başını  aynabənddən  bayıra
uzadıb dedi:
−Ay qız, harda qaldın? Gəlib çıxsana! Ciyərimiz yandı ki!
Mənsurə məyus halda aynabəndə qalxıb qapı ağzında dayandı.
−Hanı limonad? – deyə Diləfruz onun əliboş qayıtdığını görüb soruşdu. Qız
dinmədi, ancaq qızardı.
−Səninlə deyiləm!
Mənsurə, bu dəqiqə fəlakət baş verəcəkmiş kimi, ürək döyüntüsü ilə, qorxa-
qorxa astadan dilləndi:
−Məmməd ipi kəsib, səbət quyuya düşüb.
−Nə?!
Diləfruzun bu dəhşətli səsinə Laloçka da diksindi.
−Nə olub, Diluşa?
−Daha  nə  olacaq!  –  deyə  arvad  əl-qolunu  ölçərək  Mənsurəni  danlamağa
başladı: − Uşağa baxmayanda belə olar də! Görürsən, Lalə? Mamulya ipi kəsib,
limonad şüşələri səbətqarışıq gurumbultuynan gedib quyunun dibinə. Yazıq uşaqda
nə günah, nə bilsin ki, ipin ucuna nə bağlanıb! Mən bu qulluqçuların heç birindən
xeyir görmədim də...
Diləfruzun  axırıncı  sözləri  iti  xəncər  olub  Mənsurənin  ürəyinə  sancıldı.
Qızın qəlbi ağrıdı.
−Çox sağ olun! – deyə o, nifrət dolu nəzərlərini Diləfruza zillədi. – Mən
ilanla yola gedərəm, ancaq sizinlə yox. Xahiş edirəm... – Mənsurə qəhərləndi, daha
danışa bilmədi, ikiəlli üzünü tutub hönkür-hönkür ağlayaraq həyətə endi. Elə bu
vaxt meşin çantalı poçtalyon qapıda göründü.
−Buyurun! – deyə üstü bənövşəyi mürəkkəblə yazılmış mavi rəngli bir zərfi
Mənsurəyə  uzatdı.  Qız  anasının  xəttini  dərhal  tanıdı.  Onun  qəlbindəki  kədərlə
poçtalyonun  gətirdiyi  sevinc  bir-birinə  qarışdı.  Gözlərinin  yaşı  yanaqlarında
qurudu. Mənsurə, barmaqları titrəyə-titrəyə zərfin qırağını cırdı; məktubu çıxarıb
oxumağa tələsdi:
“Əziz qızım Mənsurə!
Əvvəla salam. Mən yaxşıyam. Məktubunu aldım.
Diləfruz xanımın səni  yaxşı  qarşıladığını,  sənə hörmət elədiyini  bilib çox
sevindim...”
Mənsurənin gözləri dumanlandı, yazılar bir-birinə qarışıb oxunmaz oldu. “ –
Yaman da hörmət eləyir! – deyə bayaqdan boğazında düyünlənmiş qəhərini güclə
uddu.  –  Kaş  heç  əvvəldənbu evə  ayaq basmayaydım!”  Mənsurənin  anası  gəlib
gözlərinin qabağında durdu. Diləfruzun səsi onu fikirdən ayırdı.
−Ay qız,  Mənsurə,  gəl  get  bizə  bir-iki  şüşə  limonad  al,  gətir.  –  Arvad
yuxarıdan həyətə bir beşlik tulladı.
...O  günü  Laloçka  evdən  getməyincə  Mənsurə  yuxarı  qalxmadı;  daş
pilləkənin üstündə oturub cürbəcür xəyallara daldı.
Laloçka Diləfruzgildən gedəndə, qonşu həyətdən çıxan bir qızla qarşılaşdı.
O, sol yanağında qara məxməri xalı olan bu qıza etinasız baxa bilmədi. – Görəsən
doğrudan da xaldır, yoxsa qoydurub? – deyə öz yanağında da bunu arzu etdi. – Bu
saat yaxınlaşıb soruşacağam.
−Ay qız, bircə dəqiqə zəhmət olmasa dayan.
Xallı qız çevrilib geri baxdı.
−Salaməleyküm, − deyə Laloçka onu yubandırmaq məqsədilə sözə başladı. –
Sən bu həyətdə olursan? – O, əli ilə Saleh müəllimgilin evlərini göstərdi.
−Xeyr, necə bəyəm?
−Heç, elə belə... soruşmaq ayıb olmasın, o xalın basdırma deyil ki?
−Başa düşmədim, nə dediniz?
Laloçka yaxından qızın yanağına baxıb şit-şit güldü.
−Elə bildim xalın qondarmadır. Ancaq diqqətlə fikir verdim, gördüm yox,
özününküdür.
Xallı qız tanımadığı adamdan eşitdiyi bu yersiz sözlərdən pərt oldu.
Laloçka vəziyyətdən çıxmaq üçün araya başqa söhbət salmaq istədi:
−Demək bu məhəllədə yaşamırsan?
−Yox, hərdənbir o həyətə gəlirəm.
−A... elə mən də onun yanındakı evdən çıxdım də, görmədin?
−Fikir vermədim.Meynəli həyətdən?
−Bəli,  Diləfruz xanımgildən.  – Yolları  bir olduğundan Laloçka gedə-gedə
xallı qızla söhbətə başladı. – Deyirəm, kaş o xalın mənim bu yanağımda olaydı!
Hi-hi... – Laloçka barmağını gözünün altına qoydu. – İncimirsən ki?
Qız çəpəki bir nəzərlə ona baxdı.
−Xal da bəyəm xoşbəxtlikdir?
−Bıy, bıy! Sən nə danışırsan? Bəxtin var də. Sözü elə deyirsən ki, guya özün
bilmirsən?..
Tinə çatanda xallı qız onu saxladı.
−Bağışlayın, − dedi, − sizdən bir şey soruşmaq istəyirəm.
−Nə olar, adam adamdan söz soruşar da.
Xallı  qız uzun kirpiklərini  qırparaq udqundu. Laloçkaya verəcəyi sualdan
ehtiyat edirmiş kimi bir an fikirləşdi. Sonra dodaqları əsə-əsə:
−Siz Adilin nəyisiniz? – deyə titrək səslə xəbər aldı.
Laloçkanın sifətini heyrət bürüdü, gözləri həlqələndi.
−A... sən onu hardan tanıyırsan? Məktəb yoldaşısan?  − Xallı qızın cavab
vermədiyini  görən  Laloçka  tez  əlavə  etdi:  −  Adil  mənim  nəyim  olacaq  –
nişanlımdır də.
Xallı qızın sifətinə gizli bir kədər çökdü, qaşları güclə hiss ediləcək tərzdə
düyünləndi. Gözlərində bir kin ifadəsi gəzdi.
−Nişanlınızdır?
−Əlbəttə,  ancaq  özü  indi  burda  deyil.  Moskvaya oxumağa göndərmişəm.
Keçən  həftə  yanında  idim.  Deyir:  “Laloçkacan,  sənin  üçün  lap  dəli-divanə
olmuşam, dərs-zad başıma girmir”. Bir dənə də şəklini verdi mənə ki, darıxmayım.
Laloçka  medalyonu  açıb  ona  göstərdi.  Doğrudan  da,  medalyonun  bir
tərəfində Adilin, o biri tərəfində isə Laloçkanın şəklini görən xallı qız gözlərini
yumub dodaqlarını qəzəblə bir-birinə sıxdı.
−Sən onu hardan tanıyırsan? – deyə Laloçka qəfildən ayılmış kimi, şübhə
dolu nəzərlərlə qıza baxdı.
Ancaq Laloçkanın bu dəfəki sualı cavabsız qaldı. Xallı qız çılğın hərəkətlə
dönüb cəld addımlarla ondan uzaqlaşdı.
Tilsimlənmiş kimi yerində donub qalan Laloçka, bu sirli əhvalatı Diləfruza
danışmaq üçün tez qırmızı kirəmidli evə tərəf yüyürdü.
ƏZİZ UNİVERSİTET İLLƏRİ
Çeşməkli  professor  auditoriyada,  lövhənin  qabağında  ağır-ağır
gəzdikcə çəkmələri cırıldayırdı. Hərdən o, məchul bir nöqtəyə baxaraq, çənəsini
qaşıyır və sanki bu hərəkəti fikrini toplamaqda ona kömək edirdi.
Ağ kağızlar üzərində gəzən qələmlər professorun dediklərini təkrarlayırmış
kimi astadan səslənirdi.
−... Sovet qanunlarını doğru müdafiə etmək, bu qanunların müqəddəsliyini
qorumaq  hər  bir  hüquqşünasın  borcudur.  Hər  bir  hüquqşünasın  borcudur  ki,
müqəssiri məlum cinayətə görə cəzalandırmaqla, həm də onu tərbiyələndirməlidir.
Bunun üçün də bizim məhkəmələrə “ədalət məhkəməsi” deyilir. – Professor yenə
əli ilə çənəsini ovuşdurub bir qədər ara verdi. Vaxtdan istifadə edən Boris arxadan
Adili dürtmələdi:
− Dəftərim doldu, tez ol, mənə kağız ver! – İndi danışacaqlarımı yazmasanız
da olar, − deyə professor orta stola yaxınlaşdı. – Mən keçən günlərdə hüquq elminə
dair təzə bir kitab oxudum. Çox maraqlıdır... Yazır ki...
− Adı nədir, o kitabın? – deyə Adil soruşdu.
− Adı – “Qanunsuz hökmlər!” – deyə professor kitabın adını çəkcək Boris
yerindən əlavə etdi: − Müəllifi hüquq elmləri namizədi Konstantin Moqilevskidir!
− Doğrudur, − deyə professor onun sözünü təsdiqlədi. – Yazır ki, Amerika
ştatlarından birində restorandan çıxan mister Ernest Fulton adlı birisi sərxoş halda
küçənin ortasına yıxılıbmış. Misterin avtomobil altında qalacağından qorxan, ürəyi
rəhmli Cessi Brekkel adlı zənci onu qucağına alıb səkiyə çıxarır. Zənci gedəndən
sonra Ernest Fulton xeyli vaxt divarları tuta-tuta səndələyərək səkiylə gedir. Bir az
keçir, sərxoş yenə küçənin ortasına düşür. Sonra necə olursa, arxadan gələn minik
maşını Ernest Fultona toxunub onu yerə yıxır.
− Ölür? – deyə Adil yerindən soruşdu.
− Xeyr! Sol çiynindən bir balaca əzilir. Şofer də sürüb aradan çıxır. İndi siz
işin axırına baxın, axtarıb əvvəlcə zəncini tapırlar. Sonra da bir neçə nəfər şahid
çağırılır. Məhkəmə zəncini azadlıqdan məhrum edir.
− Zəncini? – deyə Boris təəccübləndi. – Onu nə üçün?
− Bəli. – Professor acı-acı gülümsündü: − Çünki məhkəmə misteri, şahidləri
dindirib  belə  qərara  gəlir  ki,  əgər  zənci  Ernest  Fulton  cənablarının  rahatlığını
pozmasaydı, onu asudə uzandığı yerdən tərpətməsəydi, bəlkə də heç bu fəlakət ona
üz  verməyəcəkdi.  Hətta  məhkəmə  hökmünü  əsaslandırmaq  üçün  zənci  Cessi
Brekkelin Ernest Fultonla köhnədən ədavəti olduğunu bəhanə edərək, onu ikiqat
cəzalandırmaqda özünə haqq qazandırır. Zəncini on il həbsə məhkum edirlər.
− Yazıq! – deyə tələbə qızlardan kimsə təəssüfləndi.
− Kapitalist ölkələrində məhkəmələr, həqiqəti, günahsızları deyil, çox vaxt
mal-dövlət sahiblərini nahaqdan müdafiə etməkdən çəkinmirlər... – deyə professor
sözünü qurtarmamış zəngin səsi eşidildi.
Axşam  qaranlığı  nəhəng  bir  qartal  kimi  qanadlarını  Moskvanın  üzərinə
gərmişdi. Şamdan sonra yataqxanaya toplaşmış tələbələrin hərəsi bir işlə məşğul
idi. Biri ortada qoyulmuş üstü örtüklü stolun arxasında əyləşib növbəti dərslərin
konspektini tutur, bir başqası köynəyini, şalvarını ütüləyir, digəri də görüşə getmək
üçün üzünü qırxır, özünü səliqəyə salırdı. Boris otaqda yox idi.
Son  vaxtlar  Adil  təkcə  Saleh  müəllimdən  deyil,  Mənsurədən  də  məktub
alırdı. Adil bibisi qızının Bakıya, texnikuma oxumağa gəldiyinə sevinirdi. Lakin
onu  da  Diləfruzun  incidəcəyi  üçün  narahat  olurdu.  Axırıncı  məktubunda  isə
Mənsurə  Adilin  üstüörtülü  sualına  cavab  olaraq  evdə  ona  pis  baxmadıqlarını
yazırdı. Adil buna tamam inanmasa da, nisbətən təskinlik tapırdı. İndi isə pəncərə
qırağında əyləşmiş Adil Saleh müəllimdən gələn məktubu oxuyurdu:
“İstəkli oğlum, Adil!
Əvvəla, sənə səmimi salam göndərirəm. Sonra bir ata məhəbbətilə üzündən
öpürəm.
Oğlum, dünən səndən yenə bir məktub aldım. Oxuyub o qədər sevindim ki...
Mən səni həmişə doğma oğlum kimi istəmişəm. Əgər sən olmasaydın, mən özümü
sonsuz sanardım. Amma səndən tez-tez kağız alanda hər şeyi unuduram.
Adil, keçən həftə həyatımda ömrüm boyu unudulmayacaq bir gün oldu, uzun
illər müəllimlik etdiyimə görə hökumətimiz məni “Lenin ordeni” ilə təltif etdi. Elə
bil ordenlə birlikdə mənə otuz il də ömür bağışladılar...”
Saleh  müəllimin  bu  sözləri  Adili  heç  də  ondan  az  sevindirmədi.  Bu  an
gözünün qabağından Bakının küçələri, meynəli həyətləri gəlib keçdi. Ceyranı da
meynəli  həyətlərin  qonşuluğundakı  balkonda  dayanıb  məhəccərə  söykənmiş
vəziyyətdə gördü. Adil tar çalır, Ceyran gülümsər gözlərilə ona baxır... və qulaq
asırdı.
Adil köksünü ötürüb “ehh” deyə əlindəki kağızı dörd qatladı. Sonra da tez
həyətə düşüb poçtdan müəllimə təbrik teleqramı göndərdi və geri qayıtdı.
Adilin yatdığı otaqda üstünə təmiz yorğan, mələfə salınmış altı çarpayı və
hər  çarpayının  böyründə bir  dolabça  qoyulmuşdu.  Yuxarı  başda  küncdə,  böyük
dibçəkdə  əkilmiş  pəncə  yarpaqlı  yaşıl  fikus  qol-budaq  ataraq  bir  adam  boyu
qalxmışdı. Adilin çarpayısının başından anasının şəkli, yanından tarı asılmışdı.
Otaqda Borisin yerindən başqa hər tərəfdə səliqə vardı.
Adil  əvvəlcə  otaqdakılara,  sonra  bayıra  baxdı.  Şəhərin  işıqları  yanmışdı.
Sanki  bayaq Moskvanın üstündə qanad gərib dayanmış qartal  indi  uçub harasa
getmiş, qaranlıq çəkilmişdi. Bayırda quşbaşı qar yağırdı.
Yataqxananın geniş həyətində, hasarın və ağacların üzərinə elə bil pambıq
döşənmişdi. Don vurmuş pəncərə şüşələrinə küçə tərəfdən naxışlı şəbəkəyə oxşar
şəkillər nəqş olunmuşdu. Ay, şəhərin üstündə, tənzifə bürünmüş elektrik lampası
tək zəif-zəif işıqlayırdı. Göyün üzü bom-boz idi, deyəsən hələ çox yağacaqdı.
Bununla ikinci dəfə idi ki, Adil rus qışını qarşılayırdı. Keçən il o, bir səhər,
yerə  qar  düşdüyünü  görəndə  qorxmuşdu.  Evdən  çıxanda  isti  əlcək  taxmış,
papağının  qulaqlarını  çənəsinin  altından  möhkəm  bağlamış,  paltosunun  xəz
yaxalığını qaldırmış Adilə tələbələrin bəzisi gülmüşdü. Kimisi ona “Qılaflı adam”,
kimisi  də  “Şaxtadan  qorxan  qafqazlı  uşaq”  demişdi.  Hətta  onunla  bir  kursda
oxuyan balacaboylu rus qızı qartopu ilə Adilin kürəyinin ortasına elə vurmuşdu ki,
o, az qala acığından qızı tutub yerə yıxmaq, əlinə keçən buz parçasını köynəyinin
içinə salmaqla əvəzini çıxmaq istəmişdi. Ancaq şaxta vurmuş yanaqları alma kimi
qızaran  qızın  şən  qəhqəhə  çəkib  gülməsi  və  bic  gözlərilə  Adilə  baxaraq:
“Ağrıtdımı? Əcəb oldu!” deyib qaçması xoşuna gəldiyindən hirsi soyumuşdu.
Tədricən, Moskva qışına alışan və onun şaxtalı havasında gəzməyi xoşlayan
Adil, sonralar Borislə meydançada və xiyabanları şüşə kimi buz bağlamış parklara
konki sürməyə də getmişdi.  Doğrudur, o  bu ləzzətli  əyləncəyə asanlıqla öyrəşə
bilməmişdi.  Adil  dəfələrlə  sürüşüb  yıxılmış,  üst-başı  qara  bulanmış,  çoxlarını
özünə güldürmüşdü. Ancaq sonralar birtəhər Borislə ayaqlaşa bilmişdi.
− Gözəl oğlan, bəlkə bizə bir tar çalasan? – deyə gödəkboy, qarayanız bir
gənc otağın sükutunu pozdu. – Boris Vasilyeviç yoxdur, yaman darıxırıq.
Bayaqdan üzünü qırxan oğlan, odekolonla islatdığı saçlarını daraya-daraya
onun sözünə qüvvət verdi:
− Yaxşı təklifdir, − dedi və Adilin tarını mıxdan alıb ona uzatdı. – Ancaq
xahiş  edirəm,  kökləməyə  yarım  saatdan  çox  vaxt  sərf  eləməyəsən,  görüşə
tələsirəm.
Adil güldü, pəncərənin qırağından düşüb tarı aldı.
− Çalmağa etiraz etmirəm, amma oxumağa üz vurmayın.
− Heç elə zarafat yoxdur, onda çalğısız oxumalı olacaqsan.
Adil,  mizrabı  gah  sarı  simlərə  vura-vura,  gah  barmaqlarını  pərdələrdə
gəzdirərək tarı kökləyib sinəsinə basdı. Üzünü yoldaşlarına tutub soruşdu:
− Hə, nə çalım, nə oxuyum?
− “Arşın mal alan”dan çal, “Məşədi İbad”dan oxu, − deyə bayaqkı qarayanız
gənc yenə zarafatından qalmadı. – Əşi, bizdən niyə soruşursan? Nə bilirsən tök
ortaya da!
Tarın səsi söhbəti kəsdi. Adil azacıq çaldıqdan sonra başını qaldırıb sifətinə
xoş bir ifadə verdi. Vaxtilə hansı şairdənsə əzbərlədiyi sözləri indi öz məhəbbətinə
uyğunlaşdıraraq,  tələbələrin  xoşuna  gələn  oynaq  bir  mahnı  üstündə  oxumağa
başladı:
Heç bir üzü göyçəkdə bu qaş-göz, bu tel olmaz,
Heç bir gözəl, ay qız, bu qədər incə bel olmaz.
Çox da deməsinlər mənə Leylanı mələkdi,
Lap huri də olsa, yenə səndən gözəl olmaz.
Baxdım gözünə, sehrlənib tilsimə düşdüm,
Qorxdum, dedim, heç kəsdə bu cürət, əməl olmaz.
Dilbər, qələmin hansı gülüstana dəyərsə
Solmaz o gülüstandakı güllər xəzəl olmaz
Ceyranın özüyçün oxudum mən bu qəzəlimi,
Güldü, dedi, Adil, belə şirin qəzəl olmaz.
− Sağ ol, bakılı balası, sağ ol! – deyə mizrab sonuncu dəfə simə dəyib susan
kimi hamı birağızdan səsləndi.
− Bura bax, Adil, mənim xətrim üçün bir Azərbaycan mahnısı da çal, − deyə
qarayanız oğlan barmaqlarının ucu ilə çənəsini tutub ona yalvardı. Adil ciddi bir
tərzdə dedi:
− Ə, bayaqdan çaldığım bəs Azərbaycan mahnısı deyildi?
Oğlan gülə-gülə əllərini bir-birinə vurdu:
− Baho... Onda yaxşı kef çəkmişik ki!
Qapı açıldı. Əynində gödək sarı kürk, ayaqlarında valenka, başında qulaqlı
papaq olan Boris içəri girdi. Onun şaxtadan kirpikləri də buz bağlamışdı.
− Salam, professor Boris Vasilyeviç – deyə Adil gülə-gülə ona yaxınlaşdı.
Borisin  əlində  bir  tay  köhnə  çəkmə  tutduğunu  görüb  əlavə  etdi:  −  Deyəsən,
oxumaqdan başın xarab olub, Boris Vasilyeviç, görünür ki, səndən prokuror-zad
çıxmayacaq, köhnə ayaqqabı alıb-satırsan?
−  Remonta  vermişdim,  arteldən  gətirirəm.  İndi  Nataşa  ilə  gəzməyə
gedəcəyəm, − deyə o, əlindəki ayaqqabı tayını çarpayının yanına atdı.
− Boris Vasilyeviç,  mən ölüm, kişisən düzünü de,  kinoya,  teatra gedəndə
biletin pulunu sən verirsən, ya Nataşa?
− Kinoya gedəndə mən, teatra gedəndə Nataşa.
− Elə niyə? – deyə üçüncü bir oğlan söhbətə qarışdı.
Boris bic-bic boynunu qaşıdı.
− Siz də uşaq deyilsiniz ki! Kinonun bileti ucuz olur də.
− Elmi dildə desək, Boris Vasilyeviç tələbəlik həyatını nəzərə alaraq iqtisadi
cəhətdən  şəxsi  kapitalına  qənaət  edir,  −  deyə  Adil  dostunun  çiyninə  vurdu.  –
Moskvalı qızı Nataşanın atasının hesabına toya pul yığır.
− Evlənəndən sonra da, onların vanna otağına köçəcəkdir! – deyə o tərəfdən
birisi Borisə eşitdirdi.
− Pişiyin ağzı ətə çatmayanda deyər, iy verir. – Boris valenkalarını çıxarıb
çəkmələrini  geyməyə  başladı.  –  Deyəsən,  mənim  gəlməyim  sizi  sevindirdi,
dolamağa adam axtarırdınız.
−  Uşaqlar,  Boris  Vasilyeviç  doğru  deyir,  çox  sataşarsınız  kitablarını
yığışdırıb köçər Nataşagilə,  − deyə qarayanız  oğlan boynunu yığıb hiyləgər bir
vəziyyət alaraq dilini bayıra çıxardı.
Adil ona cavab verdi:
−  Sən  də  söz  danışdın  də!  Boris  Vasilyeviçə  yataqxanaya  səpələnmiş
kitablarını toplamaq üçün azı on gün ezamiyyətə çıxmaq lazımdır.
Boris  çəkmələrini  geyib  ayağa  qalxdı.  Onu  dövrəyə  alan  yoldaşlarına
əhəmiyyət vermədən, Adilə:
− Mənim qalstukum bilmirəm hardadır, bu gün səninkini taxacağam, − dedi
və  onun  razılığını  gözləmədən  çarpayının  başından  asılmış  göy  rəngli  ipək
qalstuku götürüb boğazına bağladı. Yoldaşlarından birisi xəbər aldı:
− Boris Vasilyeviç, sənin qalstukun qara deyildi?
− Hə, qara idi,  − deyə onun ciddi  soruşduğunu güman edən Boris cavab
verdi:
− Bir balaca da çirklənmişdi, hə?
− Özüdür ki, var! Harada görmüsən?
Yoldaşı əlini nazik qara bığlarına çəkib dedi:
− Dünən hamam növbəsində o məndən sonra idi, yuyunmağa gəlmişdi...
Oğlan  sözünü  deyib  Borisin  onu  yaxalayacağından  ehtiyat  edərək  qırağa
tullandı:
− 1:0 – deyə dostuna sataşdı.
Borisin görüş vaxtı çatmışdı. Geyinib getmək istəyəndə Adil onu saxladı.
−Bura bax, zarafat bir yana, ayaqqabılarını dəyişik geymisən, nədir?
Boris  əyilib  çəkmələrinə  baxdı.  Ayaqqabının  təmirdən  gələn  tayı  silinib
təmizləndiyindən par-par parıldayırdı. O biri tayı isə lap köhnə görünürdü. Nataşa
ilə gəzməyə bu cür getmək yaxşı deyildi. Boris başını aşağı salıb nə fikirləşdisə
“bu dəqiqə” deyib bayıra qaçdı.
−Silməyə getdi, indi yataqxananın otaqlarını bir-bir gəzib krem axtaracaq, −
deyə Adil yorğun halda özünü çarpayıya yıxdı. Əllərini başının altında çarpazlayıb
astadan əlavə etdi: − Yaxşı oğlandır. Onsuz çox darıxardım.
Biri də bu sözə əlavə etdi:
−Borya yaxşı yox, lyuks oğlandır!
Boris  özündənməmnun tərzdə  içəri  girib  qapı  ağzında  dayandı  və  əli  ilə
çəkmələrini göstərib otaqdakılara:
−Hə, indi necədir? – dedi.
Hamı  boylanıb  onun  ayaqlarına  baxdı:  çəkməsinin  sağ  tayını  silib
təmizləməyi özünə əziyyət bilən Boris, işini asanlaşdırmaq üçün o biri tayını da
toza bulaşdırdı.
Otaqda gülüşmə qopdu.
Adilin nə isə  demək istədiyini  gözlərindən duyan Boris,  cəld qapını  açıb
çıxdı. Lakin azacıq keçməmiş yenə geri qayıtdı.
−Mənə üç-dörd metro bileti lazımdır, − dedi. – Kimdə var?
Adil əlini pencəyinin döş cibinə salıb axtarmağa başladı.
−Verməyinə  verərəm,  Boris  Vasilyeviç,  ancaq  bir  şərtlə.  Sözümü  deyim,
sonra get.
−Nataşa gözləyir, tələsirəm.
−Yox, onda baş tutmayacaq.
Borisin çarəsi kəsildi.
−Hə sözünü de, tez ol.
Auditoriyada  dərs  deyən  qoca  professorları  kimi  Adil  əlini  dalına  qoyub
təmkinlə danışa-danışa otaqda gəzinməyə başladı:
−Ağıl çox oxumaqla deyil, Boris Vasilyeviç. Nyuton da böyük alim olub,
ancaq o da hərdən sənin kimi qəribə işlər görüb...
−Nə edib ki? – deyə tələbələrdən biri Adili qızışdırmaq məqsədilə qəsdən
soruşdu.
−Deyirlər,  Nyutonun  biri  balaca,  biri  böyük  iki  pişiyi  varmış.  Hər  dəfə
pişiklər  çölə  çıxmaq  istəyəndə  Nyuton  işdən  ayrılıb  qapını  açarmış.  Çox
fikirləşdikdən sonra o özünü bu əziyyətdən qurtarmaq üçün çarə tapır.
−Nə edir ki?
−Qapının aşağısında biri böyük, biri kiçik iki deşik açır.
−Daha iki deşik niyə?
−Onun  üçün  ki,  böyük  deşikdən  böyük  pişik  çıxıb  girsin,  kiçiyindən  də
balacası.
Adilin söhbəti Borisdən başqa hamını şənləndirdi.
−Hə, indi bizim bu professor Boris Vasilyeviçin ayaqqabısının o biri tayını
toz-torpağa bulaşdırması da buna oxşayır. Bunlar hamısı ağılın çoxluğundan və...
Boris Adili çox danışmağa qoymadı, biletləri qapıb qaçdı.
Yataqxanada boş vaxtların şən keçməsi Adili darıxmağa qoymurdu. Əvvəllər
ancaq yoldaşlarına qulaq asan Adil, indi özü başqalarından çox dəcəllik edirdi.
Onun bu cür qayğısız bir həyatın həsrətini çəkdiyini universitet yoldaşları
bilməsələr  də,  biz  görmüşük.  İndi  Adil  bəxtəvər  uşaqlar  kimi  deyib  güldükcə
mənim ürəyim onunkundan artıq fərəhlənirdi.
Qəhrəmanın xoşbəxtliyini kim istəməz ki?!
Qışın şaxtalı keçməsi moskvalı gənclərin çoxunu sevindirdi. Nataşa da konki
sürməyin  aludəsi  olduğundan  hələ  isti  yay  aylarında  qışın  soyuq  vaxtını  az
arzulamamışdı.
Moskva  çayının  qırağında  yerləşən  Qorki  parkına  şəhərin  hər  tərəfindən
minlərlə gənc gəlmişdi.  Borislə Nataşa da burada idi. Böyük reproduktorun gur
səslə ətrafa yaydığı oynaq mahnılar ürəkləri titrədirdi. Projektorlardan xiyabanlara
salınan  rəngbərəng  işıqlar,  parka  füsunkar  gözəllik  verirdi.  Bu  axşam  katok
mövsümünün açılışı idi. Ertədən su buraxılmış xiyabanlar şaxtadan donub hamar
buz bağlamışdı. Min metrlərlə uzanan bu xiyabanlara sanki şüşə döşənmişdi. Park
qaynaşırdı. Çəkmələrinin altında bıçaq kimi iti konkilər olan adamlar xiyabanın bu
başından vurub o başından çıxırdı. Onların nazik geyimlərinə baxmayaraq, heç kim
şaxtadan şikayətlənmirdi. Hamının yanağı qızarıb pörtmüşdü.
Boris Nataşanı itirmişdi. O sürətlə o tərəf-bu tərəfə şığıyır, qızı tapa bilmirdi.
Nataşa  qəsdən  Borisi  azdırmışdı.  Hərdən  Borisin  yaxınlaşdığını  görcək  tez
istiqamətini dəyişib üstünü qalın qar basmış küknar ağaclarının dalında gizlənir və
qıraqdan  onu  seyr  edirdi.  Boris  yarıməyilmiş  halda,  qollarını  yellədə-yellədə
irəlilədikcə  yan-yörəsinə  baxır,  dördgözlə  Nataşanı  axtarırdı.  Nataşa  Borisin
yorulub  dayandığını  və  nəzərlərilə  onu  aradığını  görcək,  bir  göz  qırpımında
yerindən  sıçrayıb  yaydan  çıxmış  ox  kimi  süzərək  “Borya”...  deyə  onun  lap
yanından ötürdü.
Hələ uşaqlıqdan bu əyləncəyə adət etmiş qıza Boris heç vəchlə çata bilmirdi.
Şaxtalı qış axşamı, təmiz havada, projektorların rəngbərəng işıqlarla bəzədiyi yaşıl
xiyabanlarda, musiqi təranələri altında, sal buzların üstü ilə o baş bu başa sürüşmək
gənclərə az qala qanad verirdi...
Axşamdan  xeyli  ötmüşdü.  Borisin  yorulduğunu  hiss  edən  Nataşa  ona
yaxınlaşdı. Qızın sifəti lalə kimi qızarmışdı, sevincdən gözləri parıldayırdı.
−Evə gecikmirikmi, Borya? – deyə o, buzun üstündə bir yarım dövrə cızaraq
Borisin qolundan yapışdı.
−Tələsirsən...
−...
...Onlar  Nataşagilin  evlərinin  qabağındakı  kiçik  bağa  girəndə  addımlarını
yavaşıtdılar. Hər tərəf qara bürünmüşdü. Boris dayandı.
−Niyə durdum?
Oğlan dinmədi.
−Səninləyəm, Borya!
Boris qızın qollarını tutub gözlərinə baxdı, başı ilə yaxındakı skamyaya işarə
etdi:
−Gəl əyləşək burda, Nataşa.
Qız,  üzünü  Borisin  göstərdiyi  tərəfə  çevirdi.  Qalın  şam ağacının  altında
qoyulmuş bu skamyanın üstünü qar basmışdı.
−Dəli olmusan, nədir? Biz orda necə oturaq?
−Qorxma, Nataşacan, kürkümü açaram əyləşərsən, sənə soyuq olmaz.
−Çox vacibdir?
−Vacib olmasa, demərəm ki...
−Yox, evə gedək, gecədir, Borya.
−Gündüz olsaydı, belə təklif etməzdim.
Qız dodaqlarını büzdü.
−Axı sən nə istəyirsən? Başa düşmürəm.
−Oturaq, başa salaram. Sən hələ çox şeyi başa düşmürsən.
Boris tez-tez nəfəs alır, ürəyi bərk döyünürdü. Bu, qızı da narahat edirdi.
−Niyə belə birtəhərsən, Borya?
Boris kürkünün yaxasını açıb skamyada, qarın üstündə oturdu.
−Bura gəl, Nataşa! – O, kürkünün sağ ətəyi üstə qıza yer göstərdi. Nataşa
botilərinin burnu ilə qarı eşələdi; boynunu çiyninə əyib danışmadı.
Bağda heç kəs yox idi. Ayın işığında hər tərəf gündüz kimi görünürdü. Elə
bil  göydən  yerə  nur  çilənmişdi;  ağacların,  kolların  üstünə  yatmış  qar  par-par
parıldayırdı.
−Nataşa, gəlməsən inciyərəm səndən.
Qız ağacın altında Borisin titrək səsini eşidəndə ona tərəf addımladı. Kreml
saatı  on  biri  vururdu.  Bu  səs  elə  bil  göyün  dərinliklərindən  qopub  xüsusi  bir
ahənglə şəhərə yayıldı.
...Nataşa  Borisin  kürkü  içərisində  gizlənmişdi.  O,  havadakı  şaxtanı  hiss
etmirdi. Qızın redikülü skamyanın altına düşmüşdü. Başı ixtiyarsız olaraq Borisin
qolu üstünə əyilmişdi. Dodaqları sövqi-təbii ilə eyni sözləri təkrar edirdi:
−Borya, Boryacan, bəsdir, dur gedək...
Nataşanın ayaqları donmuşdu.
Boris  onu  evlərinə  ötürdü.  Qız  ayrılmazdan  əvvəl  redikülünü  açıb  kiçik
aynasını  çıxartdı.  Qapının üstündəki  lampanın işığında  üzünə baxdı,  sol  yanağı
qıpqırmızı idi.
−Mən bu halda evə necə gedim?
−Nə olub ki?
Nataşa bir-iki dəfə kirpik çalıb udqundu.
−Görmürsən?..
−Baxım.
Boris  qızın  çiyinlərindən  yapışdı.  Nataşa  bu  dəfə  çox  müqavimət
göstərmədi. Ancaq irəliyə sağ yanağını verdi...
NARAHAT GÜNLƏR
Üçüncü  il  idi  ki,qırmızı  kirəmidli  evdən  Adilin  tarının  səsi  eşidilmirdi.
Üçüncü ildi  ki,  o,  həyətdə meynənin kölgəsində kitab oxumurdu. Bu müddətdə
qırmızı kirəmidli evdə heç bir yenilik baş verməmişdi. Bir dəyişiklik vardısa, o da
Laloçkanın  ayağının  bu  həyətdən  tamam  kəsilməsi   idi.  Bütün  səylərin  boşa
çıxdığını ikinci dəfə yəqin edən Laloçka indi nəinki Diləfruzgilə gəlib-getmirdi,
hətta ona acıq vermək üçün Adildən də gözəl, ağıllı bir cavan oğlana nişanlandığı
barədə xəbər göndərirdi. Diləfruz bu xəbərə inanmırdı. Ancaq gedib öyrənməyə də
üzü gəlməmişdi.Qızın anasından utanırdı.
Arvadının dönə-dönə təkid etməsinə baxmayaraq Rəhman Laloçka barədə
oğluna heç bir söz deyə bilməmişdi. Laloçkanı, anasını da qırmızı kirəmidli evdən
küsdürən bu idi. “ – Qoy onlar bizə yalvarsınlar! – deyə Laloçkanın anası qızına
ciddi tapşırıq vermişdi. – Bir də onlara getsən, əminə deyərəm qıçlarını sındırar...”
İndi  Diləfruz  təkcə  həyət-bacaya  deyil,  Rəhmanın  Moskvadan  gətirdiyi
şeylərə də yiyəlik edirdi. O, mallara özü qiymət qoyur, müştəriləri özü qəbul edir,
onlarla özü danışırdı.
Əvvəllər  Diləfruz  Adildən  ehtiyat  etdiyi  üçün  satılası  şeylərin  hamısını
zirzəmidə saxlatdırırdı. İndi isə arvadın təcrübəsi artmışdı. Evi yoxlamağa gələnlər
zirzəmidə gördüklərinin nə məqsədlə gizlədildiyini dərhal başa düşəcəkdilər. Ona
görə  də  Adil  gedəndən  sonra  Diləfruz,  satılası  iri  şeyləri  otaqlarında  yerbəyer
eləmişdi.  Pəncərədəki  elektrik  samovarı,  stol  üstündəki  radioqəbuledici  cihaz,
bufetdəki çay dəsgahı, paltar şkafındakı cürbəcür parçalar belə satlıq idi.
Lakin necə deyərlər, vəzndən yüngül, qiymətdən ağır şeylər yenə pünhanda
saxlanılırdı.
Vaxtsız-vədəsiz gündə bir neçə dəfə küçə qapısının zəngi çalınır, Diləfruzun
tanış  adamları,  almaq  istədikləri  şeyləri  soruşurdular.  Arvad,  kiminin  pişvazına
çıxıb gülər üzlə evə dəvət edir, kimini də elə qapıdan yola salırdı.
−Diləfruz  bacı,  Rəhmana  bizim  arvad  üçün  qızıl  saat  tapşırmışdım,
gətiribmi?
−Hazırdır, qardaş, içəri keç.
−Diluşa, mənim redikülüm gəlib çıxdı?
−Sən deyəndən tapa bilməyib, bu dəfə gətirəcək.
−Ay bacı, kişi evdədir?
−Nə sözünüz varsa, mənə buyurun.
−Rəhmana drap paltoluq demişdim.
−Var, qarasındandır.
Əsl bəzirganlıq edən Diləfruz üçün hər səfərində minlərlə mənfəət gətirən
ərinin işindən gözəl peşə yox idi.
Ancaq Rəhmanı həmişə bir məsələ narahat edir, onu qorxuya salırdı: “Birdən
evi  yoxlasalar,  mən  neynərəm?  Şeytan  qulağı  kar  olsun,  şər  deməsən,  xeyir
gəlməz. Bəyəm qonum-qonşu arasında azdır gözü götürməyən, mərdimazar, paxıl
adamlar?! Deməzlərmi ki, ay provodnik Rəhman, sən bu qədər mal-dövləti necə
yığmısan?   Desəm  ki,  ata-babadan  qalan  avadanlığımdır,  buna  heç  dəyyus
inanmayacaq.  Diləfruz da ağına-bozuna baxmır, hamıdan sifariş qəbul edir. Eh,
adam bir qarın çörəyi də nuşicanlıqnan yeyə bilmir”.
Bir gün qırmızı kirəmidli evə səs-küy, Rəhmanla Diləfruzun canına vəlvələ
düşdü...
Arvad  qapını  açanda  tanımadığı  bir  kişi  ilə  qarşılaşdıqda  özünü  itirdi.
Diləfruz səhv etməmişdi: gələn mülki paltarda olsa da milis nəfəri idi.
−Bağışlayın, bacı əriniz evdədirmi? – deyə o ehtiramla xəbər aldı.
−Bəli, qardaş, gözləyin bu saat çağırım... – Diləfruz özünü güclə ələ alaraq
yuxarı qaçıb əhvalatı ondan əvvəl Rəhmana xəbər vermək istəyəndə kişi qoymadı.
−Siz zəhmət çəkməyin, − deyə milis nəfəri Diləfruzu qabaqlayıb aynabəndə
qalxdı.
Bu dəqiqə Diləfruzun termometr istəyən vaxtı idi! Ancaq...
Vəziyyəti təhlükəli görən arvad, milis işçisinin evə keçdiyini yəqin etcək tez
özünü  zirzəmiyə  saldı.  Oradakı  qiymətli  şeyləri  cəldliklə  şalına  büküb  kiçik
pəncərədən küçəyə tullandı və bircə anda dalana keçərək yox oldu.
Milis işçisi Rəhmanın otaqlarında ancaq iki şeydən – hələ işə salınmamış
radioqəbuledici  cihazdan,  bir  də  şkafdakı  ipək,  yun  parçalardan  şübhələndi.  O,
radio cihazının pasportunu istəyəndə Rəhman:
−Əldən almışam, − dedi. – Heç belə piryomniki alverçi köpək uşaqları qoyur
ki, maqazində qalsın. Xam-zad deyilsən ki! Hələ aldığım da cəmi-cümlətanı heç
bir həftə olmayıb... Əşi bura bax, bunu qəbrə qoyasan, − o, sillə ilə öz üzünə vurdu
–  səni  düz  başa  salmayıblar.  Rəhmətliyin  oğlu,  sən  də  şübhələnməyə  adam
tapdın?.. O parçalar ki, deyirsən, gizlətmirəm, onlar da mənim özümündür; üç ildir
xırda-xırda köpük-quruş boğazımdan kəsib oğluma almışam, toyuna hazırlamışam.
Özü  də  Moskvada  oxuyur...  –  Rəhmanı  əslində  də  bu  şeylər  o  qədər  narahat
etmirdi.  Onun  qorxusu  zirzəmidən  idi.  Bunun  üçün  də  söhbəti  uzadıb  onu
yubandırmağa  çalışırdı.  –  Əşi,  inanmırsan,  bu  da  mənim dokumentlərim!  –  O,
cibindən çıxardığı kiçik köhnə kitabçaları, qat kəsmiş əzik arayışları stolun üstünə
tökdü. – Bir bunları xahiş eləyirəm varaqlayıb oxu. Oxu gör mən şübhələnməli
adamam.
Milis nəfəri bu danışıqlara əhəmiyyət vermədən şübhələndiyi şeyləri və evin
bir sıra qiymətli əşyalarını qeydə alıb aşağı enəndə Diləfruz həyətdə pilləkən üstə
oturmuşdu. Gələn adam zirzəmini də yoxladıqdan sonra Rəhmanın onunla milis
idarəsinə getməsini xahiş etdi.
−O da mənim bu gözlərim üstə!
Dünən  Saleh  müəllim  məktəbdə  birinci  növbənin  dərsini  yenicə  qurtarıb
kabinetində əyləşmişdi ki, telefon zəng çaldı.
Müəllim gözünü oxuduğu kitabdan ayırmadan dəstəyi götürüb cavab verdi.
Onunla milis idarəsindən danışırdılar.
−Necə? Baş üstə, bu saat, bu saat gəlirəm!
Saleh müəllim paltosunu geyib şlyapasını başına qoyaraq, cəld addımlarla
pilləkənləri aşağı endi. Onun sonuncu dəfə − pasport almaq üçün milis idarəsinə
getdiyi vaxtdan doqquz il ötürdü. Bu gün isə müəllimi, yuxarı sinif şagirdlərindən
birinin işinə görə çağırırdılar.
−Sizə  əziyyət  verdiyim üçün üzr  istəyirəm,  −  deyə  növbətçi  milis  nəfəri
oturmağa  ona  yer  göstərdi.  –  Uşağın  ata-anası  işdə  olduğundan  sizi  çağırdım.
Dedim, qoy gəlib onu özünüz aparasınız, həm də dərsə gecikdirmək istəmədim.
−Çox sağ olun, buna görə sizə təşəkkür edirəm. Yaxşı,  bizim bu şagirdin
günahı nədir? – deyə Saleh müəllim qarşısındakı  skamyada oturub başını  aşağı
salaraq  qulaqlarının  dibinə  kimi  qızarmış  oğlanı  göstərdi.  Milis  nəfəri  onun
tramvaydan hərəkət  zamanı düşdüyünü və sonra da küçənin ortası  ilə  qaçarkən
təhlükə  qarşısında  qaldığını  bildirdi.  Şagirdin  dilindən  belə  hallara  bir  də  yol
verməyəcəyinə  söz  aldılar.  Saleh  müəllim yaylığını  çıxarıb  üzünün  tərini  sildi,
ayağa qalxıb milis işçisinə təşəkkür etdi;  bu barədə şagirdin valideyni ilə ciddi
danışacağını ona bildirdi.
Küçəyə yenicə çıxmışdılar ki, müəllim nə barədə isə fikirləşərək addımlarını
yavaşıtdı. Dayanıb gözlərini yerə dikdi. Sonra:
−Sən  get  dərsinə!  –  deyə  müəllim  başını  qaldırıb  şagirdə  ciddi  tərzdə
tapşırdı.  –  Gəlləm  məktəbdə  danışarıq!  Şagird  ona  hörmət  elədiyindənmi,
qorxusundanmı heç bir söz demədən uzaqlaşdı.
Müəllim geri  döndü,  milis  idarəsinin  qapısına  tərəf  irəlilədi.  Ancaq  içəri
girmədi. Dayandı. Sonra nə fikirləşdisə, yenə qapıdan aralandı. Lakin beşcə addım
getməmiş  təzədən  yavaşıdı.  İkinci  dəfə  qəti  bir  hərəkətlə  addımlayıb  növbətçi
otağına keçdi.
−Üzr istəyirəm, − dedi, − mənim də sizdən bir xahişim var. Zəhmət olmasa
bu günlərdə vaxt edib bir bizim evə gəlin. Sizə deyəsi vacib sözüm var.
−Baş üstə.
Saleh müəllim milis nəfərinə öz ünvanını yazdırıb getdi.
Həmin  axşam  onlar  görüşmüşdülər.  Müəllim  milis  nəfərindən  Rəhmanla
maraqlanmasını xahiş etmişdi...
Lakin  bu  gün  Diləfruzun  işlətdiyi  hiylə  ilə  bütün  şübhələr  alt-üst  oldu.
Zirzəmidən qaçırdığı şeyləri etibarlı bir yerdə gizlətdikdən sonra arvad tez özünü
həyətə yetirib sakitcəsinə işin dalını gözlədi. O, ərinin milis idarəsinə aparıldığını
görəndə,  yeganə ümidi yenə Laloçkaya və onun hələ üzünü görmədiyi  əmisinə
gəldi. Arvad halını pozmadan içəri girib salamlaşdı,  əziz rəfiqəsi çoxdan onlara
gəlmədiyi üçün nigaran qaldığını bildirdi. Bir stəkan da çay içdi. Adildən söhbət
saldı.  Ancaq  Laloçkanın  köhnə  yaralarını  təzələdikdən  və  aradakı  əvvəlki
münasibəti bərpa etdikdən sonra əsl məsələni danışdı.
Nəhayət  o  günü  Laloçka  da,  anası  da  Diləfruzla  birlikdə  milis  idarəsinə
gedib qeydə alınan şeylərin kiminki olduğunu, yaxın aylarda toya hazırlaşdıqlarını
bildirdilər  və  hətta  Laloçkanın  əmisi  də  qardaşı  arvadının  xahişilə  milis
növbətçisinə zəng vurub Rəhmanı təmiz bir adam kimi tanıdığını etiraf  etdi...
O  axşam  Saleh  müəllim  qabaqda  Rəhmanın,  arxasınca  Diləfruzun,
Laloçkanın  və  başqa  bir  qadının  qırmızı  kirəmidli  evə  gəldiyini  görəndə
təəccübləndi.
Bu  əhvalatdan  sonra  istər  Rəhmanın,  istərsə  də  arvadının  Laloçkagilin
ailəsinə qarşı münasibəti təzələndi.
Laloçkanın əmisi onların gözündə eşitdiklərindən daha çox böyüdü.
İndi  Rəhmanın ehtiyat  elədiyi  bir  adam vardısa,  o  da Saleh müəllim idi.
“Bircə onu bu evdən köçürə bilsəydim, dərdim olmazdı”, deyə kişi bunun üçün
yollar arayırdı.
Rəhman bəd günlər haqqında fikirləşəndə istər-istəməz oğlunu xatırlayırdı.
“Az qalıb, bu iki ili də birtəhər başa vuraq, sonrakı qorxulu deyil, − deyə öz-özünə
təsəlli  verirdi.  – Sağlıq olsun,  bu gün-sabah Adil dərsini qurtarıb prokuror olar.
Ondan sonra istəyir lap Əflatun gəlsin, heç nədən qorxu çəkmərik”.
Buna görə də Rəhman son vaxtlar Diləfruzu dilə tutur, tətil aylarında Adili
evə gətirmək istəyirdi. Arvad da etiraz etmirdi.
Diləfruzun  qəlbini  yumşaldan  bir  də  Laloçka  idi.  İndi  qız,  daha  nəqd
qayınana gözü ilə baxdığı Diləfruza özünü bəyəndirmək üçün yenə tez-tez onlara
gəlir, saatlarla ailəsinin varlı keçmişindən, əmisinin böyük qulluqda olduğundan,
qohum-qardaşlarından  danışırdı.  Keçən  dəfəki  əhvalatdan  salamat  qurtarandan
sonra Laloçkanın Adilə getməsinə Rəhman ürəkdən razı olardı. Ancaq oğlunun bu
işi rədd edəcəyinə əmindi.
Laloçka bir-iki dəfə Diləfruzu evlərinə qonaq aparmışdı. Cürbəcür ləzzətli
yeməklərlə dolu stolun qırağında ondan-bundan uzun-uzadı qiybət elədikdən sonra
Laloçkanın anası mətləb üstə gəlmişdi. O hər şeyi Diləfruza açıq-aşkar bildirmişdi.
−Ay  cüt  yatan  bəxtəvər,  heç  demirsən  tək  də  var?  Yaxşı  bəs  biz  bu
uşaqlarımızı nə vaxta qədər subay saxlayacağıq? İkisi  də yetişmiş cavandır, hər
şeyi başa düşürlər. Laloçkanın oğlanı gözü tutub, oğlan da ki, qızı çoxdan istəyir.
−Oğlan da istəyir?
−A...  bəs  sən  hələ  indi  eşidirsən?  İnişil  qonaqlıq  gecəsi  hər  şeyi  bizsiz
danışıb həll ediblər. Moskvaya gedəndə Adil Laloçkaya öz şəklini də yadigar verib.
Diləfruz  “qonaqlıq  gecəsi”  sözlərini  eşidəndə  barmağını  dişlədi.  “  –  İndi
yavaş-yavaş məsələni başa düşürəm. Laloçkanın anası səhv eləmir – deyə arvad
fikirləşdi. – Axı o gecə Adilin üzündə kiminsə dodaqlarının qırmızısı qalmışdı. Sən
demə onda bayırda Laloçka ilə öpüşürmüş! İşə bax, hələ bir şəklini də bağışlayıb,
qız da məndən gizlədir”.
−Bunu  mən  səndən  də  qabaq  bilirəm,  −  deyə  Diləfruz  özünü  xam
göstərməmək üçün Laloçkanın anasının sözlərini  təsdiq etdi.  – Ancaq qoy Adil
gəlsin, özü ilə danışsaq yaxşıdır. İndiki cavanlara etibar yoxdur. Əvvəlcə, kefləri
gələndə and içirlər ki, ölürəm dərdindən, bir həftə keçir, soyuyurlar, heç salam da
vermirlər.
Yeməkdən sonra Laloçkanın anası Diləfruzun dırnaqlarını manikür etməyə
başladı.
−Diləfruz xanım elə bilmə ki a... Laloçka evdə qalıb, − deyə arvad fürsətdən
istifadə edib malını satan dəllal kimi qızını tərifə başladı – Xeyr a... İstəyən çoxdur.
Biri elə prodmaqda işləyənlərdən idi. Yaxşı maaşı, gəliri... özü də pis adam deyildi.
Ancaq vermədik.
−Nə üçün?
−Yaşı bir az ötmüşdü. Elə Laloçkamın da meyli vardı.
−Neçə yaşında idi ki?
−Özü dediyinə görə qırx altı, Laloçkanın əmisi razı olmadı. Dedi, o, Nadiri
taxtda  görüb,  Şah  Abbası  bələkdə,  mən  o  yaşda  kişiyə  kukla  kimi  qızımı
vermərəm. Laloçka yazıq da cınqırını çıxarmadı. – Arvad bir qədər ara verib əlavə
etdi:  − Diləfruz xanım, Laloçkanın səndən bircə xahişi  var: deyir, gərək Adilin
taqsırından keçəsən, atasıyla ona xəbər çatdırasan ki, bu yay mütləq evə gəlsin.
−Nə deyirəm ki, Laloçkanın xətri mənim üçün də əzizdir.
Diləfruzun  manikürü  qurtarıncayadək  onlar  hər  şeyi  danışıb  qurtardılar.
Oğlan evindən xəbərsiz,  qız evində toy idi.  O biri  otaqda qapı arasından bütün
söhbətləri dinləyən Laloçka sevindiyindən şlyapasını bir neçə dəfə göyə atıb tutdu.
Həmin axşam Diləfruz Rəhmanı xəlvətə çəkib məsələni təzədən ona nağıl
etdi.
−Mən bu işin baş tutacağına inanmıram! – deyə Rəhman fikrini bir  daha
arvadına bildirdi. – Adil o qızı almaz.
−Almaz? Niyə?! – Rəhman stulunu dala çəkdi. – Adilin minnəti olsun ki,
Laloçka kimi gözəl, ağıllı bir qızı ona verirlər. Bəyəm oğlan qəhətliyi-zaddır?! Adil
olmaz,  ondan  da  yaxşısını  tapar.  Gül  təkin  qızdır,  yaxşı  evləri,  eşikləri...
Laloçkanın əmisi plov yemir bığları yağa batar, özü də idarəndə böyüklərdən biri!
Gördün ki, səni necə qurtardı zibildən?! Sabah sənin ona işin düşəcək. Adam pis
gününü  yadına  salar.  Gör  bir  qızın  əmisi  kimdir.  Böyük  vəzifəsi,  altında
“Pobeda”sı...  Sən  də  deyirsən:  “Adil  onu  almaz”.  Bəs  sənin  ağlın  hanı?  Bir
fikirləşmirsən ki, kimlər bizimlə qohum olmaq istəyirlər!
−Heç dəxli mətləbə var? Ay başına dönüm, mən bəgəm razı dögürəm?.. Nə
deyirəm ki...
Ər-arvad özlərini hər cür təhlükədən qorumaq üçün uzun götür-qoydan sonra
qəti bir qərara gəlib Saleh müəllimi çağırtdırdılar.
−Salaməleyküm,  −  deyə  neçə  illərdən  bəri  qırmızı  kirəmidli  evə  qədəm
basmayan müəllim, bugünkü dəvətin səbəbini bilməsə də, xoş sifətlə içəri keçdi.
Onu qapıda Diləfruz qarşıladı: “xoş gəlmisən” deyib qırağa çəkildi.
−Hə,  Saleh,  xoş  gördük.  Kefin,  əhvalın...  Buyur,  burda  əyləş,  −  deyə
müəllimi əziz bir qonaq kimi qəbul edən Rəhman da aynabənddə qoyulmuş stolun
yanında ona yer göstərdi.
Diləfruz Mənsurənin qolundan tutub qırağa çəkdi:
−Sən get o biri  evdə işini gör, qız xeylağı kişilərin yanında dayanmaz, −
deyə  məxfi  söhbət  üçün  şərait  yaratmaq  istədi.  Mənsurə  yataq  otağına  getdi.
Diləfruz mətbəxə keçdi.
−Belə qonşuluq olmaz axı. Bir demirsən Rəhman öldü, qaldı. Hə, necəsən?
Arvad, özün?.. – deyə Rəhman onunla üzbəüz əyləşdi.
−Çox sağ olun, yaxşıyıq.
−Allah axıracan eləsin... İşlərin-zadın necədir? Bir şey çıxırmı?
Rəhmanın nəyi xəbər aldığını başa düşən müəllim özünü sındırmadı.
−Bizimki dəmir yolu deyil ki bir şey çıxsın. Müəllimin daşbaşı təkcə dərsə
gecikməkdir, onu da mən eləmirəm, − deyə Saleh zarafata keçdi.
Bu açıq cavabdan xoşlanan Rəhman stulunu bir az da qabağa çəkdi:
−Neyçün? Çox nahaq yerə! Eləyənlər bəyəm səndən, məndən artıqdır? Mən
eləmirəm,  sənə  nə  olub?  –  O  bir  an  ara  verib  əlavə  etdi:  −  Bizdə  heç  o  işə
gecikmək də olmur. Özün bilirsən ki, dəmir yolunda dəqiqəsinə söz var.
Diləfruz əlində iri podnos içəri girdi. Bu münasibət üçün bişirib hazırladığı
yarpaq  dolmasını  stolun  üstünə  qoydu.  Çörəyi,  araq,  pivə  şüşələrini,  göyərtini,
qədəhləri  və çəngəlləri  yerbəyer  elədi.  Rəhman əvvəlcə  müəllimə,  sonra stolun
üstündəki şeylərə baxıb mızıldandı:
Saleh müəllim bu qonaqlığın səbəbsiz olmadığını hiss etsə də, əsl məsələdən
xəbərsiz idi.
−Gərək  bağışlayasan,  Saleh,  çoxdandı  bizə  gəlmirsən,  indi  də  ki,  belə.
Əməlli-başlı xörəyimiz də olmadı qabağına qoyaq.
−Çox sağ ol, aclığım yoxdur, indicə yemişəm.
−Onu öz evində yemisən, bunu da bizim evdə yeyərsən. Hi-hi-hi... Bismillah
elə, − deyə Rəhman araq şüşəsini götürdü, sol əlilə şüşənin boğazından yapışıb sağ
əli  ilə  onun  altından  vurdu.  Probka  sıçrayıb  qırağa  düşdü.  –  Ayağını  bizdən
birkərəmə çəkdin a... Saleh, axı belə olmaz...
O, qədəhi götürüb doldurmaq istəyəndə müəllim etiraz elədi.
−Mən içməyəcəyəm, Rəhman.
−Elə bilirsən mən piyaniskə-zadam. Bunu da sənin xətrin üçün aldırmışam.
Qoy adama bir stəkan tullayaq.
−Xeyr,  təşəkkür  edirəm,  −  deyə  müəllim  əlini  döşünə  qoydu.  –  Mən
tullamıram.
−Yox... bu olmadı. Bu olmadı. Mən belə bilmirdim səni, Saleh.
Müəllimin qəti  etirazını  görən Rəhman,  öz qədəhini  araqla  doldurduqdan
sonra onun üçün pivə tökdü. Müəllim içmək fikrində olmasa da, bu dəfə dinmədi.
−Sağ ol, Saleh, xoş gəlmisən, öz evindir! – Rəhman qədəhini götürüb onun
stəkanına vurdu. Arağı içib bığlarına sığal verdi. – Soyutma, çörəyini yeginən.
Saleh müəllim pivə dolu stəkanı stolun üstünə qoyub söhbətin dalını gözlədi.
Rəhman dəsmalı götürüb dodaqlarını sildi.
−Hə, demək belə-belə işlər...
Müəllimin Adil barədə heç nə soruşmadığını görən Rəhman özü söz saldı:
−Adil də ki, sağlıq olsa, bir ildən sonra qurtarıb gəlir Bakıya.
Saleh müəllim astaca başını tərpətdi.
−Yaxşı elədim onu Moskvaya göndərməkdə, çox ağıllı iş gördüm, − deyə
yenə Rəhman dilləndi. – Bir-iki ildən sonra olur prokuror.Daha nə istəyirsən?
Ara  qapının  cırıldadığını  eşidən  müəllim  gözucu  səs  gələn  tərəfə  baxdı.
Diləfruz o biri evdən söhbətə qulaq asırdı.
−İndi bir məsələ var, − deyə Rəhman qarşısındakı qədəhi qırağa itələdi, −
sabah uşaq gəlsə, məni fikir götürüb ki, onu evləndirdim, harda yaşayacaqlar. Genə
gəlin Diləfruz xanımla yola getsəydi, dərd yarı idi. Özün bilirsən ki, bizim arvad
bir az tündməcazdır. (Rəhman Diləfruz barədə bu sözləri deməzdən əvvəl onun özü
ilə razılaşmışdı.)
Qatıqlı dolmadan birini ağzına qoyduqdan sonra Rəhman boğazını arıtladı:
−Otaq  dörd  olsaydı,  birtəhər  keçinərdik.  Məmməd  də  ki,  böyüyüb  yekə
oğlan olub...
Rəhman  çox  danışdı,  ancaq  əsl  mətləb  üstə  gəlməyə  cəsarəti  çatmadı.
Arvadının qapı arasından elədiyi işarədən sonra özünü toplayıb dedi:
−Bilirsən, Saleh, dünyada adama yaxşılıq qalacaq, mən bu vaxta kimi bir
kişinin toyuğuna kiş deməmişəm. Neyçün də deyim? Pislik kimə lazımdır?! Elə
deyilmi?
−Bəli, − deyə bu mənasız söhbətlərdən darıxan Saleh müəllim qısa cavab
verməklə kifayətləndi.
−Səndən iki xahişimiz var, Saleh. Gərək özün də vəzıyyətimizi nəzərə alıb
kömək əlini uzadasan.
−Buyur, mümkün olan yerdən həmişə hazıram.
−Mənə, Adilə yolxərci göndərməyə, məvacibə qədər, üç-dörd yüz manat pul
lazımdır.
−Baş üstə. Mən Adilin xətri üçün...
−Yox, yox, − deyə Rəhman onu danışmağa qoymadı.  – Xətir-zad söhbəti
olmasın,  Saleh.  Bu  gün  alıb  bir  həftədən  sonra  qaytaracağam.  Uşaq  Bakıya
gəlməyə pul istəyir, mən də əliboş. Daha səndən yaxın kimimiz var ki! Düzdür, üç
yüz-dörd yüz böyük pul deyil, ancaq özün bilirsən ki, məvaciblə dolanan adamda
olmayanda olmur də. Kasıbçılığın üzü qara olsun!
Birinci xahişdən məqsəd Saleh müəllimə aydın idi.
−Baş üstə, bu düzələn məsələdir!
−İkinci xahişim odur ki, Saleh, istəyirəm yengidə Adilçün nişan aparaq...
−Lap yaxşı elərsən, − deyə müəllim xəlvəti Diləfruza tərəf baxıb, Rəhmanın
sözünü təsdiqlədi. – Yaxşı soruşmaq ayıb olmasın, gözaltısı varmı?
−Var,  yaxın  adamlarımızdandır.  Özünü  də  çox  görmüsən,  elə  evimizin
qızıdır.
“ − Yəqin Mənsurədir, − deyə müəllim düşündü. – Yaxşı qızdır”.
−Hə, dediyim odur ki, gəlini gətirsəm, bu ev bizə darısqal olacaq, − deyə
Rəhman ürəyini ona açdı. – Bəlkə, deyirəm, bu işdə Adilin xətriyçün bizə kömək
elədin...
−Doğrusu, bilmirəm bu işdə mənim köməyim nə ola bilər?
−Dediyim odur ki; acığın gəlməsin a... siz bir ər, bir arvadsınız. Mən üst-
başımı  satıb  vardan-yoxdan  çıxmağa  hazıram.  Təki  sənin  üçün  şəhər  içində
ikiotaqlı  bir  ev tutum, buradakından da yaxşı,  özününküləri  verərsən bizə,  Adil
məndən uzaq düşməsin.
O, sözünü deyib susdu. İndi Diləfruz da, Rəhman da səbirsizliklə müəllimin
cavabını gözləyirdilər.
Saleh  müəllim  hər  iki  əlini  dizlərinə  qoyub  dikəldi.  Deyəcəyi  sözləri
ürəyində ölçüb-biçdikdən sonra enli qaşlarını yuxarı qaldırıb Rəhmana baxdı:
−Mən, Rəhman... – deyə o yavaş-yavaş ayağa durdu, − səndən bir neçə yaş
böyüyəm...
−Bəli, bəli, ona heç söz olmaz. Neyçün qalxdın, əyləş də.
−Savadım da səninkindən az deyil.
−Bəli, sənin ayağın biləni mənim başım bilmir. Bu nə sözdür? – Rəhman da
qalxdı.
−Onda  icazə  ver,  düzünü  deyim.  Adilə  yol  xərcini  səhər  mən  özüm
göndərərəm...
−Yox, ona mən razı olmaram!
Müəllim, Rəhmana əhəmiyyət vermədən sözünü bitirməyə çalışdı:
−O ki qaldı ev məsələsi... əgər Adil bizə gəlmək istəsə, mən məmnuniyyətlə
otaqlarımın birini onun üçün boşaldaram. Yox əgər, sən fırıldaqlarının üstünü ört-
basdır  eləmək  üçün  məni  uzaqlaşdırmaq  istəyirsənsə,  əlini  döşünə  qoy,  bunu
bacarmayacaqsan!!
Saleh müəllim “sağ ol” demədən iti addımlarla həyətə endi.
−A− a – a − ... kül başına! Bu da bizim yaxşılığımız! – deyə Diləfruz onun
dalınca deyinməyə başladı.
Bütün  günü  bazarlıq  və  ev  işlərilə  məşğul  olan  Mənsurə  axşamlar  çox
yorğun  düşürdü.  İndi  də  aynabənddə  dayısı  ilə  Saleh  müəllim  arasında  gedən
söhbətlərlə  maraqlanmayan  qız,  kitabı  götürüb  dərsini  hazırlamaq  istədi,
bacarmadı; azacıq sonra gözlərinin qapandığını hiss edib evin bir küncünə çəkildi,
kitabı  örtüb  başının  altına  qoydu,  yastıqsız,  döşəksiz  xalçanın  üstündə  yuxuya
getdi.
Kitabxanaçılıq texnikumunda oxuyan Mənsurə ilk günlərdən dərslərinə ciddi
hazırlaşmağa başlamışdı. Qız yoldaşlarından geri qalmaq, müəllimlərinin yanında
pərt olmaq istəməmişdi. Bunun üçün də ev işlərinin çoxluğuna baxmayaraq, bəzən
yorğun  olsa  da,  hamı  yatandan  sonra  özünü  xəlvətə  çəkib  yazmış,  oxumuş  və
öyrənmişdi.  Lakin  qız  bunu  həmişə  edə  bilmirdi.  Diləfruzun  buyruqları  təkcə
gündüzlər  yox,  gecələr  də  onun vaxtını  alırdı.  Mənsurə  dayısı  arvadının  bütün
tapşırıqlarına əməl edirdi.
O bu evə gələndən Diləfruz əlini ağdan qaraya vurmurdu. Nə paltar yuyur,
nə qab-qacaq silir, nə otaqları  süpürür, nə də yerindən qalxandan sonra yorğan-
döşəyi yığışdırırdı. Çox vaxt dərsdən ac, yorğun gələn Mənsurə kitab-dəftərini bir
qırağa qoyub çörək yemədən bazarlığa gedir, evə qayıtcaq xörək hazırlayır, ya da
başqa bir iş görürdü.
Mənsurə  hələ  uşaqlıqdan  belə  böyümüşdü.  O,  işin  çoxluğundan
şikayətlənmirdi. Qız özü hiss etmədən Adilin xətri üçün bu evə elə bağlanmışdı ki,
bəzən Diləfruzun kobud cavablarına da dözürdü. Mənsurənin qəlbində Adilə qarşı,
dillə deyiləsi mümkün olmayan qəribə bir hiss baş qaldırmışdı. O həmişə, hər gün,
hər  saat  dayısı  oğlunu  görməyə  qəlbində  böyük  bir  ehtiyac  duyurdu...  Lakin
Diləfruzla yaşamaq da asan deyildi! Mənsurənin Bakıya gəldiyi ikinci ildi. Lakin
hələ şəhərin bir çox gəzməli yerlərini görməmişdi.
Əvvəllər  anasına  yazdığı  məktublarda  dayısından  və  Diləfruzdan  razılıq
edən Mənsurə, indi arabir, üstüörtülü də olsa, şikayətlənməyə məcbur olurdu.
O,  kəndlərinə  çox gec-gec  gedirdi.  Hərdən evləri,  həyət-bacaları,  uşaqlıq
yoldaşları üçün Mənsurənin burnunun ucu göynəyirdi. Keçən ay Mənsurənin anası
Bakıya gəlib ona baş çəkmişdi. Qız – Mən burdan getmək istəyirəm, − demişdi. –
Diləfruz xanımın xasiyyəti pisdir, məni çox incidir.
Lakin Diləfruz Mənsurənin anasının yanında qızla elə xoş rəftar eləmiş, onu
elə  əzizləmişdi  ki,  arvad  eşitdiyi  sözlərə  inanmamışdı.  Üstəlik  Mənsurəyə
acıqlanmışdı  da:  “Sən  də  dinc  duran  deyilsən.  Kənddə  də  keçi  kimi  ora-bura
dırmaşırdın. Özünü sakit aparsan, heç kəs sənə güldən ağır söz deməz”.
Mənsurənin  bu  evdən getmək  istədiyini  duyan  Diləfruz  da:  “Sənsiz  mən
bircə  gün  də  dayana  bilmərəm,  darıxaram,  qızım.  Heç  yana  buraxan  deyiləm,
nahaq yerə belə fikirlərə düşmə”, deyib qızın anasının yanında canfəşanlıq etmişdi.
Sonra yenə hər şey əvvəlki qaydasına düşmüşdü. Mənsurənin anası gedən gündən
Diləfruz xoş sifətini, şirin dilini, mehriban rəftarını dəyişmişdi.
Keçən  yay  Mənsurə  tətilə  buraxıldığı  zaman  Diləfruz  Məmmədi  onun
ümidinə  qoyub  Kislovodskiyə  getmişdi.  Mənsurə  üçün  bundan  böyük  cəza
olmazdı. Qız etirazını Diləfruza eşitdirmişdisə də təsir etməmişdi.
Mən tək evdə qala bilmərəm, qorxuram. Dayım həftələrlə yolda olur. Hər
gün  qapını  tanımadığım  adamlar  döyəcək,  məndən  cürbəcür  şey  soruşacaqlar.
Onlara nə cavab verəcəyəm?..
−Tək niyə qalırsan, bəs Məmməd adam deyil? – Diləfruz qızı dilə tutub onu
susdurmaq istəmişdi.
−Məmməd  ki,  özün  bilirsən  gündə  bir  qonşunu  davaya  qaldıracaq.  Mən
onunla necə bacaracağam?
Diləfruzun sonrakı cavabı çox kəskin olmuşdu:
−İki ildir çörək verib saxlayıram, indi sənə görə istirahətimdən qalmalıyam?!
Bir ay evdə otursan, ölməzsən ki!
Əlacı  kəsilən  Mənsurənin,  dayısı  səfərdən  gələndən  sonra  ona  şikayət
etməkdən başqa çarəsi qalmamışdı.
−Axı neynəyim, qızım, nacinsin xasiyyətinə özün bələdsən, − deyə cavab
vermişdi.
−Yox, dayı,  mən daha bu evdə qalmaq istəmirəm! Texnikumda, rayondan
gələn qızların çoxu yataqxanada olur.Mən də çıxıb ora gedəcəyəm, daha bəsdir!
Diləfruz qayıdandan sonra məsələnin nə yerdə olduğunu duyub Mənsurəylə
elə  davrandı  ki,  qız  bu  barədə  onunla  danışmağa  xəcalət  çəkdi.  Belə  işlərdə
Diləfruz çox məharətli idi!
İndi neçə gün idi ki, qız daxilən şadlıq içindəydi. O, Diləfruzun Rəhmana
dediyi  sözləri  eşidəndə  hədsiz  sevinmişdi.  Lakin  Diləfruzun  ürəyindəkilərdən
xəbərsiz  idi.  Laloçkanın  bu  evə  niyə  tez-tez  gəldiyini,  xəlvət  otaqda  saatlarla
Diləfruzla nə danışdığını da bilmirdi. Çünki Mənsurə onları bir yerdə görəndə içəri
girməzdi.
Dayısı  oğlu  gələndən  sonra  öz  həyatında  bir  dönüş  yaranacağına  ümid
bəsləyən  Mənsurə,  onun  yolunu  səbirsizliklə  gözləyirdi.  “Adil  Moskvada  nə
görübsə hamısını mənə nağıl eləyəcək. Mən də gecələr yatmayacağam, ona qulaq
asacağam. Muzeylərdən, universitetdən, hər şeydən, hər şeydən danışacaq. Ah...
Onlar nə yaxşı söhbətlər olacaq. Kaş Adil tezliklə, lap elə bu gün  gələydi!”
BAKIYA GEDƏN QATARDA
Nataşa  Bakıya  neft  mədənlərinə  təcrübəyə  getməyə  hazırlaşırdı.  Qız
əvvəlcədən özünə başqa yer seçmişdi. Adilin Bakı, Xəzər haqqındakı tərifləri onu
marşrutu dəyişməyə məcbur etmişdi. Tətil vaxtı Moskvada Nataşasız darıxacağını
bildiyi üçün Boris də onunla getməyi qərara almışdı.
−Mən  də  səninlə  gedəcəyəm,  Nataşa,  görək  Adilin  bu  qədər  ağızdolusu
təriflədiyi Bakı doğrudan da gözəl şəhərdirmi?
Lakin Adil öz dediklərinə sonradan peşman oldu, Boris ona:
−Ünvanını ver bizə, Adil, gedib Nataşa ilə sizdə qalacağıq deyəndə, o özünü
itirdi.
−Hə... ancaq, Borya, bir məsələ var ki, bizə gedə bilməyəcəksiniz. Keçən
dəfə atam yanıma gələndə dedi bağa köçmüşük.
Nataşa əl çəkmədi:
−Nə olar, gedib ailənizi bağda taparıq, daha yaxşı! Bir az üzüm də yeyərik.
Adil çıxılmaz vəziyyətdə qalmışdı.
−Nataşa,  elə  bilirsən  bunu  mən  istəmirəm?  Ancaq..  gedib  bağımızı
tapmayacaqsınız. Adres yox, bir şey yox, gərək ondan-bundan soruşasınız.
−Yox, dostum, bu olmadı, − deyə Boris ona sataşdı. – Deyəsən, elə Bakı
haqqında bizə dediklərin də gopdur.
Nataşa ucadan qəhqəhə çəkdi:
−Borya doğru deyir, Adil, Bakı gözəl şəhər olsaydı, dörd ildə bir dəfə özün
də gedərdin, görünür bizi aldadırsan.
−Yox,  Nataşa,  səhv  edirsiniz.  Mənim  tətil  vaxtlarımda  Bakıya
getməməyimin səbəbi  başqadır. Birincisi,  atam tez-tez  yanıma gəlir. İkincisi  də
mənə, sənin kimi istədiyim vaxt Moskvanı görmək həmişə mümkün olmayacaq.
Mən Moskvada doyunca gəzmək istəyirəm.
Nataşa yenə dilini saxlamadı:
−Bəs anan? Onun üçün darıxmırsan? Bəs onun ürəyi sənsiz necə dözür?
−Mənim anam başqa analar  kimi  deyil,  Nataşa,  − deyə Adil  qızın üzünə
baxmadan  mütəəssir  bir  halda  cavab  verdi.  –  Onun  ürəyi  çox  möhkəmdir.  O,
mənim üçün darıxmaz.
Oxucum!  Yəqin  ki,  tələbələr  ziyafətində  Boris  ana  sağlığına  badə
qaldırarkən,  Adilin  piyaləsini  yerə qoyub məclisi  tərk etdiyini  və sonra həyətin
qaranlıq guşəsində göz yaşı  axıtdığını  unutmamısınız.  O gecə Boris,  Nataşa və
başqa yoldaşları Adili nə qədər dilə tutdularsa, heç bir şey öyrənə bilmədilər.
−Axı,  sənə  nə  dedilər?  Bayaqdan  tar  çalırdın,  oxuyurdun,  birdən  niyə
dəyişdin?  Bəlkə  xətrinə  dəyən  oldu,  mən  ki,  bir  şey  eşitmədim!  –  deyə  Boris
dostunun  qəfildən  tutulmasının  səbəbini  dönə-dönə  soruşurdusva  da,  sualları
cavabsız qalırdı.
Adil  qəhərdən  boğulurdu.  Alt  dodağını  dişləri  arasına  alıb  çeynəyir,
danışmırdı.
−Sən öz ürəyini məndən də gizlədirsən, Adil, dostluqda bu yaxşı deyil. İnan
ki, yol üstə olmasaydım, bu barədə səninlə möhkəm danışardım! Axı, sən kimsən,
mən kiməm?! Biz qardaş deyilikmi?
Yanında, ancaq Borisin qaldığını görən Adil dərindən köksünü ötürüb ayağa
qalxdı. Əlini dostunun boynuna salıb qucaqladı, üzündən öpdü.
−Sən  haqlısan,  Borya,  −  dedi,  −  mən  bir  şeyi  indiyə  kimi  hamıdan
gizlədirəm. Sənə də bir söz deməmişəm. Gizlətməli heç nə yoxdur. Ancaq danışıb
dərdimi təzələmək istəməmişəm. Bu gecə danışacağam. Sən bayaq tost deyəndə,
özün bilmədən mənim yarama toxundun. Onun üçün qəlbim sıxıldı. Anam yadıma
düşdü.
Adil  anasının ölümündən sonra Diləfruzun onunla necə rəftar  etdiyindən,
karnavalda Ceyranla nə cür tanış olduğundan, sevdiyi qızın gözünü yollarda qoyub
nə üçün Bakıdan çıxdığından, o vaxtdan nə səbəbə evə getməməsindən danışdıqca
yenidən ürəyi kövrəldi.
−Borya,  buna  görə  də  Nataşa  ilə  sənin  Bakıda  evimizdə  qalmağınızı
istəmirəm. Ailəmizin bağa köçdüyünü də yalandan dedim, − O, azacıq susdu. – Biz
azərbaycanlılarda yaxşı bir məsəl var: deyərlər ki, tavus quşu hər yerinə baxanda
fərəhlənir, ayaqlarını görəndə kədərlənir. Həyatda hər şey məni sevindirir, ancaq
evimiz yadıma düşəndə fikirdən az qala boğuluram.
Dostu üçün çıxış yolu axtarırmış kimi dərin düşüncəyə dalan Boris, deməyə
söz tapmırdı.
O, Nataşanı evlərinə ötürdükdən sonra da rahat yata bilmədi.
Ertəsi  gün  qatarın  vaxtından  xeyli  qabaq  Borisgil  Adillə  xudahafizləşib
yenicə getmişdilər ki, Rəhman yataqxanaya girdi.
Ata ilə oğulun görüşü bu dəfə də soyuq oldu. Rəhman Adili özü ilə Bakıya
aparmaq istədiyini dedi:
−Bax, oğlum, bu dəfə sözümdən çıxmayacaqsan. Evdə yolunu gözləyirlər.
Adilin dodaqlarına kinayəli bir təbəssüm qondu.
−Yolumu gözləyirlər? Kimlər?
Rəhman arvadının tapşırdığı kimi, çox ehtiyatla danışdı:
−Gedərik,  görərsən.  Mən  boyda  kişi  yalan  deməyəcəyəm  ki!  Dur  ayağa
şeylərini çamadana yığ, ağlını da başına. Adam atasının sözündən çıxmaz.
Lakin Adil fikrindən dönmədi. Rəhman qaşqabağını sallayıb ayağa qalxdı:
−Çox sağ ol! – deyərək çıxdı. İkicə dəqiqə keçmədi ki, yenə qayıtdı. Adilə
qəzetə bükülmüş bir şey uzatdı.
−Pul lazımınsa, verim. Oğul doğma atası ilə belə rəftar etməz. Çalış, sabah
Bakıya  yola  düş!  Mən aramızdakı  pərdəni  yırtmaq  istəmirdim.  Ancaq  görürəm
başa düşmürsən, hər  şeyi açıq deməliyəm.
Adil  intizar  dolu  gözlərlə  atasının  üzünə  baxdı.  Rəhman  qəsdən  bir  an
dinmədi. Sonra asta səslə davam etdi:
−Adam nə iş tutduğunu bir yaxşı fikirləşər. Dil verdiyin qızın gözünü yolda
qoymaz.
Qatar Bakıya gedirdi...
Axşamdan  xeyli  keçmişdi.  Sərnişinlərin  çoxu  şirin  yuxuda  idi.  Rəhman
kupedə  oturub  satmağa  apardığı  şeyləri  haqq-hesaba  vurur,  nə  qədər  qazanc
götürəcəyini bilmək istəyirdi.
Bu vaxt iyirmi-iyirmi iki yaşlarında ortaboylu, əynində qırmızı milli,  göy
nimdaş  pijama  olan  bir  oğlan  əlində  boş  stəkan,  gözlərini  ovuşdura-ovuşdura
Rəhmanın kupesinə yaxınlaşdı:
−Yoldaş provodnik, − dedi, − axşamdan şor balıq yemişəm ciyərim yanır. Su
qabı da bom-boşdur. Bəlkə sizdə su oldu.
Rəhman sərnişinin sözünü ağzında qoydu:
−Yoxumdur! Özüm də susamışam, Minvoda az qalıb, düşüb orda içərsən.
Oğlan  dediyinə  peşman  oldu,  qurumuş  dodaqlarını  yalaya-yalaya  keçib
yerində uzandı.
Qatar  işıqlı  bir  stansiyaya  çatıb  dayandı.  Oğlan  yenə  qalxıb  Rəhmana
yaxınlaşdı. 
− Bura haradır?
− Minvoddur.
Sərnişin stansiyaya endi. Azacıq sonra əlində iki şüşə su və bir qəzet qayıtdı.
− Buyurun, əmi, − deyə Rəhmanın kupesinin qabağından keçəndə şüşənin
birini ona uzatdı. – İçirsiniz?
Rəhman, ikinci dəfə onu fikirdən ayıran sərnişinə üzdə “çox sağ ol” deyib
ürəyində söydü.
Parovoz nəfəsini dərib yoluna davam etdi. Rəhman hələ də Bakıya apardığı
mallarını hesablayır və arabir də daz başını sığallayaraq dərindən içini çəkirdi. O,
xeyli  vaxt  vəziyyətini  pozmadan,  dinməz-söyləməz  oturub  düşündükdən  sonra
ayağa  durdu,  ağır  bir  şey  qaldırırmış  kimi  qollarını  yavaş-yavaş  yuxarı  dartdı,
ağzını geniş açıb “a-a-a...” elə əsnədi ki, cəhəngləri şıqqıldadı. O kupedən çıxanda,
su istəyən oğlanın əlindəki qəzetə baxa-baxa çırtma çalaraq öz-özünə güldüyünü
görcək  təəccüb  elədi.  “Əşi...  bu  səfehmiş  ki!”  deyə  düşündü.  Oğlan  gözlərini
qəzetdən ayırmadan, oturduğu yerdə gah sevincindən çiyinlərini oynadır, gah da
ayağının birini götürüb o birini yerə vururdu.
−  Dayan,  dayan,  burda  kef  var.  Yəqin  qırışmalın  bayaq  alıb  gətirdiyi
araqmış! – deyə Rəhman azacıq irəliləyərək ona yaxınlaşdı. – Mənə bax, bacıoğlu,
bura  səninçün  haradır?  –  O,  köynəyinin  ətəyini  hirslə  aşağı  dartıb  qaşlarını
düyünlədi. – Sən sovet vaqonundasan! Burada piyaniskəlik yaramaz! Heç olmasa
yanındakı arvadından utan! O zəhrimarı içmək istəyirsən, get restorana, köpüncə
tök  qarnına!  Hə?  Nə  maddım-maddım  baxırsan,  yalan  deyirəm?  –  Oğlanın
əhəmiyyət vermədiyini görən Rəhman əl-qolunu ölçərək səlahiyyətini göstərmək
üçün səsinə bir az da qüvvət verdi. – Mən səninləyəm, yoldaş sərnişin. Bura sirk
deyil ki, oyunbazlıq eləyəsən! Zəhrimarı içə bilmirsən içmə!
Sərnişin,  bir  əlində qəzet,  o biri  əlində dəftər  vərəqi  boyda dördkünc bir
kağız, ayağa qalxdı. Ağzını Rəhmanın qulağına yaxınlaşdırıb pıçıltı ilə:
− Mən piyan deyiləm, əmi, − dedi.
Rəhman dala çəkildi:
− Rədd ol burdan! Ağzından it iyi gəlir!
Sərnişin,  qonşu  kupedə  yatanların  səs-küyə  oyandıqlarını  görcək  sifətinə
ciddi bir ifadə verib dedi:
− A kişi, nə danışırsan?! Nə çığır-bağır salmısan! Bu vaxtda hansı axmaq
araq içər? 
Rəhman onu axıra qədər danışmağa qoymadı:
− Araq olmasın, çaxır olsun, heç dəxli mətləbə var?! Mən öz vaqonumda bu
cür yaramaz hərəkətlərə yol verməmişəm, vermərəm də!..
−  Bura  bax,  əmican,  bir  hövsələn  olsun,  −  deyə  oğlan  yanındakı  qızı
oyatmamaq  üçün  Rəhmanı  sakit  etməyə  çalışaraq  özünü  doğrultdu:  −  mən
sevindiyimdən  elə  edirdim.  Bu  dəqiqə  istiqraz  vərəqələrimi  yoxladım,  on  min
udmuşam, xətrin nə istəyir bu saat səni qonaq eləyim.
Rəhman nahaq yerə qara-qışqırıq salıb sərnişinlərin yanında pərt olduğunu
görcək, tez uzaqlaşdı. “Zalım oğlunun bəxti yaman gətirib!” deyə kupesinə keçdi.
Aradan bir saat keçmişdi. Rəhman nə fikirləşdisə, həmin sərnişinin yanına
getdi.
− Bacıoğlu,  zəhmət  olmasa,  bir  dəqiqə bura gəl!  –  deyə yavaşcadan onu
səslədi.  Yerini  təzəcə  rahatlayıb  uzanmış  oğlan  acıqlı-acıqlı  provodnikə  baxdı,
sonra qalxıb deyinə-deyinə onun dalınca addımladı.
− Keç bu yana, bacıoğlu, − deyə içəri gircək Rəhman ona kupesinin yuxarı
başında,  döşək üstündə yer  göstərdi.  Sərnişin  keçib oturdu.  Rəhman da  onunla
üzbəüz əyləşib dirsəyini balaca mizə söykədi.
− Bayaq dediyim sözlərə görə xəcalət çəkirəm. Gərək məni bağışlayasan.
Mən də  sənin  atan.  Canınçün,  bizdə  təqsir  yoxdur. Bu  vaqona  gündə  min  cür
cüvəllağı minib-düşür, adam hansını tanısın?
− Eybi yoxdur, − deyə sərnişin əlini yuxarıdan aşağı yellədi. – Nə oldu ki,
söyüşmədik, dalaşmadıq.
− Yox də... Əgər yalan deyirəmsə, lap elə bu qatarın altında qalım, mənə elə
gəldi ki, doğrudan da Minvodda araq alıb gətirdin. Şüşənin birini mənə uzadanda,
elə bildim atam Əzizin goruna söydülər.
Bu vaxt  Rəhman döşəmədə yırğalanan içki  şüşələrinin  bir-birinə dəyərək
cingildədiyini görüb ayağı ilə onları taxtın altına itələdi.
− Mən də  onun aludəsi  deyiləm, − deyə  oğlan  Rəhmanın sözünə qüvvət
verdi. – Mənimki çaydır. Gündə beş-altı stəkana söz yoxdur.
− İndi necə? Xətrin istəyir, hazır çayım var, süzüm səninçün?..
Sərnişin bu təklifi qəbul etdi. Rəhman köhnə bürünc bir qəhvədan götürüb
iki stəkan çay tökdü.
− Elə sənə zəhməti də bununçün verib çağırdım ki... – deyə Rəhman qalxıb
qapını  örtdü,  − səndən üzr istəyim,  mən elə adam deyiləm. – O keçib yerində
əyləşdi. – Çayını iç, bacıoğlu.
Rəhman, girdə dəmir qutuya tökülmüş qəndi müsahibinə tərəf çəkdi.
− Bacıoğlu, soruşmaq ayıb olmasın, hardan gəlib, hara gedirsən?
− Tələbəyəm, əmi, Moskvada oxuyuram. Tətilə çıxmışam, Bakıya gedirəm.
−  Əcəb  eləyirsən,  mənim  oğlum  da  Moskvada  oxuyur.  Soruşmaq  ayıb
olmasın, evlisən, subay?
− Anadangəlmə subayam, − deyə oğlan gülə-gülə cavab verdi. – Elə bayaq
ona  görə  sevinirdim:  toyun  xərci  çıxdı.  İşim  irəli  düşdü.  Yoxsa  məktəbi
qurtaranacan gözləməli olacaqdım. 
Rəhman düşüncəli halda başını tərpədərək:
− Qismətmiş! – dedi. – Çayını iç, soyutma, bacıoğlu. Bəs səninlə gedən qız
nəyindir?
− O qızla mən nişanlısayaq kimiyik.
− Hə... belə deginən. Daha neyçün utanırsan, ayıb deyil ki, əvvəl-axır bir qız
bir oğlanındır. Demək belə-belə işlər...
Sərnişin,  stəkanını  üflədi,  qənddən  birini  götürüb  çayda  isladaraq  ağzına
apardı.
−  Bacıoğlu,  −  deyə  Rəhman  ürək  döyüntüsü  ilə  mətləb  üstünə  gəldi,  −
səndən bir xahiş eləsəm, sözümü yerə salmazsan ki?
−  Sərnişin  stəkanı  yerə  qoyub  maraqla  provodnikə  baxdı.  Araya  sükut
çökdü. Kupedə çarxların səsi eşidildi. Aşağıdakı şüşələr bir daha cingildədi.
−Bilirsən, bacıoğlu, məndə bir az əmanət pul var, − deyə Rəhman yenidən
dilləndi.  –  Veriblər  mənə  ki,  qərdeşim sənsən,  Moskvadan  gələndə  zad  al...  O
şoğəribin adı nədir?.. – Rəhman gözlərini qıyıb sağ əli ilə çiyninin üstündə bir-iki
çırtma  vurdu.  –  Hə!  Piyəninə.  Getdim,  univermağa  gördüm var,  ancaq  bekara
maldır. Dedim qoy əvvəl özüynən məsləhətləşim, sonra. Yaxşı eləmişəm, bacıoğlu?
−Əlbəttə,  elə lazımdır, − deyə sərnişin onun sözünü təsdiq etdi.  – Birdən
aldın, xoşlarına gəlmədi.
Rəhman söhbəti yaxşı quraşdırdığı üçün özündən razı halda davam etdi:
−Elədir də. İndi görürəm özgənin pulunu bir Bakıya aparmaq, bir də təzədən
Moskvaya gətirmək xata işdir. Necə deyərlər şər deməsən, xeyir gəlməz. Olmadı
belə, oldu elə. Mən də bir kasıb kişi, sonra xalqın haqqını hardan verəcəyəm.
−Bəli, düz deyirsən, əmi.
−Sözüm onda deyil, qərdeşim sənsən, zayomun udmayıb? Hökumətdən on
min almayacaqsan? Elə zayomu ver mənə, nəqd yerindən on min manatını al da. –
Rəhman danışdıqca ətli yanaqları və sallaq buxağı titrəyirdi. – Nə təfavütü var, ya
sberkassadan al, ya məndən. Elə deyil, bacıoğlu?
Bu  dəfə  bacıoğludan  cavab  gəlmədi.  O,  Rəhmanı  başdan-ayağa  diqqətlə
gözdən keçirdi.
−Nə  var,  bacıoğlu,  fikrə  getdin?  –  deyə  o,  sərnişini  şübhələrdən
uzaqlaşdırmaq  istədi; bir az ara verib yenə sözünə əlavə etdi: − indi, bacıoğlu,
işinə  bax  a...  Mənim  dediyim  odur  ki,  sən  də  gedib  o  pulu  tezliklə  ala
bilməyəcəksən.  Sən  Bakıya  çatandan  sonra,  onlar  Moskvaya  yazacaq...  cavab
gələcək, əlqərəz, uzun həngamədir... Yaxınbaşı bir ay – ay yarım. Qərdeşim sənsən,
o  vaxtacan  tətilin  də  qurtaracaq.  Student  oğlansan,  xeyir  işinə  başlaya
bilməyəcəksən. Eşidirsən, bacıoğlu?
−Bəli, qulağım səndədir, əmi.
Oğlan fikirləşirdi. Bələdçi haqlı idi. Bakıda ona uduş pulunu tezliklə almaq
mümkün olmayacaqdı. Ancaq uzaq şəhərə sevgilisilə gəzməyə getdiyi bir vaxtda
bu pulun nəqd olması lap yerinə düşürdü!
−Nə fərqi var ki, əmi, mən onsuz da gec-tez pulu almalıyam.
−Əlbəttə! – deyə Rəhman yerində qurdalandı. – Axı bir də sən bu zayomu
cibində saxlamaqla üstünə faiz-zad gəlməyəcək ki? Elə deyil, bacıoğlu? Hi-hi-hi...
Hanı, o qəzet də yanındadır?
Bələdçinin bu dəfəki gülüşü çox süni çıxdı.  Birdən onun sifəti  ciddiləşdi.
Sarı  çil  basmış  nazik  uzun  barmaqları  bir  biləkdə  birləşmiş  ilan  balaları  kimi
qabağa uzanıb qapının cəftəsinə dolaşdı, kupeni bağladı. Bu vaxt onun köynəyinin
qolu yuxarı dartındı, biləyində iki qızıl qadın saatı parıldadı. Rəhman bunu oğlanın
görəcəyindən ehtiyat edib tez əlini aşağı saldı.
−Deyirəm, nömrəsini  bir  də yoxlayaq ki,  sonra allah eləməmişkən birdən
düz çıxmaz...
Sərnişin, pijamasının döş cibindən çıxardığı qəzeti açıb stolun üstünə sərdi.
Sonra sənədlərinin arasından istiqraz vərəqəsini də götürüb Rəhmana uzatdı:
−Buyur.
Rəhman beş-altı dəfə diqqətlə istiqrazın nömrəsilə qəzeti tutuşdurub uduşun
doğru olduğunu yəqin etdi; nəfəsini dərib yerində əyləşdi.
−Nə deyirəm ki, bacıoğlu, udub də... yəni elə yoxlamamışdan da inanırdım
a... Ancaq genə də, ehtiyat, deyir, igidin yaraşığıdır.
Rəhmanın  sifətində  qəribə  bir  ifadə  gəzirdi,  tez-tez  yanaqlarının  əti
dartınırdı. O sövq-təbii ilə əlini bir də uzadıb qapının cəftəsinə vurduqdan sonra,
qoltuq cibinin sancağını açıb bir dəstə pul çıxartdı. Kupeni ətirqarışıq naftalin iyi
basdı.  O,  barmaqlarının  ucuna  tüpürüb  onları  bir-birinə  sürtdü  və  tələsmədən
yüzlükləri saymağa başladı.  Əgər başqa vaxt olsaydı,  ehtimal ki,  sərnişini  yuxu
aparardı.  Rəhman on min manatı  sayıb qurtarınca qatar  azı  iyirmi kilometr  yol
getdi.
−Al, bacıoğlu, bu da on! – deyə bələdçi bir dəstə yüzlüyü şappıltı ilə mizin
üstünə çırpdı.
−Sağ ol, əmi, mənim də işimi düzəltdin, − deyə sərnişin ona öz razılığını
bildirdi.
−Ancaq bacıoğlu, səndən bir təvəqqe eləyirəm: kupedəkilərdən heç kəs bunu
bilməsin. Əlqərəz, dəvə gördün, heç qığına da rast gəlmədim.
Sərnişin yenicə uzaqlaşmışdı ki, bələdçi arxadan hamının eşidə biləcəyi bir
səslə:
−Bacıoğlu, haçan xətrin çay istəsə gəl yanıma, utanma, − dedi.
Oğlan öz yarımqaranlıq kupesinə keçəndə:
−Borya, hardaydın? – deyə yenicə oyanıb onu gözləyən Nataşa soruşdu...
Ertəsi  günü Rəhman istiqraz vərəqəsinin on min manat  udduğu haqqında
qohumlarından,  qonşularından,  iş  yoldaşlarından  tutmuş,  dəmir  yolunun
süpürgəçilərinə kimi hamıya yaydı.
HƏRƏ BİR CÜR SEVİNDİ
Borislə Nataşaya “İnturist”də bir yerdə qalmağa icazə verilmədi.
−Axı biz elə evli kimiyik, − deyə Boris onları qeydə alan qızı dilə tutub razı
salmağa çalışdı. – İkimiz də acizanə xahiş edirik, bizi bir-birimizdən ayırmayın,
uzaq yerdən gəlmişik.
−Mümkün deyil, yoldaş!
Bu qəti cavabdan sonra Boris sifətinə incik bir ifadə verdi:
−Özünüzü Nataşanın yerində zənn edin, − deyə o, qızın ürəyinə mərhəmət
salmaq istədi. Lakin bunun da təsiri olmadı.
−Yoldaş, danışdığınıza fikir verin! Əvvəla, mən Nataşanın yerində olmağı
arzu eləmirəm, − deyə qız qaşlarını düyünlədi. – Sonra onu da bilin ki, bir nömrəyə
ancaq ər-arvad buraxılır. Başa düşdünüzmü?
−Başa düşürəm... ancaq... Mənim də sizə bircə sualım var: olarmı bu gün
bizi bir nömrədə yerləşdirəsiniz, sabah sizə qanuni zaqs kağızı gətirək?
Nataşa bu sözləri eşidəndə Borisin ətəyindən çəkdi.
−Nə danışırsan, utanmaz – deyə arxadan onu dürtmələdi.
Qeydə alan qız Borisin sonuncu təklifini də rədd etdi:
−Elə məqsədiniz olsaydı, indiyə kimi çoxdan evlənmişdiniz.
Boris bozardı.
−Necə?!
Qız sözlərini bir də təkrar edəndə Boris qızışdı.
−Eybi yoxdur! Siz məni Nataşadan ayırın, mən də bu acığa görərsiniz necə
birləşərəm.
−O sizin şəxsi işinizdir.
Nataşa da dilini saxlaya bilmədi:
−Əgər  şəxsi  işimizdirsə,  bəs  niyə  bizi  öz  istədiyimiz  kimi  yaşamağa
qoymursunuz?
−Xətriniz  necə  istəyir  elə  yaşayın!  Ancaq  bura  zaqs  deyil.  Mən  sizin
kəbininizi kəsməyi də öz öhdəmə götürə bilmərəm!
−Biz özümüz kəsərik! – deyə Boris səsini ucaltdı.
Boris əl çəkmir, qız isə fikrindən dönmək istəmirdi.
Yolda Nataşa ilə bir otağa düşüb onunla doyunca söhbət edəcəyini, hər gün
yeməyə  bir  stol  arxasında  əyləşəcəklərini  düşünən  Boris  indi  bu  tərs  qıza  rast
gəldiyindən yaman pərt oldu.
Qız  onlara  ayrı-ayrı  otaqlarda  yer  verdi.  Hər  ikisi  qanıqara,  liftlə  yuxarı
qalxdı.  Nataşa  tək  çarpayılı  otağa  düşmüşdü.  O  gecə  yatana  kimi  Boris  qızın
yanından getmədi. Cibindəki on min manata az qala dünyanın yarısını alacağını
vəd elədi.
−Bax, Nataşacan,  xətrin nə istəyir  de,  utanma! Mənə heç nə lazım deyil.
Bircə ayaqqabı almalıyam.
Boris stolun dalına keçdi, qələmi mürəkkəbə batırıb dedi:
−Yazıram, birinci: mənə bir cüt tufli! Mən evlənməyə hazır! De görək sənə
nə lazımdır?
−Sağ ol, Borya, evdə hər şeyim var, heç nə istəmirəm.
Nataşanın  utandığını  görən  Boris  özü  fikirləşib  gəlinə  lazım  olan  bütün
şeylərin  siyahısını  tutdu  və  hər  birinin  də  qabağında  təxmini  qiymətini  yazıb
hesabladı. Hələ pulun yarısı qalırdı.
Nataşa, tuflilərimi də saysaq, sənin üçün iyirmi doqquz şey yazmışam, birini
də de, düz otuz olsun.
Çarpayının qırağında əyləşmiş Nataşa balışa dirsəkləndi.
−Heç nə lazım deyil, Borya, − deyə əsnədi.
−Qulaq as, oxuyum. Nataşa, gör nə çatışmır.
Boris siyahıya saldığı şeyləri bir-bir sadaladı.
−...  İyirmi  səkkizinci  –  onun adını  demirəm.  İyirmi  doqquzuncu –  corab
rezini. Daha nə lazımdır? – Nataşadan cavab gəlmədi. Qızın yatdığını görən Boris
onun üstünü örtüb çıxmaq istədi. Sonra yadına nə düşdüsə geri döndü. Bayaqkı
kağıza “çamadan” sözünü də əlavə etdi.  “Yoxsa bu qədər avadanlığı Moskvaya
nədə apararıq?”
Səhər tezdən oyanan Nataşa şəhərə tamaşa etmək üçün geyinib balkonda
dayanmışdı. Günəş sanki mavi Xəzər sularının dibindən çıxırdı. Xırda, cilvələnən
ləpələrlə  oyanan  şüalar  göz  qamaşdırırdı.  Hava  o  qədər  təmiz  idi  ki,  şəhərin
sonuncu evləri belə görünürdü. Xəzərin sahilə yaxın yerlərində bir neçə yelkənli
qayıq sakit-sakit yırğalanırdı. Bulvarın qarşısında yarımada kimi uzanan körpünün
hər iki tərəfində sərnişin və yükdaşıyan gəmilər dayanmışdı. Burada hər şey Nataşa
üçün  yeni  idi.  O,  şəhəri  seyr  etməkdən  doymurdu;  balkonun  dəmir  sürahisinə
dirsəklənib Bakının səhər mənzərəsinə tamaşa edirdi.
Sağ tərəfdə, çılpaq boz dağların döşündən tutmuş, Xəzərin sahilinə kimi hər
yerdə sıx neft  buruqları  ucalırdı.  Nataşanın təcrübə üçün təyinat  aldığı  bu trest
neftin bol xəzinəsi idi. Burada ucu-bucağı görünməyən qara neftli sahənin sinəsilə
uzanan hamar bir asfalt yol tresti iki hissəyə bölürdü. İndiyə kimi Bakı və onun
neft mədənləri haqqında ancaq kitablarda oxuyan, kinolarda görən və az-çox Adilin
söhbətlərindən  eşidən  Nataşa,  bu  gün  şəhəri  öz  gözlərilə  seyr  edirdi.  Dünən
qatardan düşdükdən sonra o, Borislə maşına oturub birbaş trestə getmiş, buruqların
arasında gəzmiş və Bakının məşhur neft  ustalarından bir  neçəsilə görüşüb tanış
olmuşdu. Bu yerlər Nataşaya təsəvvür elədiyindən qat-qat mənalı görünürdü. O,
buruqlarda  öz-özünə  fırlanan  dəmir  çarxlara,  asta-asta  qalxıb-enən  mancanaq
dəzgahlarına  baxdıqca,  onların  ahəngdar  səsini  eşitdikcə  valeh  olmuş,  ürəyində
dönə-dönə Adilə təşəkkür etmişdi.  Bakı Nataşa üçün çox tamaşalı bir şəhər idi!
Hələ mehmanxananın pəncərəsi qarşısında dalğalanan Xəzərin sinəsində möhtəşəm
qalalar  kimi  ucalan  buruqlar  buradan  nə  gözəl  görünürdü!  Qara  şəhərdəki
neftayıran zavodların borularından tüstü çıxır, orada da başqa bir həyat qaynayırdı.
Sol  tərəfdə  bir-birindən  gözəl  yaşayış  binaları  cərgə  ilə  düzülmüşdü.  Onlardan
çoxu təzə tikildiyindən, qar-yağış hələ daşlarının rəngini soldurmamışdı.
Yeni  tikintilər,  nəqliyyatın  çoxluğu,  şəhərin  mədəniyyəti  Nataşaya  elə
Moskvanı xatırlatmışdı.  Adilin dediyinə görə Bakının yaxşı  kino-teatr   binaları,
gəzməli parkları və böyük plyajları da vardı.
Qapının cırıltısını eşidən Nataşa geri dönəndə Boris içəri girdi.
−Sabahın xeyir, Nataşacan, necəsən?
−Borya, gecə elə yatmışam ki, heç nədən xəbərim olmayıb.
−Mən xeyli vaxt oyaq qalmışam, − Boris Nataşanın əlindən tutub içəri çəkdi,
onunla yanaşı divanda əyləşdi. – Dünən gecə ən vacib bir şeyi ikimiz də yaddan
çıxarmışıq.
−Nəyi?
−Çarpayını! Nataşa, bəs biz harda yatacağıq?
Qız Borisin qolları arasına yıxılıb güldü.
−Bunun üçün beşcə yüz manat sağ cibimdən ayırıb sol cibimə qoymuşam,
ancaq... Nataşa, − deyə o utanırmış kimi səsini yavaşıtdı. – Yorğan-döşəyi haqq-
hesaba salmamışam. Bilirəm, onları evinizdən gətirəcəksən...
Nataşa da zarafatyana dedi:
−Onda çarpayını da siyahıdan sil. Atam çoxdan hazırlayıb.
Boris beş yüz manatı sol cibindən çıxarıb yenə sağ cibinə qoydu.
...  Günəşin  şəfəqləri  pəncərədən  içəri  düşəndə  onlar  mehmanxanadan
çıxdılar. Nataşa trestə, Boris şəhərə, bazarlığa getdi.
Rəhman əlində çamadan,  tövşüyə-tövşüyə həyətə  girəndə Mənsurəni  qapı
ağzında gördü.
−Qızım, burda neyçün durmusan?
Mənsurə onun sualına sualla cavab verdi:
−Bəs Adil hanı, dayı?
Rəhman başını buladı. 
Qızın iki həftədən bəri gecə-gündüz yolunu gözlədiyi dayıoğlusu haqqındakı
ümidləri yenə boşa çıxdı. O, çamadanları yuxarı qaldırmaq üçün Rəhmana kömək
etməyi  belə  unudub,  çarhovuzun  qırağında  oturdu.  Dayısının  gəlişindən
sevinəcəyini gözləyən Mənsurə daha da kədərləndi.
Yataq  otağında  çarpayıda  uzanmış  Diləfruz,  Rəhmanın  içəri  gircək  ara
qapını bağladığını görüb təəccübləndi.
−Nə olub, ay kişi? – deyə heyrətlə soruşdu. – Qapını niyə bağladın?
Rəhman  onun  yanında  əyləşdi.  Əvvəlcə,  Adilin  Bakıya  gəlmədiyindən
danışdı.
−Qara cəhənnəmə ki! – deyə Diləfruz cavab verdi. – Qiyamətə gəlsin!
Rəhman istiqraz əhvalatını Diləfruza nağıl edəndə arvadı şadlığından ərini
qucaqlayıb onun başının daz yerindən öpdü.
−Mağıl  indi  ürəyimiz  rahat  olar,  daha  bir  parça  çörəyimizi  qorxa-qorxa
yemərik.
Həmişə  evin  bütün  sirrini  qonum-qonşudan  gizlədən  Diləfruz,  bu  xəbəri
tezliklə hamıya yaymağı ərinə tapşırdı.
Bir azdan süfrə qırağına toplaşanda arvad Mənsurəyə:
−Xəbərin varmı, dayının zayomu on min udub! – deyə xəbər verdi. Sonra nə
fikirləşdisə, ayağa qalxıb paltar şkafını açdı, oradan yaşıl bir şadlanka parça çıxarıb
Mənsurəyə uzatdı.
−Al, bunu da dayın Moskvadan sənin üçün gətirib.
Rəhman əvvəlcə, arvadının dediklərinə təəccübləndi. Lakin Diləfruzun ona
göz vurduğunu görcək, məsələni anladı.
−Götür, qızım, Moskvada zayomları yoxlayanda əhd eləmişdim ki, udsam,
hərənizə bir paltarlıq alacağam. Bəxtin gətirdi.
−Çox sağ ol, dayı, − Mənsurə şadlankanı götürüb baxdı. – Payın artıq olsun.
Məmmədin toyunda geyək. – O, azacıq ara verib üzünü Rəhmana tutdu: − Adil
necədir? – dedi.
−Nə  bilim,  vallah,  Adilin  işindən  fələk  də  baş  açmır,  −  deyə  Rəhman
gileyləndi. – Dil tökdüm, yalvardım, qulaq asmadı ki, asmadı! Elə bil heç burda
evi-eşiyi yoxmuş. Yaxşı deyiblər: Qarğalar mənimkidir, yumurtası dağlarda.
Mənsurə  tez-tez  dayısı  oğlu  ilə  məktublaşardı.  Ancaq  nə  onu  Bakıya
çağırmağa cəsarəti  çatar, nə də Diləfruzun rəftarı  barədə bir söz yazardı. Adilin
cavab məktublarını isə qızdan qabaq Diləfruz açıb oxuyardı. Mənsurə bir dəfə bu
barədə dayısı oğluna xəbər verdiyindən onun da kağızlarında qeyri-adi heç bir söz
olmazdı. O, Adildən başqa cür məktublar gözlərdi. Bu da mümkün olmadıqda, qız
onun özü ilə görüşməyə ruhən böyük ehtiyac hiss edərdi. İndi isə Rəhman yenə
Adilin  Bakıya  gəlmək  istəmədiyini  deyəndə  Mənsurə  qırağa  çəkildi.  Dizinin
üstündəki parça yerə düşdü...
Qırmızı kirəmidli evdə Diləfruzun təhqiramiz sözlərinə dözməyən Mənsurə
bir gün dərsdən çıxanda qızlarla yataqxanaya getmişdi.
O axşam xörəksiz qalan Diləfruz bütün acığını ərinin üstünə tökdü:
−Bu da sənin təriflədiyin bacın qızı! Saat on birdir, gəlib çıxmayıb! Kim bilir
indi hansı cəhənnəmdə oğlanlarla mazaqlaşır.
Rəhmanı da fikir götürmüşdü. O, Diləfruzun düşündüyü kimi Mənsurənin bu
vaxt  küçələrdə  gəzəcəyinə  inanmırdı.  Ancaq  qızın  qayıtmaması  kişini  narahat
edirdi. Bununla belə indi gedib onu axtarmaq mənasız idi, bu vaxt texnikumda heç
kimi tapmaq olmazdı.
Mənsurə  səhər  də  gəlmədi.  Rəhman  geyinib  küçəyə  çıxdı.  Ancaq  hara
gedəcəyini bilmədi. O, Mənsurənin oxuduğu texnikumu tanımırdı. Nə valideynlər
iclasında, nə də müəllimlərin yanında olmuşdu. Rəhman evə qayıtdı.
−Lap məəttələm, Diləfruz xanım, indi mən hara gedim? – deyə arvadından
kömək istədi. – Bəlkə, sən bilərsən o harda oxuyur?
−Daha dərdim yox idi!  İşimi-gücümü buraxıb Mənsurə xanımın oxuduğu
texnikumu  axtaracaqdım.  Mən  vaxtlı-vaxtında  paltarlarımın  primerkasına  gedə
bilmirəm... Saleh müəllimdən soruş, yenə o bilər.
Saleh  müəllim  Mənsurənin  evə  qayıtmadığını  hələ  Rəhmanın  əl-ayağa
düşməsindən  əvvəl  eşidib  nigaran  qalmışdı.  Tez  bir  maşın  tutub  kitabxanaçılıq
texnikumuna  sürdürmüşdü.  Mənsurəni  tapıb  məsələnin  nə  yerdə  olduğunu
öyrənəndə heç bir söz deyə bilməmişdi.
−Müəllim, mən o evdə dərs hazırlamağa vaxt tapmıram. Diləfruz səhərdən-
axşamacan məni qulluqçu kimi işlədir. Mən Bakıya başqasının xörəyini bişirməyə,
paltarını yumağa, yorğan-döşəyini yığmağa gəlməmişəm. Mən oxumaq istəyirəm!
Hələ  o  sevinsin  ki,  evdən  çıxanda  ona  ağır  cavab  qaytarmadım,  −  deyə  qız
şikayətləndi.  Müəllim  fikirli-fikirli  başını  bulamışdı.  “Demək  Diləfruz  indi  də
Mənsurəni  evdən  qaçırdır!  Yazıq  qız  neyləsin?!  Onu  təzədən  aparıb  Diləfruza
tapşırmaq  Mənsurəyə pislik etmək deyildimi?”
−Qızım, indi  ki,  gəlmisən,  çalış  qayıtma! – deyə Saleh müəllim bir  neçə
kəlmə ilə kifayətləndi.
Diləfruz  Mənsurənin  yataqxanada  yaşamaq  istədiyini  eşitcək  özündən
çıxmışdı. Lakin sonra təsəlli tapmışdı.
−Gözüm aydın, heç gəlməsin, getsin, dalınca da bir qara daş!
İkicə gün sonra Diləfruz, ev işlərinin ağırlığını hiss etcək, texnikumun yerini
öyrənib ərini Mənsurənin dalınca göndərdi.
Mənsurə dayısının xahişinə əməl etmədi.
−Burda  qulağım  sakitdir,  heç  kəs  üzümü  danlamır,  −  deyə  o,  Rəhmanı
hörmətlə yola saldı.
Rəhman evə gəlib əhvalatı Diləfruza deyəndə arvad rahat otura bilmədi.
Mənsurəyə hələlik çarpayı da verməmişdilər. O, rəfiqəsilə bir yerdə yatırdı.
Diləfruzu narahat edən Mənsurənin yataqxanada yaşamaq istəməsi deyildi.
Bir  azdan  arvad  bağa  köçmək  istəyirdi.  Mənsurənin  evdə  olmaması  onun
istirahətini poza bilərdi; evdə qoymağa adam tapmayacaqdı.
Bu dəfə Diləfruz özü qızın dalınca getməyə məcbur oldu.
O,  Mənsurənin  yaşadığı  otağa  girən  kimi  qızların  arasına  bir  pıçıldaşma
düşdü. 
−Nə  olub,  ay  qız,  kənddən  gəlmisən  şəhərliləri  bəyənmirsən?  Niyə
hırıldayırsan?! – deyə Diləfruz onlardan birinə acıqlandı.
Bu  gəlişdən  kədərlənən  Mənsurə  arvadı  görcək  ayağa  qalxdısa  da,  ona
“xoşgəldin” eləmədi.
Qızlardan biri Diləfruz üçün stul qoydu. Arvad oturdu. Sonra yerində o tərəf
bu  tərəfə  burularaq  yataqxanaya  kinayəli  bir  nəzər  saldı.  Gözü  Makarenkonun
divardakı  şəklinə  sataşanda  gülümsədi.  Çarpayıda  əyləşib  ona  baxan  qıza
müraciətlə:
−Yəqin  atanın  şəklidir  vurmusan  başının  üstündən,  maşallah,  yaraşıqlı
kişidir. – dedi.
Bu sözə qızlar gülüşdülər. Diləfruz özünü sındırmadı, o da qızlara qoşulub
ucadan qəhqəhə çəkdi.
−Axı mən nə bilim kimdir? – dedi. – Görürəm kişidir, deyirəm əlbət atandır.
Adam bəs çarpayısının başından kimin şəklini asar...
−Xudahafiz də, qızlar, − deyə Diləfruz ayağa qalxdı və üzünü Mənsurəyə
tutub əlavə etdi: − Bir bayıra çıx, sözüm var sənə.
Diləfruzdan şad xəbər eşidəcəyini  güman edən qız onun dalınca koridora
gəldi. Gözlərini arvadın sifətinə dikib susdu. 
Diləfruz əlini Mənsurənin çiyninə qoyub sözə başladı:
−Səndən incisəm də, yenə ürəyim dözmədi. Dedim doğma dayın oğludur,
bəlkə xətrin istədi, sən də qabağına getdin.
Mənsurə onu sona qədər dinləyə bilmədi:
−Adil gəlir?! – deyə sevincək səsləndi.
Diləfruz özünəməxsus etinasızlıqla başını yırğaladı.
−Kağız yazıb, deyir bu günlərdə gəlirəm Bakıya.
Mənsurə bir anlığa tutduğu işə peşman oldu. Bunu onun gözlərindən oxuyan
arvad:
−Eybi yoxdur, − dedi, − ürəyini sıxma. Get dəftər-kitabını yığışdır, gəl evə.
Ertəsi günü Mənsurə yenə qırmızı kirəmidli evə qayıtdı. Rəhmanla Diləfruz
axşama kimi ona öyüd-nəsihət verdilər. Qız  Adilin Bakıya gəlməsi barədə deyilən
xəbərin yalan olduğunu bilmədiyi  üçün sevinir, intizarla dayısı  oğlunun yolunu
gözləyirdi.
İki gün keçdi, Adil gəlmədi. Üç gün, dörd gün keçdi, yenə gəlmədi.
Bir həftə sonra havaların qızdığını görən Diləfruz, Məmmədlə Laloçkanı da
götürüb  Sarayda,  dəniz  qırağında  bəhərini  aldıqları  bağa  köçdü.  Rəhman  da
növbəti səfərə getdi.
Mənsurə qəfəsə salınmış quş kimi, dörd divar arasında yalqız qaldı. Ancaq
Diləfruzla yaşamaqdansa, yenə tək qalmaq yaxşı idi.
Neçə gün idi ki, axşamlar qaranlıq çökən kimi Mənsurə yerini aynabənddə
salıb uzanır, saatlarla xəyala dalıb yata bilmirdi. O, tənhalığa uşaqlıqdan alışmışdı.
Atası  cəbhədə olan vaxtlarda  anası  səhərdən axşamadək kolxozda işləyər, evdə
balaca  Mənsurəni  tək  qoyardı.  Qızı  nə  dənizin  vahiməli  gurultusu,nə  küləyin
vıyıltısı, nə də dəhşətli şimşəklər, yağışlar qorxudardı. Qaş qaralan zaman arabir
qapıdakı it hürəndə, qız – Ay kimsən? – deyə elə ucadan soruşardı ki, səsinə qonşu
həyətdəki qazlar qaqqıldaşardılar.
Lakin indi Mənsurənin ürəyi tənhalıqdan darıxırdı. Axı o zaman müharibə
idi, başqa çarə yox idi. Elə Mənsurənin evdə qalması da anasına bir köməkdi. Bəs
indi?  Kənddən  gələndə  Bakının  bütün  kinolarına,  teatrlarına,  mədəniyyət
saraylarına  gedəcəyini,  muzeylərə  tamaşa  edəcəyini  düşünən  Mənsurə  bura
gələrkən özünə ən yaxın adam Adili  bilmişdi,  onunla dostluq eləmək istəmişdi.
Ancaq vəziyyət qızın düşündüyü kimi olmamışdı.
Bu  axşam bürkü  olmasına  baxmayaraq,  qız  qapı-pəncərələri  bağladıqdan
sonra  yerinə  uzanmışdı.  Mənsurəni  fikir  götürmüşdü.  O,  gah  mütaliə  edir,  gah
balışa  dirsəklənir,  gah da  gələcək  həyatı  haqqında  fikirləşirdi.  “Diləfruz  xanım
bağdan  qayıdan  kimi  şeylərimi  yığışdırıb  yenə  yataqxanaya  –  qızların  yanına
gedəcəyəm.  Qoy lap anam da məndən incisin!”  Mənsurə bu düşüncələrdə ikən
həyət qapısı döyüldü.
Qızın ürəyi yerindən oynadı. “Bu kim ola bilərdi? Bəlkə, Saleh müəllimdir?
Yox o  bu  vaxt  qapını  döyməz.  Burada  Mənsurəyə  təsəlli  verən  təkcə  müəllim
deyildimi?”
Qız təşviş içində tələsik xalatını geydi, pəncərənin bir tayını aralayıb başını
bayıra çıxartdı.
−Kimsən? – deyə ehtiyatla soruşdu.
−Aç, mənəm.
Küçədən cavab verən adamın oğlan olduğunu səsindən müəyyən etmək çətin
deyildi.  Mənsurənin  gözləri  qaranlıq  gətirdi.  Bir  anda  qızın  başından  müdhiş
fikirlər keçdi. Onun dizləri titrədi. “Görəsən kimdir? Gedib qapını açımmı? Yoxsa
əvvəlcə, hasarın üstündən Saleh müəllimi səsləyim? Bunu ki, o özü mənə tapşırıb.
Yox, qoy kişini narahat eləməmiş bir də soruşum”..
−Axı siz kimsiniz?
Mənsurə  nə  eşitdisə,  bir  göz  qırpımında  yerindən  sıçrayıb  ayaqyalın
aynabəndin qapısına cumdu. Cəftəni çəkib pillələrdən yel kimi üzüaşağı götürüldü.
Xalatının ətəkləri quş qanadları tək yanlara açıldı. O, həyətin qır döşəməsi üzərində
ayaqlarını  şappıldada-şappıldada  yüyürüb,  qapını  açdı.Nə  dediyini  özü  də
bilmədən, qarşısına çıxan oğlanın üstünə tullanıb onun boynunu qucaqladı.
Qırmızı  kirəmidli  evdən  eşitdiyi  söhbətlər  və  baş  verən  hadisələr  Saleh
müəllimi çox narahat edirdi. O, uzun zamandan bəri qonşuluq elədiyi Rəhmanın
Diləfruzun hökmü ilə son illərdə xeyli dəyişdiyini, kişinin pis yola düşdüyünü indi
açıq-aşkar  görürdü.  Əvvəllər  Diləfruzu  ancaq  davakar,  deyingən  kimi  tanıyan
Saleh müəllim, indi onun öz ərini başqa işlərə cəlb etdiyinə də şahid idi. Əvvəllər –
Nə borcuma, desəm, arada pis olacağam. O arvadı ki mən tanıyıram, bir söz eşitsə,
sonra dava-şavasından gərək baş götürüb şəhərdən çıxam. İyirmi ildən artıqdır ki,
divarın  o  tərəfində  onlar  yaşayır,  bu  tərəfində  biz.  İndiyə  kimi  birtəhər  yola
verməyə  çalışmışam,  −  deyə  müəllim  susurdu.  Lakin  birinci  xəbərdarlıq  da
nəticəsiz  olmuşdu.  İndi  isə  qırmızı  kirəmidli  evə  tez-tez  yad  adamların  girib-
çıxdığını görən və onların alverlə məşğul olduğunu öyrənən müəllim yenə rahat
dura  bilmirdi.  Bu yaxınlarda  Rəhmanın  onu çağırıb  borc  pul  istəməsi  və  evini
dəyişdirməyi  təklif  etməsi  müəllimi  daha  da  həyəcanlandırmışdı.  O  gün  Saleh
müəllim  evinə  gəldikdən  sonra  onun  narahat  olduğunu  görən  arvadı  səbəbini
soruşdu.  Müəllim məsələni  danışdıqdan  sonra  hirslənib  demişdi:  “Daha  bəsdir!
Mən bu dəfə onların nə işlə məşğul olduqlarını lazımi yerlərə əməlli-başlı xəbər
verəcəyəm!  Elədikləri  az  deyil,  üstəlik  məni  axmaq  sanırlar,  qonşuluqdan
köçürmək istəyirlər”. Arvad ərini dilə tutub onu bu fikirdən daşındırmışdı. “Eləmə,
Saleh elə iş tutma! Adildən eyibdir. Yaxşı ki, keçən dəfə bir şey olmadı. Sən ki ona
“oğlum, oğlum” deyirsən, sabah gəlsə üzünə necə baxardın?!”
Arvadının sözləri Saleh müəllimin hirsini soyutmuşdu. “Eybi yoxdur, Adil
gələr, mən ona hər şeyi danışaram. O özü də bu işə bir əncam çəkər”.
Mənsurənin iş əlindən dərslərini hazırlamağa vaxt tapmadığını da müəllim
yaxşı  bilirdi.  O,  bu  barədə  dönə-dönə  qızın  öz  dilindən  eşitmişdi:  “Əlbəttə,
müəllim, mən yataqxanada qalsam, daha yaxşı oxuyaram, həm vaxtım olar, həm də
bu qədər yorulmaram”.
Diləfruzdan  xəlvəti  olan  belə  söhbətlər  bəzən  Mənsurəyə  böyük  təsəlli
verərdi. Qız hər dəfə müəllimi görəndə ona dərdini danışmaq istərdi.
Adildən  sonra  Mənsurənin  qırmızı  kirəmidli  evə  gəlməsi  müəllimi  çox
düşündürürdü. O burada yaşamağı Mənsurənin gələcəyi üçün təhlükəli sayırdı.
Diləfruzgilin bağa köçdüyünü və Rəhmanın Mənsurəni evdə tək qoyub yola
çıxdığını  bilən  müəllim  hər  gecə  Mənsurənin  işığı  sönməyincə  yatmırdı.  Qıza
həyan olmaq üçün tez-tez artırmaya çıxıb öskürür, oyaq olduğunu bildirirdi.
Bu  axşam  müəllim  qonşu  qapının  döyüldüynü  eşitcək  qalxıb  artırmaya
çıxmış,  gələn  adamı  əvvəlcə  qaranlıqda  tanıya  bilməmişdi.  Lakin  sonra
Mənsurənin sevincək,  qonağın boynuna sarıldığını  görəndə ürəyi  fərəhlənmişdi.
Cavanları utandırmamaq üçün özünü onlara göstərməyib yavaşca geri qayıtmışdı.
SÜFRƏ BAŞINDA
Həyətdə,  əncir  ağacının  kölgəsində  döşənmiş  əlvan  xalı  üstündə
Diləfruzla  Laloçka  uzanmışdı.  Kiçik  süfrənin  qırağında  qoyulmuş  sarı  samovar
buğlana-buğlana zümzümə edirdi. Ortadakı güllü padnosda yarısı yeyilmiş isti şor
balıq, qırağından kəsilmiş yumşaq təndir çörəyi və bir nimçə üzüm vardı.
Arxası  üstə  uzanmış  Diləfruz  sağ  qıçını  sol  qıçının  üstünə  aşırdığından,
nazik  ipək  paltarının  ətəyi  bir  qədər  yuxarı  qalxmış,  ağ  kündə  dizləri  açıqda
qalmışdı. Yanaqlarını ovucları arasına alıb, yastığa dirsəklənib uzanan Laloçkanın
köynəyinin  geniş  yaxasından  o  qədər  də  nəzəri  cəlb  etməyən  balaca  döşləri
görünürdü. Qız yalın ayaqlarını cütləyərək gah yuxarı qatlayır, gah da ağ quma
çırpırdı. Diləfruzun yuxuladığını zənn edən Laloçka, nə barədəsə fikirləşərək bu
hərəkətini dayanmadan təkrar edirdi. Ağacın başına dırmaşmış Məmməd isə gücü
çatan  şaxələri  sındırıb  yerə  tökür,  dərdiyi  əncirləri  anasının  sifətinə  vurmağa
çalışırdı. Arabir də ağaca qonan quşları hədələyib söyürdü.
Nə  Diləfruz,  nə  Laloçka  danışırdı.  Nahardan  sonra  hər  ikisi  süst  düşüb
qalmışdı. Diləfruz təmiz səmada ağır-ağır axışan ağ, çəhrayı və mavi rəngə çalan
buludlara baxsa da düşünmürdü. Laloçka gözlərini gözəl mənzərəli üfüqə, meyvə
bağlarına, yaşıllıqlar arasından görünən evlərə, qumsal yollara zilləsə də heç nə
görmürdü.
Dünyada təbiətin gözəlliyini duymayıb ondan zövq almayanlar da bədbəxt
insanlardır!
Günəş  qum  təpələrinin  döşündə  ucalan  qarağacların  arasından  yenicə
boylanır.  Ertədən  quyu  başında  tökülmüş  sudan  əmələ  gələn  gölməçələr  hələ
buxarlanıb  qurumamışdı.  Bu  yerlərdə  alabəzək  kəpənəklər  və  çömçəquyruqlar
uçuşurlar. Havanın yavaş-yavaş qızdığını hiss edən çəyirtkələr meynələrin arasında
o tərəf-bu tərəfə atılırlar. Bəzi həyətlərdə yeldəyirmanlarının pərləri yavaş-yavaş
fırlanır.  Bağların  mərzində  gah  sıra  ilə  düzülmüş  iydə,  əncir,  nar  və  püstə
ağaclarının arasından, gah da meynəliklərdən keçən əyri-üyrü şehli karvan yolunda
hələ kəndə gedən araba çarxlarının izləri durur. Ağacların kölgəsi uzanaraq yolun
bu  tayından-o  tayına,  bu  bağdan-o  bağa  keçir.  Xəzri  əsdikcə  hələ  yetişməmiş
heyvalar budaqların başını aşağı əyərək yellənir, əncir ağacları pəncə yarpaqları ilə
əl çalır, quşlar civildəşir, haradasa uzaqlarda ilbizlər arasıkəsilməz, yeknəsəq səslə
oxuyurlar. Ətrafdakı bütün bağlar bir-birindən ya tikan çəpərlə, ya xırda daşlardan
hörülmüş  alçaq  hasarlarla  ayrılır.  Qonşu  bağlar  arasında  gediş-gəliş  çox
olduğundan hasarlar aradan sökülmüş və bu evdən o evə ensiz cığırlar salınmışdır.
Təzə xal salmış pişras*, qara şanı, kişmiş meynələrinin arası ilə qıvrılan bu cığırlar
gah mərzlərin yanında haçalanır, gah da bağların içində bir quyu üstündə kəsişirlər.
Unudulmaz uşaqlıq illərimlə bağlı olan bu cığırların çoxunu indi ot bassa da,
onlar mənim xəyalımdan silinməmişdir. Yəqin ki, heç zaman da silinməyəcəkdir!
Mənə elə gəlir ki, saç-saqqalım ağaran vaxtlarımda belə Bakı bağlarına getsəm,
yenə  özümü,  üstündə  qara  tut  ləkəsi  olan  dizdən  yuxarı  gödək  tuman,  qolsuz
köynək  geymiş  ayaqyalın  bir  uşaq  kimi  bu  cığırlarla  o  baş,  bu  başa  qaçan
görəcəyəm.
Mənim qayğısız  uşaqlıq  illərimin  hər  baharı  bu  yerlərdə  keçmişdir!  Mən
ayağıma tikan bata-bata,  əlimdə quşatan,  bu cığırlarla yüyürərək o qədər sərçə,
zərd və sığırçın vurmuşam, o qədər çərpələng uçurmuşam ki! Mən bu cığırlarla
möcalana** o qədər əncir, üzüm və heyva daşımışam ki...
Bu bağlarda bir-birindən aralı olan alçaq, yöndəmsiz evlərin hamısı mənə
doğma və əzizdir! Bu evlərin hərəsində bir uşaqlıq dostum olardı.  Mən onlarla
narın  ağ  qum  təpələrindəki  kölgəliklərdə  qurşaq  yapışar,  “kosaldıqaç”  oynar,
kəpənək tutar, ağaclara dırmaşıb aşağı tullanardım...
O  vaxtlar  mən  hələ  xoruz  banından  qabaq  yerimdən  qalxardım.
Alaqaranlıqda gözlərimi ovuşdura-ovuşdura evimizin dalından keçən yol qırağına
çıxardım. Məni yuxudan eləyən uzaqdan, lap uzaqdan gələn araba çarxının səsi
olardı. Səbəbini özüm də bilmədən mən bu səsi o qədər sevərdim ki! Qumsal yolla
ağır-ağır gələn araba təkərlərinin boğuq səsi indi də qulaqlarımdan getməmişdir.
Mən  yol  qırağında  durar,  araba  uzaqlaşıb  gözdən  itənə  kimi  onun  dalınca
baxardım. Şəhərə əncir, üzüm aparan bu arabaçıların çoxunu tanıdığımdan onlara
ədəblə salam verib “sabahın xeyir, əmi” deyərdim. Onlar da mənə “aqibətin xeyir,
oğlum”,  deyib atamı soruşardılar. Araba gedər, gecə  şehindən islanmış  qəhvəyi
qum üzərində çarxların dərin izləri qalardı.
Bəli,  o vaxtdan uzun illər ötsə də, mən hər şeyi,  hər şeyi bu günkü kimi
xatırlayıram.
Bakı bağlarının da öz səfası, öz təbiəti, öz gözəlliyi vardı!
İndi  burada,  ipək paltarlar,  lak  çəkmələr  geyərək,  lələkli  şlyapalar  qoyan
rəfiqələr – Diləfruzla Laloçka təbiətin bu füsunkar gözəlliyinə arxa çevirmişlər.
Onları hər şeydən çox yenə öz söhbətləri maraqlandırır.
−Naharı hazırlayıb yeyincə adam lap əldən düşür, − deyə Diləfruz gövdəsini
Laloçkaya  tərəf  çevirərək  şikayətləndi.  –  Şəhərdə  ev  yiyəsiz  qalmasaydı,
Mənsurəni gətirərdim, işlərimizi görərdi.
Laloçka rəfiqəsinin sözü ilə razılaşmadı:
−Eh! Lazım deyil,  zəhləm o Mənsurədən gedir!  Sən də,  Diluşa,  qulluqçu
tapdın də! Qohumunuz da olsa, o, sizin evə layiq deyil.
−A...  qohumumuz  hardan  oldu?  –  deyə  Diləfruz  təhqir  edilmiş  kimi
Laloçkaya baxdı. – Allah vurmuşdu onu! Mənim yaxın adamım da, qohumum da
sənsən.
Arvad yenə onun yarasına toxundu. Laloçka böyrü üstə çevrildi:
−Diluşa,  yaxın  adamın  ola  bilərəm,  −  ancaq...  –  qız  köksünü  ötürdü,  −
qohumun ola bilmədim. Ara yerdə mamamın, əmimin yanında başım aşağı oldu.
Belə bilsəydim, məsələni onlara açmazdım.
−Başıaşağı  niyə olursan,  ay qız? – deyə Diləfruz dikəlib ərklə Laloçkaya
acıqlandı.  – Səndən gedən nədir  ki? Mənim əziz canım üçün, Rəhman bu dəfə
Bakıya Adilsiz qayıtsın, onda görsün mən nə eləyirəm!
Laloçka nimçədəki üzüm salxımından bir gilə qoparıb ağzına apardı.
−Tutaq ki, Rəhman gəldi, Adili də gətirdi, sonra?
−Sonrası ilə sənin işin olmasın. Ölməmişəm! – Diləfruz sağ əli ilə sinəsinə
vurdu. – Sən mənim gəlinimsən! – Bir kəlmə!
Bu sövdanın baş tutmasını  indi  Diləfruz heç də Laloçkadan az istəmirdi.
Əgər  Laloçka  belə  bir  ailə  ilə  qohum olmağı,  asudə  yaşamağı  arzu  eləyirdisə,
Diləfruz da özünün və ərinin gələcək həyatının rahatlığını təmin etmək üçün qızın
qohumları  ilə,  ələlxüsus  əmisilə  yaxın  olmağı  vacib  bilirdi.  Üstəlik,  bir  azdan
universiteti  qurtarıb  həmişəlik  Bakıya  gələcək  Adili  evdən  uzaqlaşdırmaq  üçün
Diləfruza görə bu ən yaxşı vasitə idi. Yoxsa o, istədiyi bir qızı alıb öz evlərinə
gətirəcək, arvadın yerini dar edəcəkdi. Diləfruz bu barədə ərinə bir söz deməmişdi.
Ancaq  bu  həqiqətdi:  Adil  qırmızı  kirəmidli  evə  gələndən  sonra  yenə  onların
gününü  qaraldacaqdı.  Laloçkanın  geniş  otaqları  vardı.  Qız  Adili  öz  evlərinə
aparacağını vəd edirdi. Başqa cür də olmazdı. Laloçka ər evinə gedəndən sonra,
onun anası tək qala bilməzdi. “Qızım kimə getsə, gəlib bizimlə yaşayacaq. – deyə
axırıncı dəfə Diləfruz Laloçkanın anasına bu barədə eyham vuranda, arvad cavab
vermişdi: − Mən gözümün ağı-qarası olan bir balamı özgə evinə qoymaram.”
Ancaq Diləfruz  bu məsələ  barədə  tərəddüd içindəydi.  Arvad bir  tərəfdən
Adilin  Laloçkagildə  yaşamağa  razılıq  verəcəyinə  inanmırdısa,  digər  tərəfdən
keçmiş inciklikdən sonra onun bir daha atası evində qalacağını da ağlına sığışdıra
bilmirdi.
Laloçka  isə  Diləfruzun  ürəyindəkilərdən  tamamilə  xəbərsizdi.  O,  böyük
ümidlərlə Adilin yolunu gözləyirdi.
Həyət  qapısına  çıxan  Mənsurə:  “Qayanquşlay,  səyçələy,  çöyək  yeyib
dincələy” deyən dayısı oğlunu səsindən tanıyınca nə vaxt onun boynuna sarıldığını
bilməmişdi.
Bibisi qızının gözlənilmədən qarşısına çıxması Adili də az sevindirmədi.
Gecədən xeyli  keçmişdi.  Mənsurə  danışmaqdan yorulmurdu.  O,  bu vaxta
kimi ürəyində saxladığı bütün sözləri Adilə deyib qurtarmamış gözlərini yummaq
istəmirdi;  kəndlərindən Bakıya gələrkən yolda gördüklərindən,  texnikuma qəbul
edildiyindən, şəhər qızları ilə tanış olduğundan söhbət edirdi.
Ertədən  Mənsurənin  hazırladığı  yorğan-döşəyin  üstünə  uzanıb  balışa
dirsəklənmiş  Adil,  xörəkdən  sonra  süfrəyə  qoyulmuş  çayı  unudaraq,  gah  bibisi
qızına  qulaq  asır,  gah  da  onun  nə  danışdığını  eşitmədən  Ceyran  haqqında
düşünürdü.
Əgər  Moskvada  atasının  dedikləri  doğru  olsaydı  günü  sabah  Adil  üç  il
bundan qabaq itirdiyi  məhəbbətini  tapacaqdı.  “Adam nə  iş  tutduğunu bir  yaxşı
fikirləşər. Dil  verdiyi  qızın gözünü yolda qoymaz”.  Adili  Bakıya gətirən ancaq
Rəhmanın bu sözləri olmuşdu.
“ – Sağ ol, Ceyran! Sən mən düşündüyümdən də vəfalısan! – deyən Adilin
ürəyində yenidən məhəbbət alovu şölələnirdi. – Sən məni utandırdın.”
İndi Adil Ceyrana yazdığı məktublara cavab almadığı üçün qızı bağışlayırdı.
Bəlkə,  Ceyran  o  kağızların  Adildən  gəldiyini  heç  başa  düşməmişdi.  Axı  Adil
göndərdiyi  üstüörtülü  məktubların  heç  birində  öz  adını  yazmamışdı.  O,  belə
etsəydi,  Ceyranı  ata-anasının  yanında  xəcalətli  qoyardı.  “Bəlkə  də,  Ceyran
Moskvadan  “Adilə”  adlı  bir  rəfiqəsindən”  gələn  o  qəribə  kağızların  Adildən
olduğunu  bilmədiyindən,  oradakı  sözlərin  əsl  mənasını  duymamış  və  cavab
yazmağı da yersiz hesab etmişdi?!
“ – Ancaq hər halda o özünü məndən sədaqətli göstərdi! – deyə Adil bibisi
qızını dinləsə də, Ceyran haqqındakı fikirlərindən ayrıla bilmirdi. – Gör yazıq qız
məni Moskvadan çağırtdırmaq üçün atama xəbər çatdırınca nələr çəkib! Yox, mən
onun barəsində çox haqsızlıq eləmişəm! Ceyranın üzünə baxa bilməyəcəyəm!”
Mənsurənin sözünü yarımçıq kəsməsi Adili xəyaldan ayırdı.
−Hə, nə oldu? – dedi. – Niyə susdun?
Qızın səsindən bir şikayət duyuldu:
−Sən nə yaman dəyişmisən,  ay Adil.  Fikrin bilmirəm hardadır, heç mənə
qulaq asmırsan.
−Yox, yox, Mənsurə, söhbətini elə, fikrim səndədir. – Qızın ürəyini almaq
məqsədilə  Adil  ona  bir  sual  verməli  oldu:  −  Sən  heç  Diləfruzla  aranızda  olan
əhvalatlardan danışmırsan, hə? Məktublarında da bir şey yazmırdın.
Mənsurə bu gözlənilməz sualdan şübhələndi:
−Yoxsa, dayım bu barədə sənə bir söz deyib?
−Dayın deməyib, ancaq mən öyrənmək istəyirəm.
Diləfruzdan  şikayət  üçün  həmişə  Adili  arzulayan  Mənsurə  bu  gün  olub-
keçənləri bir daha yada salmağı, qan qaraltmağı yersiz hesab edib fikrini dəyişdi:
“Ögey olsa da, anasıdır. Qoy Adilin ürəyinə bir şey gəlməsin”.
−Aramızda nə ola bilər ki? – deyə Mənsurə özünü ələ alıb, dayısı oğluna
cavab verdi. – Mən kiminlə olsa yola gedərəm. Bir də Diləfruz xanımın kefi kök,
damağı çağ. – Qız azacıq susub əlavə etdi: − Yəqin Rəhman dayım sənə Moskvada
demiş olar.
−Nəyi?
−Bilmirsən? Dayımın zayomu on min manat udub.
−On min? – deyə Adil soruşdu. – Bu haçan olub?
−Keçən dəfə.  Moskvaya gedəndə pullarını  da alıb.  Mənə də bir  şadlanka
paltarlıq gətirib.
Adil, eşitdiyi xəbərdən o qədər də sevinmədi.
−Səndə təzə söhbətlər var, Mənsurə, − deyə o, qızın Ceyran haqqında da bir
şey söyləyəcəyini güman etdi. – Danış, danış görək daha nə var?
Adil yuxusunu qovmaq üçün Mənsurənin dəmlədiyi çaydan bir qurtum içib
stəkanı nəlbəkiyə qoydu. Bunu görən qız tez əlini qabağa uzatdı:
−Yəqin soyuyub, qoy təzələyim.
−Yox, çox sağ ol, Mənsurə, içmək istəmirəm. Sözünü danış.
−Daha nə danışım?.. Mən qurtardım. Bir az sən de görək o yanlarda nə var?
−Bu gün növbə səninkidir. Mən sabah danışacağam.
Adil  Ceyran  haqqında  soruşmaq  istədi,  ancaq  utandı.  Mənsurə  ilə  belə
söhbətlər etmədiyi üçün ona üstüörtülü bir sual verdi:
−Mən Moskvaya gedəndən sonra yoldaşlarımdan,  tanışlarımdan bizə  kim
gəlib?
Qız dodağını büzdü.
−Sən gedəndən sonra bura adam çox gəlib, ancaq heç birini tanımıram. Bir
də onlar sənin yoldaşların ola bilməz, hamısı yekə-yekə arvadlar, kişilər...
Adil gözlərini xalça üstündə onunla üzbəüz əyləşmiş Mənsurədən ayırmırdı.
Mənsurənin  görkəmində,  danışığında,  hərəkətlərində  uşaqlıq  əlamətləri  hələ  də
qalırdı. Doğrudur, bu illər ərzində qız xeyli böyümüş, ətə-cana dolmuşdu. Mənsurə
artıq, kənddə qaranquş yuvasına çörək aparan vaxtlarda olduğu kimi cılız bir qız
deyildi.
Adil  bibisi  qızının  danışıq  və  hərəkətlərində,  nədənsə  Ceyranın  bəzi
xüsusiyyətlərini  görürdü.  Mənsurənin  səsi  də  Ceyranınkı  kimi  məlahətli  idi.
Danışanda  onun  da  səsində  incə  titrəyiş  duyulurdu.  Mənsurənin  çevikliyi  də
Ceyranı xatırladırdı. Bəlkə, belə oxşayışlar bu yaşda olan qızların çoxunda vardır.
Mənsurə qalxıb süfrəni yığışdırmağa başladı. O, stəkan-nəlbəkini mətbəxə
aparıb  qaylıdanda  Adilin  gözləri  yumulmuşdu.  Qız  ehmalca  Adilin  corablarını
çıxarıb, stulun başından asdığı paltarlarını götürdü. İşığı söndürdü və ehtiyatla evə
keçdi.
...Yavaş-yavaş dan yeri sökülürdü, hava işıqlaşırdı.
Adil  tələsik  addımlarla,  ürəyi  döyünə-döyünə  Ceyrangilin  pilləkənlərini
qalxıb qapını döydü, dayanıb həyəcan içərisində qızı gözlədi. Səsə Ceyranın anası
çıxdı.
Adil bu qadını birinci dəfə görürdü. Onun ortadan yanlara ayrılmış gümüşü
saçları, qızınınkı kimi nazik qaşları və qara gözləri vardı.
−Kimi istəyirsın, bala? – deyə arvad soruşdu.
−Mənə Ceyran lazımdır, ana, zəhmət olmasa onu çağırın.
Qadın geri döndü və bir az sonra Ceyran yüyürə-yüyürə qapıya çıxdı. O, bu
gün də ağappaq geyinmişdi. Sanki qız, Adilin gələcəyini duyduğundan, bu paltarın,
bu çəkmələrin ona çox yaraşdığını bildiyi üçün belə etmişdi.
Ceyran əsla dəyişməmişdi. Eynilə üç il bundan qabaqkı Ceyran idi! Xalı da
əvvəlki kimi ağ yanağında qaralırdı. Düşüncəli və ağıllı gözləri yenə dağ çeşməsi
kimi qaynayır, qızıl  gül  qönçəsi  təki  zərif,  qırmızı  dodaqlarında yenə təbəssüm
gəzirdi.
−İçəri gəl, − deyə Ceyran Adili evə dəvət etdi.
−Yox, Ceyran, səninlə ikilikdə danışılası sözüm var, bayıra çıxaq.
−Daha nə sözün olacaq ki? – deyə qız qapını örtüb könülsüz halda Adillə
yanaşı, pillələri enməyə başladı.
Ceyranın nə üçün soyuq danışmasının səbəbini bilən Adil:
−Yəqin ki, Moskvaya gedəndən sonra az məktub yazdığıma görə narazısan,
Ceyran! – dedi.
−Mən səndən məktub almamışam! Yalan danışma!
−Bu nə sözdür, Ceyran, sən mənə yalançı deyirsən?
−Bəli,  yalançısan.  Məni  şirin  sözlərlə  aldatdın.  Sən  mənim məhəbbətimə
layiq deyilsən!  Mən,  Adil  adında adam tanımıram, tanımaq da istəmirəm! Mən
səninlə heç yana getməyəcəyəm!
Ceyran  dayandı.  Adildən  üz  döndərib  hönkür-hönkür  ağlamağa  başladı.
Onun göz yaşları yanaqlarını islatdı.
Adil yaxına gəlib onun könlünü almaq istədi.
−Ağlama, Ceyran... Birdən-birə niyə halın dəyişdi? Sən ki, belə deyildin?
−Sən də belə deyildin! – qız göz yaşları içində boğula-boğula cavab verdi. –
Vaxtilə, mənimlə dəniz seyrinə çıxanda doğruluqdan, dostluqdan, sədaqətdən dəm
vururdun.  “Hüquqşünas  olacağam,  həqiqətin  keşiyində  duracağam”,  deyirdin.
Hanı?!  Nə  oldu?!  Günahsız  bir  qızın  təmiz  məhəbbətini  ayaqların  altında
tapdalayan  sən  deyilsənmi?  Bəs  sənə  bu  işin  cəzasını  kim  verəcək?  Niyə
susursan?! Deməyə söz tapmırsan! Axı, nə deyəsən? Yenə susmağın məsləhətdir. –
Ceyran ara vermədən danışır, göz yaşları yanaqları aşağı axaraq yaxasını isladırdı.
–  Heç  utanırsanmı?!  Mən  ömrümdə  kimsəyə  könül  vermədim.  Təkcə  sənə
inandım. Sən də belə çıxdın... Bu idi sənin sədaqətin?! Get, bir daha gözüm səni
görməsin!
Ceyran çılğın bir hərəkətlə geri  döndü. Adilin nəzərində hər şeyi  qaraldı,
ancaq Ceyranın tuflilərinin səsini eşitdi...
...  Adil  gözlərini  açdı.  Əlində  samovar  olduğundan,  aynabəndin  qapısını
ayağı ilə örtən Mənsurə səsə dayısı oğlunun ayıldığını görüb dayandı.
−Bağışla, Adil, − dedi, − səni yuxudan elədim.
−Yaxşı oldu ki, oyandım, Mənsurə, çox pis yuxu görürdüm.
Mənsurə samovarı yerə qoyub ona yaxınlaşdı.
−Nə görürdün? Danışsana.
−Mən  yuxuya  inanmadığım  üçün  ona  məna  da  vermirəm.  Köhnə
dostlarımdan birini görürdüm.
−Heç mən də inanmıram, − deyə qız samovarı götürüb mətbəxə apardı.
Adili tər basmışdı. Yasdıq da, köynəyi də su içində idi. Yuxunun təsirindən
ürəyi hələ də çırpınırdı.
O, şalvarını geyib qalxdı, əl-üzünü yudu. Axşamdan çarpayının başına atdığı
köynəyini görməyib Mənsurəni səslədi.
−Mənim paltarlarımı hara yığışdırmısan, ay qız?
Mənsurə tez evə keçdi. Adilin yuyulub ütülənmiş köynəyini, cib dəsmalını
və corablarını gətirib ona verdi. Adil əyilib şalvarına baxanda onu da ütülənmiş
görüb gülümsədi.
−Ay sağ ol, bibiqızı, bu nə zəhmətdir.
Mənsurə:
−Xoşdur, − dedi və qızardı. Utanıb başını aşağı saldı. Susdu.
HARDASAN, CEYRAN
O, bu  gün də  evə  kor-peşman qayıdırdı.  Qəribə  idi,  sanki  hər  şey
qəsdən Ceyranı Adildən ayrı salmaq üçün belə edilmişdi. Adam gördüklərinə də
inanmaq  istəmirdi.  Dəniz  kənarında  Ceyrangilin  evlərindən  əsər-əlamət
qalmamışdı. O ikimərtəbəli binanın yerində indi alçaq dəmir məhəccərlə dövrəyə
alınmış yamyaşıl bir bağça salınmışdı.
Üçüncü gün idi ki, Adil hər səhər evdən çıxıb birbaş bura yollanır, vaxtilə
əlini sıxıb Ceyrandan ayrıldığı yerdə dolaşır, onu axtarırdı. Lakin hər dəfə məyus
halda geri dönürdü.
Adilə elə gəlirdi ki, o, Ceyranla gec-tez yenə burada qarşılaşacaqdır. Ancaq
belə  olmurdu.  O,  xeyli  gözlədikdən  sonra  şəhərin  mərkəzinə  tərəf  gedir,  hansı
küçələrdən keçdiyini bilmədən gəzirdi.
Adil Bakıya Ceyrana görə gəlmişdi. Lakin bütün ümidləri boşa çıxır, neçə
illik həsrətə son qoyulmurdu.
“Bəlkə Ceyran heç Bakıda deyil? Ola bilməz ki, bu üç gündə bir dəfə də üz-
üzə gəlməyək, − deyə Adil özünə təsəlli verirdi. – Məgər bu böyüklükdə şəhərdə
Ceyranı  axtarıb  tapmaq  asandır?  Eh!..  Niyə  qarşıma  çıxmırsan,  bəs  hardasan,
Ceyran?..”
Dördüncü  gün  də,  beşinci  də  belə  ötdü.  İndi  Adil,  Ceyranı  təkcə  Saleh
müəllimgilə  gələndə  görə  bilərdi.  Buna  görə  də  o,  tez-tez  müəllimgilə  gedir,
saatlarla oturub söhbət eləyirdi.
Adil  az  qala  Ceyran  haqqında  müəllimdən  soruşmaq  istəmiş,  ancaq  üzü
gəlməmişdi.
Birinci gün müəllim qapını açanda, Adil onun boynuna sarıldı.  Kef-əhval
tutduqdan sonra müəllim dedi:
− Mən sənin gəldiyini dünən gecə eşitdim. Bildim yorğun olarsan, narahat
eləmək istəmədim. – Saleh müəllim geri çəkilib bir daha fərəhlə Adilə baxdı. –
Daha yekə oğlan olmusan. Öz aramızdır, bığ da sənə yaman yaraşır ha. Demək
tezliklə universiteti qurtarırsan?
− Bəli.
− Sonra da bir prokuror kimi işə başlayırsan.
Adil danışmadı. Boynunu azacıq yana əyib başının hərəkətilə təsdiq elədi.
Müəllim gəlib onunla üzbəüz əyləşdi. 
−  Prokuror!  Bu  ixtisasa  elə  təmiz  adamlar  gərəkdir  ki,  hər  cür  riyadan,
üzgördülükdən, qohumbazlıqdan uzaq olsun! – Saleh müəllim gözlərini məchul bir
nöqtəyə dikərək öz-özünə danışırdı. – O adamlar ədaləti təmiz vicdanla müdafiə
etməyi bacarmalıdır!
Müəllim bir-iki dəfə Rəhman barədə söz salmaq istədisə də fikrindən döndü.
“Qoy istirahət vaxtını qanqaralıqla keçirməsin, − deyə düşündü. – Ancaq hər halda
mən onu ayıltmalıyam!”
Adil bu gün də Ceyran barədə heç bir şey öyrənə bilmədiyi üçün narahat idi.
− Nə var, fikirli görünürsən? – deyə müəllim diqqətlə onun sifətinə baxdı. –
Sən gərək məndən heç nə gizlətməyəsən.
− Elədir, müəllim. Ancaq.. sizdən gizlədiləsi bir şey yoxdur.
Adil, ona atalıq edən bir adamın yanında qızdan; sevgidən söhbət açmağı
özünə  ar  bildi.  “Bəlkə  Saleh  müəllim  özü  bu  haqda  bir  şey  danışdı”  –  deyə
müsahibinin dinməsini gözlədi.
Adil Bakıya gələn axşam, Mənsurənin sevincək qapıya çıxıb dayısı oğlunu
qucaqlaması müəllimi şübhələndirmişdi. İndi bu sözləri deyəndə Mənsurəyə işarə
edirdi.
Gündüzlər Adil müəllimgildə olduğu vaxtlarda qapı döyülən zaman Ceyranı
xatırlardı.  Bu  dəqiqə  qızın  səsini  eşidəcəyini  düşünürdü.  Belə  hallarda  yerində
rahat otura bilməyən Adil, “siz zəhmət çəkməyin, müəllim” deyib qapını açmağa
özü gedirdi.  Ancaq hər dəfə kor-peşman qayıdırdı.  Adilin  qabağına gah çantası
qəzet-jurnallarla dolu poçtalyon arvad, gah da qonşulardan, tanışlardan biri çıxırdı.
Adil yavaş-yavaş Moskvada atasının dediyi sözlərə şübhə etməyə başlayırdı.
Lakin Rəhmanın onu aldatmasını heç nəylə əsaslandıra bilmirdi. İndi müəllimgildə
də bu fikir onun başında dolandı. “Heç nə anlamıram. Axı, Ceyran atama nə deyə
bilər? Bəlkə məni evə çağırmaqda bunların bir kələyi var? Yox, bu ola bilməz.
Yəqin ki, Ceyran Saleh müəllimgilə gəlib-gedəndə atamı görüb, məsələni danışıb.
Məhəbbət adamı hər şeyə məcbur edər. Bir-iki gün də gözləyəcəyəm. Qoy atam
gəlsin,  özündən  soruşacağam.  Bu  qədər  əziyyətdənsə,  birdəfəlik  hər  şeyi  açıb
desəm yaxşıdır.”
− Xudahafiz, Saleh müəllim, − deyə Adil durub öz evlərinə gəldi.
Çarə atasının yolunu gözləməyə qalmışdı.
Adil  Borislə  Nataşanın  yanında  xəcalətli  id.  O,  evdə  heç  kimin
olmamasından istifadə edib dostlarını qonaq çağırmaq istəyirdi.
Saleh müəllimgildən gələndə o, Mənsurəyə qızın gözləmədiyi bir sual verdi:
− Sən hansı xörəyi yaxşı bişirə bilərsən?
Mənsurə tutuldu.
− Hansı xörəyi?.. Sənin xətrin nə istəsə.
− Sən nə bişirsən, mənim də xətrim onu istəyər.
Mənsurə dayısı  oğlundan eşitdiyi  bu sözdən utandı,  Adilin nəyəsə eyham
vurduğunu zənn etdi. “Sən nə bişirsən, mənim də xətrim onu istəyər”. Son günlər
qızın rahatlığını pozan bütün dolaşıq, qaranlıq fikirlər bir anda aydınlaşdı.  Hələ
Adil  Bakıya  gəlməzdən  əvvəl  Mənsurənin  heç  kimə  sezdirmək  istəmədiyi
məhəbbət onun qəlbində yenidən baş qaldırdı.  Bu vaxta kimi dayıoğlu gözü ilə
baxdığı Adil birdən-birə dəyişib Mənsurə üçün tamam başqa adam oldu. Qızı tər
basdı. “ – Yaxşı ki, məsələni Adil özü açdı, − deyə fikirləşdi. – Yoxsa mən ona heç
nə deyə bilməzdim”.
Mənsurənin başını sinəsinə endirib cavab vermədiyini görən Adil:
− Niyə  danışmırsan,  bibiqızı?  –  deyib  ona  yaxınlaşdı.  Mənsurənin  bütün
bədəni  əsdi.  Qıza  elə  gəldi  ki,  Adil  bu  xəlvət  evdə  qollarını  onun  boynuna
dolayacaq: “Daha nə gizlədim, görürəm özün hər şeyi başa düşmüsən. Mən də səni
sevirəm, deyəcəkdi”.
Bu  düşüncələr  içində  iztirabqarışıq  bir  nəşə  keçirən  Mənsurənin  gözləri
qaranlıq  gətirdi.  Evdəki  bütün  əşyalar  hərəkətə  gəlib  başına  fırlandı.  Qız  əlini
alnına qoyub divara söykəndi və qeyri-ixtiyari olaraq gözlərini yumdu.
− Bıy, bu nədir? Olmaya xəstəsən, Mənsurə? – deyə qızın ürəyindəkilərdən
xəbərsiz olan Adil təəccübləndi.
− Hə... mən... yox! Xəstə deyiləm... Elə bir balaca başım ağrıdı. Nə istəsən
bişirərəm...
Sabahısı günortadan sonra Adil dostlarını axtarmağa getdi. Yol uzunu onun
gözləri yenə Ceyranı arayırdı.
İdarədə  Adil  Nataşanı  tapa  bilmədi.  Qızın  “İnturist”  mehmanxanasına
düşdüyünü öyrənib geri qayıtdı.
... O, içəri girəndə Borislə Nataşanı aşağı mərtəbədə gördü. Kiçik bir pəncərə
qabağında dayanıb başını içəri soxmuş Boris o tərəfdəki cavan qıza deyirdi:
− Daha sözünüz yoxdur  ki?  Əgər sizə elə bu kağız  lazımdırsa,  buyurun!
Xahiş edirəm, məni Nataşanın yanına köçürün!
Qız danışmır, nə isə yazaraq gülümsəyirdi. Bu vaxt Nataşa geri çevriləndə
Adilin gəldiyini görcək, qaşlarını qaldırıb heyrətlə səsləndi:
− Oy, Borya... Adil!
Boris başını şüşənin deşiyindən çıxarıb tələsik geri döndü. Hər ikisi Adilin
üstünə cumdu.
− Bəs sən Bakıya gəlmək istəmirdin, nə oldu?
Adil dostunun sualına  ötəri cavab verdi:
− Məsələ uzundur, sonra danışaram... Sizin işləriniz necədir?
− Bizim işlərimiz lap belədir! – deyə Boris sağ əlini qabağa uzadıb ovcunu
yumaraq baş barmağını dikəltdi.
Nataşa, Borisin bu dəqiqə hər şeyi ona danışacağını hiss etdi, utanıb üzünü
yana tutdu.
−  Bu  gün  düz  on  gündür,  bu  əzrayıl,  −  Boris  şüşənin  o  tayındakı  qızı
göstərdi, − nəhsliyinə salıb bizə olmazın işgəncələr verirdi.
− Borya, bəsdir! – deyə Nataşa onun sözünü kəsmək istədi. Adil qaşlarını
düyünlədi.
− Nə olub?
− Əşşi, daha bundan artıq nə zülm olar ki?! Nataşanı məndən ayırmışdı. Nə
var, nə var, zaqs kağızı lazımdır. Belə də formalistlik olar?
Bu vaxt pəncərənin o tayından qız Borisi səslədi:
− Buyurun, rahat ola bilərsiniz, − deyə ona bir vərəq kağız uzatdı.
Boris, Nataşa ilə Adilin qolundan tutub onları pilləkənə tərəf çəkdi.
−  Adil,  lap  vaxtında  gəlmisən!  –  dedi.  –  Bu  gün  səninlə  möhkəm
vuruşacağıq.
− Nə münasibətlə?
− Səhərdən sənə bir kitab söz demişəm, başa düşmədin? Biz bu gün Nataşa
ilə evlənmişik!
− Evlənmisən?!
− Bəli!
− Bu gün?!
− Elə indi zaqsdan gəlirik.
− Zarafat eləmirsən ki?
− Evlənməklə nə zarafat!
− Nə danışırsan Borya?!
− Eşitdiklərini!
− Təbrik edirəm!.. Təbrik edirəm sizi!
Adil Nataşaya yaxınlaşıb qızın əlini sıxdı.
− Xoşbəxt olasınız! – dedi. Sonra Borisi qucaqlayıb öpdü.
−  Beş-on  dəqiqə  əvvəl  Moskvaya  teleqram  vurdum.  Sənə  də,  Nataşanın
atasına da. Yazdım ki, “Evləndik!” – deyə Boris teleqramın qəbzlərini çıxarıb Adilə
göstərdi. – Eybi yoxdur, səninkini yataqxanada uşaqlar alıb oxuyarlar.
Bütün əhvalatı Adilə danışan Boris axırda əlavə etdi:
− Çoxu o aşağıdakı qızın acığına evləndim. – Nataşa tərs-tərs Borisə baxdı.
– Zalım oğlunun qızı,  paxıllıqdan bizi  bir-birimizdən ayrı  salmamışdı?  Mən də
fikirləşdim ki, bu istiqrazdan udduğum pullar onsuz da xərclənəcək. Mənə qazanc
qalan Nataşa olacaq. O qızın acığına verdim özümü zaqsa.
Hər üçü güldü.
− Doğrudan bu dəfə uduş bizim bəxtimizə düşüb. Atam da aparıb.
− Yox əşşi?! Nə qədər?
− O da on min!
− Baho, kefimizdir ki!
Nömrəyə  keçib  yenicə  əyləşmişdilər  ki,  Adil  onları  evlərinə  aparacağını
bildirdi.
− Yox, elə şey yoxdur. Bu gün burda qonaqsan, sizə sabah gedərik.
Nataşanın etirazına baxmayaraq Adil təkid elədi:
− Bakıya gəlmisiniz, siz mənə qonaqsınız. Durun!
Həyətə gircək Borisin burnuna ləzzətli xörək iyi gəldi.
Adil qapıda onları qarşılayan Mənsurə ilə dostlarını tanış elədi.
− Bibim qızıdır, − dedi, − kitabxanaçılıq texnikumunda oxuyur.
Mənsurə ilk baxışdan Nataşanın xoşuna gəldi.
− Çox yaraşıqlı qızdır, − dedi, − gözləri də ceyran gözlərinə oxşayır.
Nataşanın bu sözlərindən Adilin tutulduğunu hiss edən Boris onun qolundan
yapışıb qırağa çəkdi. Ancaq özlərinin eşidə biləcəyi bir səslə soruşdu:
− Nə oldu, Ceyranla görüşürsənmi?
Adil başını buladı.
− Niyə, inciyib?
− Bu günə kimi görə bilməmişəm. Köhnə evlərindən köçüblər, evin yerində
bağ salınıb.
Boris mütəəssir halda duruxub nə barədəsə fikirləşdi.
− Demək biz Ceyranı tapa bilməyəcəyik?
− Belə görürəm, özü rast gəlməsə, yox. Yenə familiyasını bilsəydim adres
bürosundan öyrənmək olardı.
− Bilmirsən, soruşarsan! – Boris azacıq ara verdi. – Yaxşı, o qonşu müəllim
deyirdin, indi buradadırmı?
− Buradadır.
− Yəqin ki,  o hər  şeydən xəbərdardır. Ceyranın hara köçdüyünü bilməsə,
familiyasını ki, deyər.
− Yeddinci sinfə kimi Ceyran onun tələbəsi olub.
−  Vəssalam!  Daha  nə  istəyirsən?  Get  müəllimi  də  bura  çağır.  Sən  onu
mənimlə tanış elə, sonrası ilə işin olmasın. Günü sabah Ceyranı tapmaq mənim
boynuma!
Adil dostunun bu ümidverici sözlərindən ürəyində bir yüngüllük duydu.
− Bu saat gedib çağıraram, − deyib aşağı düşdü.
Ağ  döşlük  taxmış  Mənsurə,  aynabənddə  stolun  üstünü  səliqəyə  salırdı.
Nataşanın da qıza kömək elədiyini görən Boris ona sataşırdı:
− Öyrənən vaxtındır, öyrən! Zirək gəlinsən, allah saxlasın səni mənimçün.
Nataşa özünü eşitməməzliyə vurdu. Mənsurə Borisin sözlərinə gülümsəyir,
danışmırdı.
Qızlar hər şeyi hazır edib mətbəxə keçəndə, Boris arxadan Nataşanı süzdü.
Bu gün o, ilk dəfə Borisin aldığı gəlinlik paltarını geyinmişdi. Tufliləri də təzə idi.
Nataşa  Borisə  həmişəkindən çox-çox gözəl  görünürdü.  Qızın  yanaqları  və  açıq
qolları Bakının istisindən yanıb qızardığından daha da təravətli olmuşdu.
Adilin  səsini  eşidən  Boris,  geri  çevrilib  pəncərədən  baxanda,  balacaboy,
çeşməkli bir kişinin də gəldiyini gördü. Tez qabağa yeridi.
−  Boris  Vasilyeviç,  −  deyə  əlini  ona  uzatdı.  Sonra  da  Nataşanı  səsləyib
müəllimə təqdim etdi.
− Xoş gəlmisiniz, − deyə Saleh müəllim ehmalca qızın əlini silkələdi.
Süfrəyə yenicə əyləşmişdilər ki, Boris öz evindəymiş kimi şüşəni götürüb
qədəhlərə  şərab  süzdü.  Dostunun  sağlıq  demək  istədiyini  duyan  Adil,  onun
çiynindən basıb yerində oturdaraq, özü ayağa qalxdı.
− Saleh müəllim icazə versəydi, bir-iki kəlmə mən deyərdim.
− Buyur, buyur, oğlum, söz cavanlarındır.
− Bu gün... deyə Adil düşünə-düşünə, aramla danışmağa başladı. – Bu gün
mənim ən yaxın dostlarımdan olan Borislə Nataşanın həyatında ciddi bir dönüş
əmələ gəlib.
Boris onun sözünü kəsdi:
− Əmələ gəlməyib, özümüz əmələ gətirmişik.
Adil gülə-gülə onun kürəyinə vurub davam etdi:
− Çoxdan, təmiz ürəklə, saf məhəbbətlə bir-birini sevən Borislə Nataşa bu
gün evləniblər. Gəlin onları səmimi-qəlbdən təbrik edək! Sağ ol, Nataşa! Sağ ol
Borya!
− Xoşbəxt yaşayasınız! – deyə Mənsurə də utana-utana yavaşcadan dilləndi.
Saleh müəllim ayağa qalxıb qədəhini irəli uzatdı.
− Təbrik edirəm! Mehriban olun!
Boris yavaş-yavaş öz vəzifəsinə girişməyə başladı.
− İndi evlənmək növbəsi Adilindir, elə deyilmi, Saleh müəllim?
− Doğru deyirsiniz. Sağlıq olsa, yaxın zamanda Adilin də toyunu edəcəyik.
Söhbətin onunla əlaqədar olduğunu güman edən Mənsurə pul kimi qızardı,
qalxıb mətbəxə keçdi. Onun isti xörək gətirməyə getdiyini güman edən Nataşa da
qızın dalınca çıxdı.
Aranın  xəlvətləşdiyini  görən  Boris  qədəhləri  doldurub  Saleh  müəllimin
sağlığına dəbdəbəli bir sağlıq dedikdən sonra Ceyran barədə söz salmaq istədi.
− Hə, demək belə... Bağışlayın, Saleh müəllim, sizdən bir şey soruşacağam.
− Buyurun.
Elə bu əsnada Nataşa ilə Mənsurə nimçələrə qalanmış yağlı qutabı buğlana-
buğlana ortaya qoydular.
Borisin sözü yarımçıq qaldı.
− Sonra soruşaram, − deyə söhbətin məxfi olduğunu Saleh müəllimə anlatdı.
Mənsurənin yaxşı süfrə aça bilməsi Adili çox sevindirdi. Gözaltı qıza baxıb
ona təşəkkür etdi.
Mənsurə  özünü itirdi.  Yenə yanaqlarına qızartı  çökdü,  sinəsi  qalxıb endi.
İkinci dəfə Adilin üzünə baxmağa cəsarəti çatmadı.
−“Daha hər şey aydındır, − deyə qız xəyalından keçirdi. – O mənə başı ilə
nəsə dedi. Gözləri də çox mənalı baxdı...”
Qonaqlar şirin yeməkdə ikən Mənsurə düşünürdü. Düşünürdü və Adil gələn
günü yadına  saldıqca  xəcalətindən əriyirdi.  O axşam qız,  özü  də  hiss  etmədən
Adilin  boynuna sarılıb  onu qucaqlamışdı.  İndi  isə  Mənsurə  öz  hərəkətinə  görə
dayısı oğlunun üzünə dik baxa bilmirdi.
−Yaşasın  Adilin  bibisi  qızı!  –  deyə  Boris  qutabın  üstünə  sumax  səpib
yedikcə  Mənsurəni  tərifləyirdi.  –  Mən  ömrümdə  belə  dadlı  şey  yeməmişdim.
Nataşa, Mənsurədən bunun reseptini al, Moskvaya çatan günü bizim üçün qutab
bişirəcəksən!
Üçüncü qədəhdən sonra Saleh müəllim də cavanlara qoşuldu, onlarla deyib-
gülməyə, zarafatlaşmağa başladı.
Nataşanın Mənsurə ilə şirin söhbət elədiyini görən Boris, Ceyran barədə bir
şey öyrənmək üçün müəllimə işarə  edib onu qırağa çağırdı.  Adil  özünü laqeyd
göstərməyə çalışdı.
−Yaman dostlaşmısınız ha, − deyə o, baş-başa verib pıçıldaşan qızlara söz
atdı. Nataşa üzünü Adilə çevirdi:
−Heyf ki, bizi gec tanış eləmisən, − dedi, − Söhbətimiz yaxşı tutur. Mənsurə
rus dilində elə qiyamət danışır ki.
Adil, aynabəndin pilləkəni üstündə dayanmış Borislə Saleh müəllimə tərəf
baxdıqca ürəyi döyünürdü. Nə üçünsə Boris gözlərini yerə dikib susurdu. Müəllim
isə  təmkinlə  əl-qolunu tərpədə-tərpədə  nə  isə  deyir  və  arabir  narazılıqla  başını
yelləyirdi.
Borislə Saleh müəllimin söhbəti uzun çəkdi. Yerində rahat otura bilməyən
Adil, onlara tərəf getməyə məcbur oldu. Qapıya təzəcə yaxınlaşmışdı ki, müəllim
onun gəldiyini görüb tez Borisə: “Ancaq özünə heç nə danışma.Qoy hələ bilməsin”
dedi və geri dönüb aynabəndə keçdi.
Adil Saleh müəllimin sözlərindən və hərəkətlərindən şübhələndi.
Boris  özünü  şad  göstərməyə  çalışırdısa  da,  bacarmırdı.  Adil,  müəllimlə
Borisin ondan nə isə gizlətdiklərini aydın görürdü.
−Nə var, Borya? – deyə o, özünü saxlaya bilməyib soruşdu. – Niyə qanın
qaraldı?
−Heç...  gedək  içəri,  qutablarımız  soyudu.  –  Boris  onun  qolundan  tutub
aynabəndə çəkdi.  Lakin bu dəfə o, özünü əvvəlki kimi apara bilmədi. Görünür,
Nataşa ilə Mənsurə də məsələnin nə yerdə olduğunu hiss etmişdilər. Qızlar məlul-
məlul gah bir-birinə, gah da Adilə, Borisə baxıb qəfildən ortaya çökən bu sükutun
səbəbini öyrənməyə can atırdılar.
Məclis əvvəlki kimi şən keçmirdi. Elə bil ki, hamı yeyib doymuşdu. Bu ara
Saleh müəllim saatına baxıb ayağa qalxdı.
−Salamat  qalın,  dostlar!  Adil,  Nataşa  ilə  Borisi  bizə  də  gətirərsən...
Eşidirsənmi?  Mən  də  onlar  üçün  yaxşı  xəngəl  bişirtdirəcəyəm.  Qoy  görsünlər
bizim xəngəl ləzzətli olar, ya Mənsurənin qutabları. – Müəllim qonaqlarla görüşüb
ayrılanda  əlini  mehribanlıqla  Mənsurənin  saçlarına  çəkdi.  –  Zarafat  eləyirəm,
qızım, Bakı qutabına heç nə çatmaz.
Müəllim gedəndən sonra Adil, Borisin hər şeyi söyləyəcəyini zənn edirdi.
Ancaq arada nə vardısa, Boris məsələni gizlədirdi.
−Sən nahaq yerə ürəyinə başqa fikirlər gətirirsən, − deyə haçandan-haçana
Boris, Ceyranın familiyasını və haraya köçdüyünü müəllimdən öyrənə bilmədiyini
dostuna  inandırmağa  çalışdı.  –  Qoca  kişidir,  deyir,  yaxşı  ki,  Ceyranın  adını
unutmamışam. O ki, familiyası ola.
Adil Borisin pərtliyini aşkar görürdü. Yəqin ki, Saleh müəllim ona həqiqəti
gizlətməyi tapşırmışdı.
−Demək, müəllim heç nə bilmir? – deyə Adil sınayıcı nəzərlərlə Borisin tez-
tez dəyişən sifətinə baxıb soruşdu.
−Yox... axı, niyə inanmırsan?
−Deyinən Nataşanın canı üçün!
Qızların içəri gəldiyini görən Boris cavab vermədi.
−Sonra deyərəm.
Borislə Nataşa gecəni Adilgildə qaldılar. Saat on ikidən keçmişdi. Qızlar o
biri otaqda yatmışdılar. Aynabənddə yanaşı uzanan dostlar hələ də söhbətdə idilər.
Adil nə qədər təkid edirdisə, Boris müəllimin dediklərini ondan gizlədirdi.
−Nə olar, gec-tez mən Ceyranı görəcəyəm. Sən deməsən də hər şeyi özüm
öyrənəcəyəm. Ancaq...  yaxşı olardı ki, məni nigaran qoymayaydın, − deyə Adil
incimiş halda arxasını Borisə çevirdi...
Saat biri  vurdu. Boris gözlərini tavana dikmişdi.  Müəllimin dedikləri  onu
kədərləndirmişdi. O, dostunun halına acıyırdı. “Axı, mən Adilə sözün düzünü necə
deyim? Bu ona pis təsir etməzmi?”
−Yatdın?  –  Boris  dostundan  daha  səs  gəlmədiyini  görüb  yorğanı  onun
çiynindən çəkdi.
Adil üzünü Borisə çevirdi.
−Nə var?
−Bilirsən Saleh müəllim nə deyirdi?
−Nə?
−Deyir, mən bilən, Ceyran Leninqrada oxumağa gedib.
−Leninqrada?
−...
Saleh  müəllim  Borisə  Ceyranın  getdiyini  yox,  getmək  fikri  olduğunu
demişdi.
−Daha bunu bayaqdan niyə gizlədirsən?
−Səni narahat etməmək üçün.
−Yəqin bu yaxınlarda gedib, hə?
−Deyə bilmərəm.
−Eybi yoxdur, onu Leninqradda da axtarıb taparam!
Adil sevindikcə, Boris kədərlənirdi.
Çünki məsələnin əsli başqa idi!
ARZUEDİLMƏZ GÖRÜŞLƏR
Ertəsi  bazar  günü olduğundan Borisin  gec  qalxdığını  görən Nataşa
tələsmədi.  Mənsurəyə,  Moskvanın  yeniliklərindən,  öz  işindən,  Borislə
universitetdə necə tanış olub və nəhayət evlənmələrindən danışdı.
−Mənə qalsaydı, hələ bir il də gözlərdim, − deyə qız əlavə etdi. – Borya lap
zarafata saldı.
Mənsurə dinmirdi. Əgər bu təmizürəkli, sadə rus qızı ilə bir neçə gün belə
yaxından dostluq eləsəydi, əlbət ki, o da Nataşaya qəlbini açardı, ondan məsləhət
alardı. Ancaq hələlik ondan utanırdı.
Nahar vaxtı Adillə Borisin eyni açılmışdı. Buna qızlar da sevindilər.
−Dünən  nəydisə,  bizdən  gizlədirdiniz,  −  deyə  Nataşa  tamamilə
nigarançılıqdan çıxmaq istədi.
Boris qızın qolunu sıxıb ona göz vurdu.
−Elə bir şey yoxdur, Nataşacan, içkidən sonra Saleh müəllimin ulu babası
yadına düşmüşdü, biz də ona görə dilxor olmuşduq.
Dostlar gələn istirahət günü görüşüb plyaja getməyi qət etdilər.
−Hələlik! – deyə Boris əlini Mənsurəyə uzatdı. – Bişirdiyin qutaba görə çox
sağ ol, bibiqızı!
−Xoş gəldiniz.
Nataşa Mənsurəni qucaqlayıb öpdü.
−Düzü, darıxacağam sənin üçün. Bu bir gündə elə öyrəşdim ki, sənə. Bizə də
gəlin.
Mənsurə razılıqla başını tərpədib qonaqları qapıya qədər müşayiət etdi. Adil
də dostlarını ötürməyə getdi. Həyət qapısında Boris qara şüşəli çeşməyini  çıxarıb
gözünə taxdı. Küçəyə yenicə çıxmışdılar ki, Rəhman onlarla qarşılaşdı. Kişi Adili
görcək əlindəki zənbili yerə buraxıb üstünə cumdu.
−Oğlum... Gəlmisən?! – o, Adili bağrına basıb duz kimi yalamağa başladı. –
Səni də bu qapıda görmək olarmış!
Adil Rəhmanın qolları arasından çıxcaq üzünü Borislə Nataşaya tutdu:
−Tanış olun, atamdır.
Boris, Rəhmanın sifətini görəndə yerində qurudu. Gözləri bərələ qaldı. O, bu
təsadüfdən  heyrətləndiyini  gizlətmək  istədisə  də,  bacarmadı.  “Odur!  Məndən
istiqraz vərəqəsini pulla alan provodnikdir, − deyə düşündü. – Demək bu Adilin
atasıdır?”
Borisin  də sifəti  sanki  Rəhmana tanış  gəldi.  Kişi  Nataşayla  əl  tutduqdan
sonra dönüb bir də Borisə baxdı. Ancaq heç nə xatırlaya bilmədi.
−Heyif  ki,  mən  bir  az  gec  gəldim,  −  deyə  Rəhman  Adilin  qonaqlarına
canfəşanlıq  göstərməyə  çalışdı.  –  Yoxsa,  oturub  sizinlə  əməlli-başlı  söhbət
edərdim. Oğlumun dostları mənim doğma balalarımdır.
Nataşa dil-ağız elədi:
−Çox sağ ol, əmican, sizsiz də bizə xəcalət verdilər.
Rəhman onlardan ayrılıb həyət qapısından içəri girəndə bir də geri döndü.
Boris çevrilib çiyni üstündən ona baxırdı. Kişinin qəlbini şübhə bürüdü. “Axı, bu
kimdir görəsən”
−Evə tez qayıt a... oğul! – deyə Rəhman arxaya, guya səbəbsiz baxmadığını
bildirmək məqsədilə səsləndi.
“Burda nəsə bir sirr var. Adilin dediyinə görə atasının da istiqraz vərəqəsi on
min udmuşdur. İstiqrazı məndən pulla bu kişi almışdı. Özüdür! Lap yəqin özüdür!
Tilsimi açmaq lazımdır.”
Bu  düşüncələr  Borisi  rahat  buraxmırdı.  Onun  başını  aşağı  salıb  arxadan
fikirli halda gəldiyini görən Adil ayaq saxladı:
−Yenə nə var, Borya, xəyala dalmısan?
Boris yuxudan ayılmış kimitez özünü doğruldub onlara yaxınlaşdı.  Ancaq
ürəyini Adilə açmaq istəmədi. Çeşməyini çıxardıb gözlərini və alnını ovuşdurdu.
Adil  onları  dəniz  qırağına  qədər  ötürdü.  Dostlarından  ayrılandan  sonra
sahildə gəzinməyə başladı.
Adamlar yavaş-yavaş bulvara axışırdılar. Kimi sevgilisilə, arvadilə qol-qola,
kimisi  də  balasının  əlindən  tutub  gəlirdi.  Bəzi  uşaqlar  ata-anasından  qabaqda
üççarxlı velosipedlə xiyabanlarda bu başdan vurub o başa çıxırdılar.
Bunları  görən  Adilin  qəlbi  fərəhlənirdi.  Ona  elə  gəlirdi  ki,  bu  gülərüzlü
uşaqlardan hansını çağırsa atlana-atlana qaçıb yanına gələcəkdir. Adam müəyyən
yaşa çatanda uşaqları çox sevir, onlarla oynamaq, əylənmək istəyir. Bala şirin olur.
Bu gün Adilin ürəyi həyatında ilk dəfə olaraq bu həsrətlə döyündü. “Kaş bu balaca
uşaqlardan biri də mənimki olaydı! Özü də oğlan. Əlindən tutub gəzərdim.”
Adil bulvardan çıxanda yan tərəfdə tar səsi eşidib ayaq saxladı. Kimsə “Sarı
bülbül” mahnısını çalırdı. O, səs gələn səmtə getdi. Ağac altındakı skamyada bir
dəstə cavan əyləşərək şənlik edirdi. Adil üzbəüz skamyada oturdu. O, istər-istəməz
yenə  də  Ceyranı  xatırladı.  Qızın  sifəti  gözlərinin  qabağına  gəldi.  Adil  onun
yanağındakı qara xalı da gördü.
−Ceyran,  Ceyran!  –  deyə  öz-özünə  danışmağa  başladı.  –  Məni  atıb
Leninqrada getdin. Nə olar, təki xoşbəxt olasan. Gərək sən bu cür eləməyəydin,
məni Bakıya çağırmamış çıxıb gedəydin. Heç olmasa məni danlayaydın, söyəydin,
barı, sonra gedəydin.
Adil  dünən  gecə  bu  barədə  çox  fikirləşmişdi.  Ceyranın  onu  nə  üçün
çağırtdırmasının  səbəbini  də  aydınlaşdırmışdı.  “O,  mənim elədiklərimin  əvəzini
çıxır.” “Ceyran Leninqrada gedib”, − deyə Boris Adili aldatdıqdan sonra o, gözünü
yollarda qoyduğu bir  qız haqqında başqa cür düşünə bilməzdi.  “Ancaq Ceyran,
dalınca  Leninqrada  da  gələcəyəm.  Sən  yenə  mənim  olacaqsan.  Hər  insanın
həyatında böyük səhvi  olur. O vaxt  mən düşünmədən elə  hərəkət  etdim...  Səni
qoyub getdim. İndi hər şeyə peşmanam, Ceyran!”
Adilin  ürəyi  kövrəldi.  Qalxıb  evə  getmək  istədi.  Azacıq  irəliləmişdi  ki,
birdən  bütün  varlığı  sarsıldı.  Sanki  yer  ayaqlarının  altından  qaçdı.  Az  qala
müvazinətini itirib yıxılacaqdı.
Adil gözlərini yumub bir də açdı. Bu həqiqətdi!
Qabaqda,  kölgəlikdə  qoyulmuş  skamyada  Ceyran  oturmuşdu.  O  da  tarın
səsinə qulaq asırdı.  Qarşısındakı ağ rəngli uşaq kolyaskasında bir körpə yatırdı.
“Bu nədir?! Mən nə görürəm? Bu doğrudanmı Ceyrandır?!”
Ceyran!!
Adil nə vaxt çığırıb irəli atıldığını bilmədi. Harada olduğunu unudaraq qızı
qucaqlayıb bağrına basmaq, saçlarını oxşamaq istədi. Lakin...
Səsə oyanmış uşaq isə yerində qurdalanaraq  gülümsəyirdi.
Rəfiqəsindən gələn məktubların arası kəsildiyini görən Xalidə nigaran qaldı.
Sevdiyi  oğlandan ayrılıb  Bakıya  getmək çətin  olsa  da,  fikrini  dəyişmədi.  O da
Ceyranı  asanlıqla  tapa  bilmədi.  Onların  təzə  evlərinin  harada  olduğunu
yoldaşlarından  öyrənib  Ceyranı  görməyə  yollandı.  Bu  əhvalat  Adil  Moskvaya
gedəndən bir neçə ay sonra olmuşdu.
Rəfiqəsini  yenə  əvvəlki  kimi  şən,  gülərüz  görəcəyini  fikirləşən  Xalidə
zənnində  yanılmışdı.  Ceyranı  tanımaq  çətin  idi.  Qızın  rəngi  saralmış,  gözləri
çuxura düşmüşdü.
Xalidə Ceyranı xəlvətə çəkib onun söhbətinə qulaq asdıqca qəlbi sızlamışdı.
Ceyran  rəfiqəsindən  heç  nəyi  gizlətməmişdi,  hər  şeyi  yerli-yerində  danışmışdı.
Hətta, Saleh müəllimgildən gələrkən tanımadığı bir qızın onunla qarşılaşdığını və
medalyonunu açıb  Adilin  şəklini  göstərdiyini  Xalidəyə  deyəndə Ceyranın  ürəyi
kövrəlmiş, gözləri dolmuşdu.
−Ondan  sonra  sənə  məktub  yazmağa  əlim  gəlmirdi,  Xalidə.  Axı  nə
yazaydım? Utanırdım, − deyə Ceyran ah çəkdi. – Biz bura köçəndən sonra yəqin
ki, köhnə adresimizə yazdığın məktublar da geri qayıdıb. Eləmi?
Xalidə  düşüncəli  tərzdə  başını  tərpətdi.  İstər-istəməz  o  sevdiyi  oğlanı
xatırladı.
O gündən sonra Xalidə tez-tez Ceyranın yanına gələrək gülməli  sözlərlə,
məzəli zarafatlarla onu əyləndirər, qızın fikrini dağıtmağa çalışardı. Onu kinoya,
teatra aparardı.
Xalidə  rayona  gedəndən  sonra  qızların  məktubları  yenə  kənddən  şəhərə,
şəhərdən kəndə qanadlanmağa başladı. Adilin haqqında düşündükcə kədərə dözə
bilməyən Ceyran onu unutmaq istəyirdisə də, bacarmırdı.  Evdə çox darıxdığına
görə qız ona təklif olunan incəsənət muzeyində işə girmişdi.  Ata-anası da onun
iztirab keçirdiyini duymuşdu. Günlər bu qayda ilə ötürdü...
Bir axşam Ceyrangilin təzə qonşularının evində böyük şənlik keçirildi. Qız
gecə  yarıya  kimi  musiqinin  səsindən  yata  bilmədi.  Qonşunun  oğlu  əsgərlikdən
gəlmişdi. Məclisə Ceyranı da, ata-anasını da çağırmışdılar. Ancaq qız  getməmişdi.
Səhər Ceyran həmin oğlanla pilləkənin üstündə ikinci dəfə qarşılaşdı. Oğlan
salam verib yuxarı qalxdı. Ceyran da onun salamını alıb aşağı endi.
Üç gün keçdi, bu hal bir də təkrar olundu.
Sonralar oğlan Ceyranla tez-tez qarşılaşdı. Və ancaq salamlaşdılar.
İki həftə sonra oğlan işə girmişdi. İndi hər səhər Ceyran qapıdan çıxanda ilk
gördüyü adam həmin oğlan olurdu. Oğlanın iş yeri deyəsən, elə muzey tərəfdə idi.
Hərdənbir  Ceyranla bərabər gedirdi.  Qız bunda heç bir  qəbahət  görmədiyindən,
ürəyinə başqa şey gətirmirdi.
Bəzən onlar evə də birlikdə qayıtmalı olurdular.
Adətən həmişə oğlan danışır, Ceyran qulaq asırdı.
Bu qayda ilə bir neçə ay keçdi.
Ceyran onun adını təzə öyrənmişdi. Adı da özü kimi çox sadə idi: İsa.
Bu genişsinəli,  enlikürəkli  hündür  oğlanın  qara  qaşları,  göyümtül  gözləri
vardı.  Üzünü  tərtəmiz  qırxdırar,  şabalıdı  yumşaq  saçlarını  səliqə  ilə  arxaya
darayardı.  Yerişindən,  hərəkətindən  heç  də  əsgərlik  həyatı  keçirdiyinə  inanmaq
olmazdı.  Çox  sakit  və  təmkinlə  davranırdı.  Onun  necə  əsəbiləşəcəyini,
qışqıracağını təsəvvür etmək çətindi.
İsanın orta təhsili olduğundan o, həm sənət məktəbində tərbiyəçi işləyir, həm
də institutda qiyabi oxuyurdu.
Bir  dəfə  hardansa  Ceyranın  muzeydə  təlimatçı  olduğunu  öyrənib  ora
getmişdi,  ancaq  qızla  danışmamışdı.  Əlində  oxlov  kimi  uzun  bir  ağac  tutmuş
Ceyran,  divardan  asılmış  tabloları,  portretləri,  barelyefləri,  poststamentlərin
üstündə qoyulmuş heykəlləri və başqa eksponatları muzeyə gələnlərə göstərərək
məlumat verirdi. İsa da adamlara qarışıb zaldan-zala keçərək Ceyranın dediklərini
dinləmişdi. Çıxıb gedəndə, ancaq başının hərəkətilə ona razılığını bildirmişdi.
İkinci  dəfə  İsa  muzeyə  özü ilə  bir  dəstə  şagird  gətirmişdi.  Onda  Ceyran
İsanın familiyasını da öyrənmişdi. Sənət məktəbində oxuyan uşaqlar ona “yoldaş
Səmədov” deyirdilər. O günü gedəndə İsa Ceyrana yaxınlaşdı:
−Bağışlayın, − dedi, − sizə şagirdlərin və öz adımdan təşəkkür edirəm.
−Bu  mənim  vəzifəmdir,  −  deyə  Ceyran  gülə-gülə  cavab  verdi.  Qızın
yanaqlarında kiçik, dərin çöküklər əmələ gəldi.
−Mən öz borcumu yerinə yetirirəm
−Çox sağ olun.
İsa sözünü qurtardı. Uşaqları muzeyin qabağında cərgəyə düzdükdən sonra
yenə Ceyranın yanına gəldi.
İsanın bu gün dili açılmışdı. Ancaq təmkinini pozmadan yenə aram-aram,
astadan danışırdı.
−Bir də üzr istəyirəm. Bayaq elə onu soruşacaqdım, ancaq...
−Nəyi?
−Bu axşam atanız yəqin evdə olar.
−Atam hər axşam...  – Ürəyinə nə gəldisə Ceyran sözünü yarımçıq kəsdi,
qızardı.
İsa  heç  nə  demədən  uzaqlaşdı...  Bir  neçə  həftə  sonra  təzə  qonşular
Ceyrangillə təzə qohum oldular. O gündən başlayaraq Ceyran yavaş-yavaş Adili
unutmağa çalışdı. Bir qəlbdə iki məhəbbət ola bilməzdi.
İlk vaxtlar  İsanı  görəndə danışmağa söz tapmayan Ceyran,  indi  bu təmiz
qəlbli, sadə öglanı özünə ən yaxın sirdaş sayırdı. Dərdini də, sevincini də onunla
bölüşürdü.
Çox çəkmədi ki, Ceyran təntənə ilə İsagilə köçdü. Rəfiqəsi də onun toyuna
gəlib doyunca oynadı...
Xalidə  rayona  gedəndə  gəzmək bəhanəsilə  ata-anasını  da  özü  ilə  apardı.
Lakin  məsələ  başqa  idi,  onların  qızına  da  müştəri  tapılmışdı.  “Könül  sevən
yaxşıdır, − deyə qızın nə anası,  nə də atası  bu işə  etiraz etmədilər. İkinci  dəfə
rayona gedəndə Xalidənin cehizini də maşına yüklədilər.
Hər iki rəfiqə öz taleyindən razı qalmışdı. Lakin hələ də Ceyranın qəlbinin
dərinliyində gizli, hətta hərdən onun rahatlığını pozan bir yara vardı. Bu yara gec-
tez sağalacaqdımı? Yoxsa sonralar ona daha çox əziyyət verəcəkdi? Bunu Ceyran
bilmirdi.
Adilə  hər  şey  aydın  idi.  Bu  işdə  Ceyranı  müqəssir  sayıb  onu  vəfasız
adlandırmaq nahaqdır!
Ceyran olub-keçənləri gizlətmədən ona danışdı. Qız uzun zaman sədaqətlə
Adilin  yolunu  gözləmiş,  onun  sevgisilə  yaşamışdı.  Lakin  Saleh  müəllimin  və
Laloçkanın dediyi sözlərdən sonra o, Adilin başqasına nişanlı olduğuna inanıb öz
taleyindən küsmüşdü. Yenə Adilin məktubları gəlib Ceyrana çatsaydı, bəlkə də bu
qədər ümidsizliyə qapılmazdı.
Laloçka medalyonu açıb Adilin şəklini göstərəndən, “bu mənim adaxlımdır”
deyəndən sonra Ceyran nə edə bilərdi ki?
Adil  də Moskvaya nə üçün Ceyrandan xəbərsiz  getdiyini,  evdə nələr  baş
verdiyini danışanda qızın bütün şübhələri boşa çıxdı.
−Neyləyə  bilərik  ki?  Keçənə  güzəşt  deyərlər.  Heç  şeyi  geri  qaytarmaq
mümkün deyil!   −  Adil  özünü toplayaraq  Ceyrana  son  sözünü  deyib  ayrılmaq
istədi.
Lakin gözü körpəyə sataşanda ayaq saxladı. Uşaq Ceyrana oxşayırdı. Elə bil
anasının bütün gözəllikləri körpənin sifətinə köçürülmüşdü. 
−Qızdır, oğlan?  − deyə o,  gözlərini  uşaqdan ayırmadan soruşdu. Ceyran
başını sinəsinə endirdi. Güclə eşidiləcək bir səslə:
−Oğlandır, − dedi.
−Adını nə qoymusunuz?
Ceyrandan  cavab  gəlmədi.  Adil  çevrilib  ona  baxanda  qızın  gözlərini
yaşarmış gördü.
−Adını Adil qoymuşam, − deyə Ceyran əllərilə üzünü qapadı...
İLK SEVGİ DUYĞULARI
Rəhman  bağa  gedib  Adilin  Moskvadan  gəldiyini  xəbər  verəndə
Diləfruzun gözləri parladı. Deməyə söz tapmayan Laloçka çaşıb özünü itirdi. Elə o
axşam geyinib şəhərə yola düşdülər. Məmməd ağacdan yıxılıb əzildiyi üçün onu
gətirə bilməyib qonşuya tapşırdılar.
İkinci gün idi ki, Diləfruz pərvanə kimi Adilin başına dolanır, hər sözünə
“can” deyə cavab verir, hər xahişinə əməl edirdi. Adilin paltarını ütüləyir, yeməyini
hazırlayır, çayını qoyurdu. Arvadın bu qayğıkeşliyi ərini də sevindirirdi.
− Görürsən, oğlum, Diləfruz xanım da dəyişib, qabaqkı kimi deyil, a... əvvəl
elədiklərinə indi peşmandır, − deyə Rəhman xəlvətdə Adilə eşitdirdi.
− Ancaq, ata, düzünü deyim, mən hələ onun səmimiliyinə inanmıram. Elə
bilirəm bir ay keçsə, Diləfruz xanım yenə əvvəlki tək rəftar eləyəcək.
− Yox, oğlum! Daha onu görməzsən. Sən gedəndən sonra Diləfruz xanıma
bir toy tutmuşam ki, ölənəcən yadından çıxmaz! – deyə Rəhman qapıya tərəf baxıb
özünü tərifləyirdi: − Bir kərəm tutdum boğazından, yıxdım ayağımın altına. Dedim
köpək oğlunun qızı, daha bəsdir! Dedi, qələt eləmişəm. Ona qulaq asan kimdir! Un
yemiş eşşəkcən döydüm. Bir  həftə  bədəninin ağrısından yorğan-döşəkdən qalxa
bilmədi. İndi çox yumşalıb. – Diləfruzun içəri girdiyini görən Rəhman tez söhbəti
dəyişdi: − hə, demək belə-belə işlər...
− Bu isti evdə nə var, ay kişi, durub sərinə keçsəniz, − deyə arvad onları
aynabəndə dəvət elədi.
− Doğru deyir, dur gedək, oğlum, balkona kölgə düşüb, orda əyləşək.
Onlar aynabəndə keçdilər. Mənsurə buranı təmiz süpürüb səliqəyə salmışdı.
Stolun üstünə bir nimçə qara şanı qoyulmuşdu.
− Hə... görürsən də. Öz meynəmizin bəhərindəndir, − deyə Rəhman oğlu ilə
üzbəüz oturdu. – Yeginən.
Adil üzümdən bir salxım götürdü. Bu vaxt Rəhman yenə Adilin yoldaşlarını
xatırladı. “Axı, o qırışmalı mən harda görmüşəm?” – deyə fikirləşdi.
O gün vaqonda qırmızı milli göy pijama geymiş, qırxıq başı açıq olan Borisi,
bu dəfə tamam başqa geyimdə, kepkalı  və qara çeşməkli  görən Rəhman tanıya
bilməmişdi.
Bir az sonra Diləfruzla Mənsurə də gəlib onların yanında əyləşdi.
−  Rəhman,  maşallah,  Adil  nə  yaxşı  kökəlib.  Həyətə  girəndə  əvvəlcə
tanımadım, elə bildim başqa adamdır, − deyə Diləfruz ucadan dilləndi.
− Namxuda, maşallah! Elə demə, uşağa göz dəyər.
Adili birinci dəfə görürmüş kimi Mənsurə də gözlərinin altıyla ona baxdı.
− Daha vaxtıdır, gərək yengidə evləndirək onu, − deyə Rəhman arvadının
tapşırığı üzrə əsl  söhbətə keçdi.  – Allaha şükür, bu il  də bizimki bəxtindən pis
gətirmədi, zayomumuz uddu. Sağ olsun hökumətimiz.
Adilin danışmadığını görən Diləfruz, evlənmək barədə onun rəyini bilmək
istədi.
− Hə, nə var, balam, atan doğru deyir də, vaxtındır. Nə qədər burdasan gərək
nişan üzüyünü aparaq.
Söhbətin sonunu intizarla gözləyən Mənsurə, Diləfruzun dilindən “aparaq”
kəlməsini eşidəndə diksindi, ürəyi yerindən oynadı, o, narahatlıqla gözlərini Adilə
zillədi.
− Hə, oğlum, utanmaq lazım deyil ki, − deyə Rəhman Diləfruzun sözünü
təsdiq etdi. – Bu əvvəl-axır olan şeydir.Hacıleylək kimi həmişə tək gəzməyəcəksən
ki!
Adil əlini saçlarına çəkib dikəldi.
− Yox, ata, gəlin bu barədə danışmayaq. Mənim elə fikrim olsa, özüm sənə
deyərəm.
Mənsurə dərindən nəfəs aldı. Diləfruz qaşlarını düyünlədi. Rəhman narazı
halda başını buladı.
− Mən hələ universiteti qurtarmamışam, − deyə Adil davam etdi, − diplom
müdafiə edərəm, qayıdıb Bakıya gələrəm, sonra baxarıq... Hələ tezdir.
− Tezdir deyəndə ki, əsl vaxtındır də.
− Ba-ax, Adil, heç elə zarafat yoxdur! – deyə Diləfruz ərinin sözünü kəsdi. –
Bir  dəfə də gəl  bizə qulaq as.  Nə qədər  burdasan işin  yarısını  görüb qurtaraq.
Mənim  əziz  canımçün,  sənə  bir  gözəl-göyçək,  kulturnı  qız  tapmışam.  Özü  də
böyük yerdəndir. Hər şeyi var.
Mənsurənin başından elə bil qaynar su tökdülər: “Yəqin Laloçkanı deyir!”
Adil kinayəli gülümsündü:
− Əvvəla, qız istəsəm özüm də tapa bilərəm. O ki, qaldı böyük-kiçik yerdən
olması, bunun da bir əhəmiyyəti varmı?
Arvad tez sözünü dəyişdi:
−  Niyə?  Sən  bəyəm  balaca  adamsan?  Gərəkməz  ki,  a...  qızın  ata-anası,
qohum-qardaşı sənə layiq olsun?
− Onun mənası yoxdur. Təki qız ağıllı olsun.
Bu cavab Diləfruzun kefini durultdu:
− Ay sağ ol. Bunu da yaxşı dedin. Təki qız özü ağıllı olsun... Mən də sənin
üçün bir qız tapmışam ki... – Diləfruz dodaqlarını marçıldadaraq başını sağa-sola
buladı, − əşi qız deyil, plombirdir, plombir!
Arvadın bu sözünə Mənsurədən başqa hamı güldü.  Adil birdən ciddiləşib
stulunu dala çəkdi.
− Gəlin söhbəti dəyişək! – dedi.
Diləfruz dilini saxlamadı:
− Bundan yaxşı nə söhbət eləyəcəyik? Bir də ki, sonra xeyir işə başlamaq
bizə də çətin olar: İndi zayomumuz udub, atanın əlində pul var. Onu da xərcləyib
qurtardı, nə olsun?
− Düzəldərik, fikir eləməyin! – deyə Adil ayağa qalxdı. – Qoy hələ qurtarıb
gəlim, mən də sizinlə razıyam, toyu da elərik, gəlini də gətirərik. Ancaq hələlik bu
barədə danışmaq tezdir.
Bu cavab arvada təskinlik verdi.
− Nə deyirik ki. Bu qədər gözləmişik, bir az da gözlərik.
Adil evə keçdi. Mənsurə üzüm nimçəsini götürüb yumağa apardı. Ər-arvad
bir-birinin üzünə baxıb susdular.
Adilin gəldiyi bir aya yaxın idi. Ancaq o, çox fikirli olduğundan, hələ evdəki
dəyişikliyə  əhəmiyyət  verməmişdi.  İstiqrazın  uduş  pulu  otaqları  xeyli
zənginləşdirmişdi. Evdə çatışmayan şey yoxdu. Adilin gördüyü köhnə şeylərdən
bəziləri təzələrilə əvəz edilmişdi. Hər yerdə bir təmizlik və səliqə özünü göstərirdi.
Ailədəki bu yeniliklər Adili o qədər də fərəhləndirmirdi. Diləfruzun xasiyyətindəki
dəyişiklik – buna hələlik qəti  inanmaq çətin olsa da, Adili  razı salırdı.  Ona elə
gəlirdi ki, arvad köhnə adətindən tamamilə əl çəkməsə də, az-çox yumşalmışdır.
Son vaxtlar Mənsurənin hər bir hərəkəti, baxışı, hətta onunla danışanda rəng
alıb-rəng verməsi belə Adili çox düşündürürdü. Mənsurə onu sevirdi. Adil bunu
qızın məktublarından duymuşdusa da qəti inana bilməmişdi. İndi isə hər şey aydın
idi! Ancaq Adil belə hallarda qızla az danışmağa çalışır, ona könül verməyə dili
gəlmirdi.  Mənsurə  isə  Adilin  vaxtının  azlığını  duyduqca  həyəcanı  artırdı.  Qız
dayısı oğlu ilə təklikdə görüşməyə fürsət axtarır, belə bir fürsət əlinə düşəndə isə
ondan qaçırdı. Evdə Rəhman da, Diləfruz da bundan xəbərsiz idi. İndi Mənsurə
bütün çətinliklərə dözüb qırmızı kirəmidli evdə qaldığına əsla heyfslənmirdi.
Ceyran  barədə  düşünməyin  nahaq  olduğunu  görən  Adil,  onu  başından
çıxarmaq  üçün  evdə  oturmurdu.  Bu  isə  Mənsurəni  darıxdırırdı.  Bu  gün  də  o,
geyinib çıxanda Mənsurəni həyətdə qaş-qabaqlı görüb dayandı:
− Nə olub, Mənsurə?
Mənsurə diksindi. Tez özünü doğrultdu.
− Heç nə...
− Bəs niyə qaşqabaqlısan?
− Heç... ürəyim sıxıldı, darıxdım.
Mənsurə yuxarı çıxmaq istəyəndə Adil onun qolundan tutub saxladı. Qızın
bütün  bədəni  titrədi.  Ürkək  maral  kimi  sağa-sola  boylandı,  özünü  itirib  nə
edəcəyini bilmədi.
− Ba-a-x, məndən gizlətmə, ha! – deyə Adil, kiçik bir uşaqla danışırmış kimi
şəhadət  barmağını  Mənsurənin  burnunun  qabağında  silkələdi.  –  Yoxsa  səndən
inciyərəm.
Dayısı oğlunun bu sözləri Mənsurənin ürəyinə sərinlik gətirdi. Qız bir anda
hər şeyi unutdu.
− Hara gedirsən? – deyə nə üçün soruşduğunu özü də bilmədi.
− Elə havamı dəyişməyə çıxıram. Necə?
Mənsurə  başını  qaldırıb  qorxa-qorxa  yuxarı  baxdı.  Orada  heç  kimi
görmədikdə yenə üzünü Adilə tutub:
− Mən də səninlə gedirəm! – dedi.
Adil bu təklifə razılıqdan başqa cavab tapmadı.
− Geyin, gedək.
Mənsurə quş kimi yuxarı uçdu.
Vəziyyətin  nə  yerdə  olduğunu  Diləfruzdan  öyrənən  Laloçka  azacıq
kədərlənsə də, yenə Adildən əlini üzmədi.
−Sən ürəyini buz kimi sərin tut, − deyə Diləfruz onu arxayınlaşdırdı. – Hər
şey düzələcək. Ancaq tələsmə. Adil öz dili ilə dedi: “Qoy qurtarım gəlim, sonra
toyu da elərik, gəlini də gətirərik”.
−Sən allah, lap elə bu cür dedi?
−Bax, mənim əziz canımçün!
Laloçka sevincindən Diləfruzu qucaqlayıb öpdü.
−Ancaq qorxuram o vaxtacan Adil fikrini dəyişə.
−Allah  ətini  tökməsin,  yazıqsan.  Gic-gic  danışma!  –  deyə  Diləfruz  ona
acıqlandı.
Bakının  istisinə  dözə  bilməyən  rəfiqələr  yenə  bir-birinə  qoşulub  bağa
getdilər. Laloçka Adillə görüşmək niyyətilə şəhərdə qalmaq istədisə də, Diləfruz
razılıq vermədi.
−Sən, mən deyənə qulaq as!Rəhmana tapşırmışam, onu da bağa gətirəcək.
Gələr, orda görüşərsiniz, hər nə elərsiniz, özünüz bilərsiniz. Bir də Məmməddən
nigaranam, mən getməliyəm.
Rəhman  evdə  qalmışdı.  Kişi  nə  vasitə  ilə  olur-olsun  özünü  oğluna
sevdirməyə çalışırdı. İndi o, arvadından çəkinmədən Adilə təzə üst-baş alır, cibinə
pul qoyurdu.
İstirahət  günü  hava  bürkü  idi.  Bir  yarpaq  belə  tərpənmirdi.  İsti,  adamın
nəfəsini darıxdırırdı. Adil Borislə Nataşanı götürüb plyaja getməyə söz vermişdi.
Onun üçün də talvara çıxıb bir neçə salxım üzüm dərdi, Mənsurənin hazırladığı
pendir-çörəyi kağıza büküb kiçik çamadana qoydu, yüngül məstlərini geyib həsir
şlyapasını götürərək saata baxdı:
−Sağ ol, Mənsurə, − dedi, − mən getdim.
−Yaxşı yol! Ancaq, Adil, sən allah, çox dərində üzmə. Qorxuram.
−Nədən qorxursan, ay qız, mən uşağam?
−Dənizə etibar yoxdur. O uşaq-böyük bilməz.
−Yoxsa, nigaran qalacaqsan?
−A... bəs yox?
Adil çamadanı yerə qoydu.
Qızın qara qaşlarına, məsum gözlərinə baxdı.
−Onda geyin səni də aparacam!
Mənsurə razılıq vermədi.
−Yox getmirəm, − dedi, − ev sahibsizdir.
−Getməsən inciyərəm!
Mənsurə fərəhlə Adili süzüb gülümsədi.
−Ancaq çimməyəcəyəm!
−Niyə bəs uşaqlıqda çimirdin?
−...
...  Plyajda  soyunmağa  yer  tapmaq  çətin  idi.  Göz  işlədikcə  uzanan  sahil
adamla dolmuşdu. Kimi suyu sıçradaraq çimir, kimi voleybol oynayır, kimi də çətir
kölgəsində oturub iştahla çörək yeyirdi. Təmiz qumun üstünə uzanıb özünü günə
verən  adamların  sayı-hesabı  yoxdu.  Burada  ilk  baxışda  kişini  arvaddan,  oğlanı
qızdan ayırmaq mümkün deyildi.
Gün bərk qızmışdı. Əsl dəniz havası idi.
Adilgil  özlərinə münasib yer  seçib soyundular. Suya birinci  girən Nataşa
oldu.  Boris  də  onun  dalınca  getdi.  Mənsurə  arxadan  onlara  baxaraq  ləzzətlə
gülürdü.
Adil  paltarların  yanında  uzun  bir  ağac  basdırdı.  Həsir  şlyapasını  çıxarıb
ağacın başına keçirdi. 
−Sən niyə soyunmursan? – deyə o Mənsurənin hələ də ayaq üstə dayanaraq
Nataşaya əl elədiyini görüb dilləndi.
−Mən çimməyəcəyəm.
−Elə  zarafat  yoxdur.  Onda  səni  götürüb  paltarlı-paltarlıdənizə  atacağam,
özün bil!
Mənsurə, doğrudan da suya düşüb üşüyürmüş kimi çiyinlərini qısıb titrədi.
Boris dənizdən Adili səsləyirdi.
−Gəlirəm! – deyə Adil əlini yuxarı qaldırıb yüyürə-yüyürə suya cumdu. O,
dizə  qədər  getdikdən  sonra  birdən  əllərini  qabağa  uzadıb  irəli  atılaraq  üzməyə
başladı.
İndi üçü də yanaşı çimirdi. Nataşa gah Borisin, gah Adilin ayağından dartıb
onları suya batırırdı. Hərdən də qız Borisin çiyninə çıxaraq qaranquş kimi qollarını
yana açıb sürətlə başı aşağı atılırdı. Səs-küydən ağız deyəni qulaq eşitmirdi. Adil
suyun altına girib  yox olur,  Boris  onu axtarır, Nataşa  hər  ikisini  qovurdu.  Üzə
çıxcaq gülüşüb yenə bir-birindən qaçırdılar.
Mənsurə adamların arasında onları asanlıqla seçirdi. Borisin ülgüclə təzəcə
qırxılmış başı uzaqdan par-par parıldayırdı.
Yarım saat sonra hər üçü yorğun halda sahilə yönəldi.
Quruya  çıxmağa  az  qalmışdı  ki,  Adil  aşağı  əyilib  Mənsurənin  üstünə  su
sıçratdı. Nataşa da ona qoşuldu. Qızın paltarı tamam islandı.
... Azacıq dincəldikdən sonra yenə dənizə cumdular. Adilin üzünün o yana
olduğunu görən Mənsurə də tez yan-yörəsinə baxıb paltarını çıxardı və qaça-qaça
özünü suya  vurdu.  Adil  geri  dönəndə Mənsurəni  suyun içində gördü.  Qız  cəld
əllərini sinəsinin üstündə çarpazlayaraq ağ, yumru çiyinlərini tutub bədənini suda
gizlətdi. Üzünə tökülmüş yaş saçlarını dala atıb Adilə baxdı:
 −Sən məndən uzaqda çim, − deyə geri çəkildi.
Adil mənalı-mənalı gülümsündü və bir az da yaxınlaşdı:
−Daha sən bundan sonra məndən utanma, − dedi.
Diləfruz  Adildən  bağa  gəlməsini  xahiş  edəndə  o,  razılıq  vermişdi:
“Gələcəyəm, moskvalı yoldaşlarımı da gətirəcəyəm”, demişdi. Lakin Laloçkanın
da Diləfruzun yanında olduğunu bilib fikrindən daşınmışdı.
Adil,  evlərinə  gəlib-gedən  o  bəzəkli  qızı  tamam unutmuşdu.  Bu  gün  isə
Mənsurədən Diləfruzun bağda Laloçka ilə qaldığını eşidəndə hər şey yadına düşdü.
−Bilirəm,  atamla  Diləfruz  məni  o  eybəcərə  nişanlamaq istəyirlər,  −  deyə
Adil dilləndi. Qızın dərdi açıldı:
−Mən də elə başa düşürəm. Səndən qabaq Laloçka tez-tez Diləfruzun yanına
gəlirdi. Həmişə xəlvətə çəkilib pıçıldaşırdılar. Bəlkə elə...
Adil kinayə ilə güldü:
−Bəli, mənə “böyük yerdən” seçdikləri qız odur.
Rəhmanın ikinci dəfə təkid etməsinə baxmayaraq Adil bağa getmədi.
Yay tətilinin qurtarmasına az qalmışdı. Borislə Nataşa gələn həftə Moskvaya
yola  düşəcəkdilər.  Adilin  də  onlarla  getməyə  hazırlaşdığını  duyan  Mənsurə
ürəyində buna razı olmasa da, bir söz deyə bilmirdi. Axı, necə deyəydi? Adil buna
başqa  cür  baxmazdımı?  Qız  bu  sualları  başında  dolandırır,  heç  bir  nəticəyə
gəlmirdi. Amma onu bilirdi ki, Adil gedəndən sonra yaman darıxacaqdır. “Eh, kim
bilir, bir  də o,  nə vaxt qayıdacaq” deyə Mənsurə bir  azdan başlayacaq intizarlı
günlərin fikrini indidən çəkirdi. Adilin səsi qızı xəyaldan ayırdı:
− Mənsurə, mən bu həftə Borisgillə gedəcəyəm. Ancaq beş-altı aydan sonra
yenə Bakıdayam.
− Beş-altı aydan? – deyə Mənsurə onun sözünü kəsib sevincək soruşdu. –
Bəs hələ iki ilin qalmayıb?
− Elədir. Ancaq qışda diplom müdafiəsinə hazırlığa çıxacağam.
− Hə, belə de...
Plyajdan  gələndən  sonra  Adil  iki-üç  dəfə  mehmanxanaya  Borisin  yanına
getmişdi.
Adil dostunun ondan hələ də nə isə gizlətdiyini hiss edirdi.
− Mən səni elə tanıyıram ki, Boris, gözlərinin içinə baxanda ürəyindən xəbər
tuturam, − deyə Adil şübhəsini dostuna bildirdi. – Ceyran barədə də məni aldatdın,
axırı nə oldu? – Uşaq-zad deyiləm ki? Onsuz da Ceyrandan əlim üzülmüşdü. Bir
də vəziyyət elə gətirmişdi ki, başım o qızın yanında aşağı idi. Onun üçün də bu
ağrını unutmağa məcburam. Ancaq sən yenə sözlü adama oxşayırsan. Bəlkə elə bir
məsələdir ki, bilməyim yaxşıdır?
− Heç nə yoxdur, Adil, − deyə Boris qalxıb otaqda gəzindi. – Mən səni bu
qədər çürükçü bilmirdim.
Boris restorana sifariş verib nömrəyə pivə gətirtdi. O, çox dilxor görünürdü.
Adilgildən gedəndə heç gözləmədiyi halda Rəhmana rast gəldikdən sonra
Boris  heyrətlənmişdi.  Rəhman  ondan  satın  aldığı  istiqraz  vərəqəsini  öz  adına
keçirmişdi. Nə üçün? Adilin atası bu işi görməkdə nə məqsəd güdürdü? Qəribə idi.
Çox qəribə idi! Boris getdikcə narahat olur, ona elə gəlirdi ki, burada nə isə bir sirr
gizlənmişdir. Bu müəmmalı əhvalatı Adilə desinmi, deməsinmi? Boris bilmirdi.
O,  açıq-aydın  görürdü  ki,  atası  Adilə  yalan  satmış,  istiqraz  vərəqəsini
başqasından aldığını gizlətmişdir. Boris bu məsələni açsaydı, ata ilə oğul arasında
ixtilaf əmələ gətirməzdimi? O bu barədə düşünür və tərəddüd içində susurdu.
Bir-iki stəkan pivə içdikdən sonra Adil köynəyinin yaxasını açdı, yaylıqla
tərini silib dedi:
− Borya, sən məndən gizlətsən də eybi yoxdur. Qoy mən sənə öz sirrimi
deyim.  Düzü  elə  ürəyimi  boşaltmağa  gəlmişəm.  Bəlkə  də  məni  qınayacaqsan,
bilmirəm...
Boris  qaşlarını  qaldırıb  maraqla  Adilə  baxdı:  “Bəlkə  zayom  məsələsini
bilir?” deyə düşünərək, stəkanlara pivə süzdü, gözlərini yenə dostuna zillədi.
Adil vəziyyətini pozmadan davam etdi:
−  Mən  Bakıya  gələn  gündən  bibim  qızı  çox  həyəcan  keçirirdi.  Üzünə
baxanda yanaqları  pörtürdü.  Fikrini  duymuşdum. Ceyran məsələsi  belə  olandan
sonra qıza əziyyət vermək istəmədim, doğrusu elə mən də o fikirdə idim. Ancaq
fürsəti gözləyirdim. O günü dənizdə mən də ürəyimi ona açdım.
Boris stəkanını qaldırıb onun stəkanına vurdu.
− Sağ ol! – O, pivəni içib dedi: − Bu mənim ürəyimə dammışdı. Hətta dilimi
saxlaya  bilməyib  Nataşaya  da  demişdim:  “Mənsurə  Adili  sevir”.  Demək  səhv
eləməmişəm. – Borisin gözləri yol çəkdi. – Ceyranı görməmişəm. Ancaq Mənsurə
ağıllı qızdır. O səni başa düşər.
Bu qısa söhbətdən sonra Adil qəlbində bir rahatlıq hiss edərək evlərinə gəldi.
Axşam Rəhman oğlu ilə görüşüb Moskvaya yola düşdü. Ancaq kişi narahat
getdi.
Adilin evdə darıxdığını düşünən Saleh müəllim onu nərd oynamağa çağırdı.
Adil onlarda çox otura bilmədi, yarı canı Mənsurənin yanında idi.
Günlər elə tez gəlib keçdi ki, bunu nə Adil, nə də Mənsurə hiss etdi. Ayrılıq
vaxtı yetişdi.
Adil Mənsurənin əlini tutub sıxarkən ehtiyatla özünə tərəf çəkdi:
− Gələndə sən məni qucaqlayıb öpmüşdün, − dedi, − indi də mən əvəzini
çıxacağam...
MƏNSURƏNİN MƏKTUBU
Çoxdan ayrılmış dostlar bu axşam yenə bir yerə toplaşdığından
yataqxananı  səs-küy  bürümüşdü.  Hərə  öz  gəzdiyindən,  gördüyündən  danışırdı.
Borisin Nataşayla evləndiyini bilən tələbələr bir-bir gəlib onu təbrik edirdilər.
− Sən öl, Boris Vasilyeviç Nataşayla Bakıya gedəndə bildim ki, onun kələyi
var, − deyə yoldaşlarından biri ona sataşdı. Borisin sözü-söhbəti Bakını, Xəzəri, bir
də Mənsurənin bişirdiyi qutabları tərifləməkdi.
−  Yaxşı  yoldaş  olsaydın,  o  qutabdan  bir-ikisini  də  cibinə  qoyub  bizə
gətirərdin, yeyib görərdik Azərbaycanda nələr yetişir, − deyə “qutab” adını ilk dəfə
eşidən oğlan onun meyvə olduğunu zənn edərək gileyləndi.
Gənclərdən biri Adilin tarını gətirdi.
− Al, bir az çal, çoxdandır səsini eşitmirik.
− Baş üstə, nə xətriniz istəsə çalmağa hazıram.
Adil tarı köynəkdən çıxarıb kökləməyə başladı.
− Soyuğa vermisən, dostum, səsi dəyişib, − deyə tarı gətirən oğlana eşitdirdi.
– Hə, nə çalım?
Kimsə arxadan dilləndi:
− “Ceyran” havasını çal, ondan yaman xoşum gəlir.
Başqaları da bu təklifi bəyəndi.
− Doğru deyir, “Ceyran” havasını yaxşı oxuyursan, onu çal!
Adilin gözlərindəki təbəssüm yox oldu, çöhrəsini kədər bürüdü.
− “Ceyran” havasını yadımdan çıxarmışam, − dedi, − daha çala bilmirəm.
Qoyun başqa şey oxuyum.
− De gəlsin!
Adili təkcə Boris duydu.
Otağa şən bir təranə yayıldı.
− Ay qız, deyirəm mən təki sirdaşın olaydım,
Şəhla gözün üstündə qələm qaşın olaydım.
Düşdüm nə yaman dərdə ki, dərmanıdı busə,
Kaş öpməyə ruxsarını göz yaşın olaydım...
O  axşam  Adili  gecəyə  kimi  dincəlməyə  qoymadılar.  İki  gün  sonra
universitetdə  dərslər  başlandı.  İndi  Mənsurənin  quş  qanadlı  məktubları  ara
vermirdi. Qız evdə deyə bilmədiklərini kağızlara yazıb ona göndərirdi. Soruşmağa
cəsarəti çatmadığı suallara cavablar alırdı. Bu qayda ilə Adil dərs ilinin nə vaxt yarı
olduğunu  hiss  etmədi.  Bir  azdan  da  yoldaşları  ilə  bərabər  diplom müdafiəsinə
başlayacaqdı. Bunun üçün indidən mövzu seçmək, material toplamaq, mühazirələri
dönə-dönə oxumaq, öyrənmək lazımdı.
Adil  yaxşı  bir  hüquqşünas  olmaq  arzusu  ilə  gecə-gündüz  çalışır,  sovet
məhkəmə orqanlarının müxtəlif növlü cinayətləri necə aşkara çıxarmaları barədə
cürbəcür kitablar tapıb mütaliə edirdi.
Bir gün Adil universitetin partiya komitəsi katibi ilə görüşdü.
−Mən yanınıza gəlmək istəyirdim, − deyə Adil katiblə söhbət edə-edə onun
kabinetinə girdi. Adil partiyaya keçmək istədiyini bildirəndə katibin çöhrəsində bir
sevinc gəzdi.
−Bəli,  yaxşı  yurist  eyni  zamanda  yaxşı  kommunist  olmalıdır,  −  deyə  o,
mənalı-mənalı  başını  tərpətdi.  –  Mən sənin  çalışqan  tələbələrimizdən olduğunu
birinci  kursdan  görürəm.  Əxlaqından,  ictimai  işlərdəki  fəaliyyətindən  də
müəllimlər,  professorlar  narazı  deyillər.  Səni  partiyaya  namizəd  hazırlamaq
lazımdır.
Adil təvazökarlıqla başını aşağı salıb astadan dilləndi:
−Əgər  siz  bu  böyük  ada  məni  layiq  görsəniz,  mən  ürəkdən  sevinərəm!..
Doğrusu mən, yoldaş... – Adilin dili dolaşdı. – mən.. bu barədə sizə hələ keçən il
müraciət etmək istəyirdim. Ancaq dedim, bəlkə tezdir.
Katib ona bir anket uzatdı.
−Al bunu, doldurub yanıma gələrsən.
−Baş üstə!  –  deyə  Adil  ayağa  qalxıb  çıxmaq istədi.  Lakin  nə düşündüsə
dayandı. Bir addım qabağa gəlib katibin stolunun qırağından tutdu. – Bilirsinizmi,
hərənin ürəyində bir arzusu olur, − deyə o katiblə yaxın yoldaş kimi danışmağa
başladı.  – Bəzən bunu heç kimə demirsən.  Mən həmişə onu arzu eləmişəm ki,
hansı sahədə olursa-olsun təmiz vicdanla işləyim. Heç kimi aldatmayım. İş belə
gətirdi  ki,  mən  özümə  hüquqşünaslığı  seçdim.  İndi  mənim  bütün  fəaliyyətim
qabaqdadır.  Xalqıma  nə  xeyrim  dəyəcəksə,  bundan  sonra  dəyəcək.  Mən  bir
kommunist təmizliyilə hər işi düzgün görmək istəyirəm. Alnım açıq, üzüm ağ...
Bilirsinizmi, − Adilin gözləri doldu, dodaqları titrədi. – Adam hər şeyi dillə deyə
bilmir...
Katib fərəhlə Adilə baxdı:
−Adam dillə deyə bilmədiklərini həyatda, işdə göstərir. Doğrudurmu?
−Bəli, doğru deyirsiniz...
Adil katibin yanından necə çıxdığını bilmədi.
Borisin toyuna gedəndə Adil Nataşaya xara kimi bərq vuran qəşəng güllü çin
parçasından  bir  xalatlıq  aparmışdı.  Mənsurə  üçün  də  həmin  parçadan  alıb
saxlamışdı. Ancaq nədənsə ikinci ay idi ki, Rəhman görünmürdü. Adil Mənsurənin
sovqatını gecikdirmək istəməyib onu poçt ilə göndərdi. Bir az da Məmməd üçün
konfet alıb qutunun içinə tökdü.
Adil  yataqxananın  həyətinə  yenicə  girmişdi  ki,  Borisin  harasa  tələsdiyini
görüb onu səslədi. Boris geri döndü. Adil yaxınlaşıb dostunun qolundan tutdu.
−Hara belə qaçırsan?
−Vacib işim var, Adil, bu saat qayıdıram.
−Gizlindir?
−Yox.
−Nə olub ki?
Boris başını sinəsinə əyib qaşlarının altından ona baxdı.
−Gedirəm görüm turşudan-zaddan nə tapıram.
−Oho! – deyə Adil onun peysərinə vurdu. – Başa düşdüm, demək, bizim
üçün Nataşaya qutab bişirtdirirsən, eləmi?
−Yox, Adil, başqa məqsəd üçün lazımdır.
−Nə üçün?
−Vallah,  necə  deyim,  sən  hələ  subay  oğlansan,  elə  şeyləri  bilməzsən.
Nataşaya lazımdır ey. Deyir, mənə hardan olsa, bir az turş şey tap.
−Məsələ aydındır. Ancaq sən turşunu çox tez axtarmağa başlamısan. Toydan
cəmisi nə qədər keçib ki?
Boris bic-bic güldü.
−Sən toyumuzun tarixini Bakıda qutab yediyimiz vaxtdan hesabla. Burdakı
toyu, Nataşanın atası üçün elədik. Yoxsa kişi bizdən küsərdi.
−Məsələ aydındır, Boris Vasilyeviç!
Adil də onunla getdi.
Toydan sonra Nataşanın atası kürəkənini yataqxanada qalmağa qoymamış,
otaqlarından birini onlar üçün ayırmışdı.
−Nə qədər Moskvadasınız, burda qalacaqsınız, − demişdi. – Elə ki, qurtarıb
bir yerə getdiniz, onda özünüz bilərsiniz.
−Belə qayınatadan kim inciyər? – deyə Boris təklifi məmnuniyyətlə qəbul
etmişdi.
Son vaxtlar Borisi tanımaq çətindi. Nataşa onu elə səliqə ilə geyindirirdi ki,
Adil: “Boris Vasilyeviç, hər dəfə səni görəndə professorlarla dəyişik salıram” deyə
dostuna  sataşırdı.  Boris  də  söz  üçün  məəttəl  qalmırdı.  “Səliqədə  mənə  çatmaq
istəyirsənsə, tez evlən!”
Dostlar geri qayıdanda universitetin vestibülündə Nataşa ilə rastlaşdılar. Qız
onlara, hüquqşünaslıq fakültəsinin dördüncü kurs tələbələrinə diplom mövzularının
paylandığını xəbər verdi.
Hər ikisi pillələri iki-bir, üç-bir tullanaraq dekanlığa cumdu.
Gün batmaq üzrə idi.  Üfüq od kimi yanırdı.  Moskvanın küçələrinə düşən
kölgələr getdikcə uzanırdı.
Yataqxananın  həyətində  şam  ağacları  altında  qoyulmuş  skamyalardan
birində tək əyləşmiş Boris Adilin yolunu gözləyirdi. Onların bugünkü söhbəti çox
ciddi  olacaqdı.  Buna  görə  də  Boris  yanlarında  üçüncü  bir  adamın  oturmasını
istəmirdi.
Adil darvazadan içəri keçib yaxınlaşan kimi Boris soruşdu:
−Nə oldu, atanı görə bildin?
Evlərinə  yazdığı  məktuba  cavab  almayan  Adil  atasının  qabağına  vağzala
getmişdi.
−Gördüm!
−Əyləş, − deyə Boris yanında ona yer göstərdi. Adil oturmaq istəmədi.
−Səninlə sözüm var, əyləş!
Adil  təəccüblə  dostuna  baxdı.  Borisin  sifəti  çox  ciddi  göründü.  Adilin
qəlbinə nigarançılıq  doldu.  “Bəlkə  Nataşaya  bir  şey  olub!” O,  Borisin  yanında
oturub gözlərini onun sifətinə dikdi.
−Nə var, Borya?
Boris özünü ələ almağa çalışdı.
−Heç, elə bir şey yoxdur. Dedim ikilikdə dərdləşək. – Azacıq ara verdikdən
sonra Boris soruşdu. – Bəs atan çoxdandı yanına niyə gəlmir? Səbəbini demədi?
Boris çeşməyini çıxarıb döş cibinə qoydu.
−Deyir, nə bilim, qatar Moskvada az dayanır, yerin uzaqdır, gəlib-getməyə
vaxt çatmır.
−Hm...− deyə Boris gözlərini qıydı.
Keçən həftələrdə Boris vağzala yoldaşlarından birini qarşılamağa getmişdi.
O,  perronda  Rəhmanı  görcək  ona  yaxınlaşıb  danışmaq,  öz  zənnində  yanılıb-
yanılmadığını bir daha yoxlamaq istəmişdi. Bu dəfə Rəhman Borisi çeşməksiz o
dəqiqə  tanımışdı.  Kişi  özünü  itirdiyindən  nə  edəcəyini  bilməmişdi.  Tez
vaqonlardan birisinin qapısını açıb içəri girmişdi...
Ondan  sonra  Adil  atasının  yolunu çox  gözləmişdi,  lakin  kişi  bir  dəfə  də
olsun yataqxanaya gəlməmişdi.
−Bəs əvvəllər necə gəlirdi?
Adil atası haqqında ona verilən bu suallardan şübhələnən kimi oldu, başını
qaldırıb diqqətlə dostuna baxdı, ancaq bir söz demədi.
Boris  Adilin  baxışlarındakı  mənanı  duydusa  da,  özünü  o  yerə  qoymayıb
araya çökən sükutu pozdu:
−Əzizim,  mən  indiyə  kimi  səndən  heç  nəyi  gizlətməmişdim.  Biz  Bakıda
olanda  sən  məndən  şübhələnmişdin.  “Ürəyində  bir  sirr  var,  Borya,  mənə
açmırsan”, deyirdin. Yadındadırmı?
−Elədir, − Adil təsdiq etdi. – Bu söhbət mehmanxanada pivə içdiyimiz gün
olmuşdu.
−Bəli, bəli. − Boris aramla başını tərpətdi. – Tamamilə doğru deyirsən.
−Sonra?  –  deyə  Adil  onu  tələsdirdi.  Boris  təmkinini  pozmadan  sözünə
davam etdi:
−Sonrası odur ki, mən evinizin bir sirrini sənə hələ Bakıda danışacaqdım.
Onda  Ceyrana  görə  ovqatın  təlx  idi.  Bir  də  istirahətini  korlamağı  məsləhət
bilmədim.
−Axı, nə olub ki, Borya?!
−Atanın istiqraz vərəqəsinin on min manat udduğunu unutmamısan ki? –
deyə Boris bir müstəntiq ədasilə dostuna sual verdi.
−Yox, bunu ki, sənə özüm demişəm.
−Həqiqəti bilmək istəsən, qoy mən deyim: o udan istiqraz mənimki idi!
−Necə? Səninki?!
−Bəli, o istiqrazı atan məndən satın alıb.
Boris Nataşa ilə Bakıya gedərkən vaqonda olan əhvalatı yerli-yerində Adilə
nağıl elədi. Sonra da vağzalda Rəhmanla necə qarşılaşdığını və onun daha niyə
yataqxanaya gəlməməsinin səbəbini dostuna dedi.
−İndi başa düşürəm ki, bu məsələdə mənim də böyük axmaqlığım olub, −
deyə  o,  öz  təqsirini  boynuna  aldı.  –  Mən  də  o  vaxt  istiqraz  vərəqəsini  ona
sadəlövhlük  edib  heç  bir  şey  düşünmədən  satmışdım.  Sonradan  məsələni  başa
düşdüm.  Sən  demə,  savadsız,  lakin  bacarıqlı  adamlar  səni,  məni  də  aldada
bilərmiş!  Yadındadırmı,  mehmanxanada  bu  barədə  sənə  danışmışdım.  Ancaq  o
kişinin kim olduğunu bilmirdim. Bakıda məni atanla tanış edəndə nə gözlərimə, nə
də qulaqlarıma inandım.
Adilə hər şey aydın idi. Kələfin ucu tapılmışdı.
Adil Mənsurənin oxuduğu texnikuma göndərdiyi məktubun cavabını altı gün
sonra aldı. Qız dayısı oğlunun xahişilə son zamanlar qırmızı kirəmidli evdə baş
verən əhvalatları ona yazmışdı:
“... Diləfruzla dayım çox şeyi məndən gizlətsələr də, mən gördüyümü görmüşəm.
Ancaq sənə deməyə qorxurdum, Adil, xasiyyətini bilirəm. Dedim, atanla sözünüz düşər, onsuz da
səni az incitməyiblər. İndi ki, soruşursan, açıq deməliyəm: dayım Moskvadan gələndə özü ilə
çoxlu  şey  gətirir  –  parça,  ayaqqabı,  qol  saatı,  qab-qacaq...  Hamısını  da  tanımadığım kişilər,
arvadlar gəlib evinizdən aparırlar. Belə vaxtlarda Diləfruz xanım məni qulluğa göndərir. Ancaq
mən uşaq deyiləm ki, özümə görə ağlım var...
Hərdən evdə tək qalanda həyət qapısını döyən yad kişilərdən qorxuram. Ürəyimə min cür
fikirlər gəlir. Ancaq sən Bakıda olan vaxtlar arvad müştərilərinin hamısına tapşırmışdı ki, özü
bağda olacaq, mənimlə heç bir söz danışmasınlar. Bunu da sənə görə eləmişdilər. Onun üçün də
səni  evdən  uzaqlaşdırmaq  istəyirlər.  Düzünü  desəm,  buna  elə  dayım  da  razıdır.  Bilirəm,
güləcəksən, Laloçkanı sənə nişanlamağa çalışırlar”.
Mənsurə bildiklərini Adildən gizlətməsə də, hər şeyi qorxa-qorxa yazmışdı.
Qızın məktubu belə qurtarırdı:
“Adil,  kağızı  axşam çörək almağa gedəndə poçt qutusuna salacağam. Ancaq markasız
göndərəcəyim üçün üzr istəyirəm. Xahiş edirəm bu barədə nə Diləfruz xanım, nə də dayım xəbər
tutmasın. Əgər sən soruşmasaydın mən bu sirri ölənə kimi heç kəsə açmayacaqdım...”
Hələ orta məktəbdə oxuyarkən Adil, atasının xırda alverlə məşğul olduğunu
bilmişdisə də, buna əhəmiyyət verməmişdi. “Dava təzə qurtarıb, oğlum, mənim də
çalışdığım  odur  ki,  ağır  günlərin  əvəzini  çıxım.  Sənin  qarnın  tox  olsun,  üzün
gülsün”, deyən atası ilə istər-istəməz razılaşmışdı. Ceyranla axırıncı dəfə görüşdə
isə o, bunun ağrısını ürəyində duymuş, qızın yanında xəcalət çəkmişdi. Onda Adil
ilk dəfə atasilə üz-üzə durmuşdu.
Borisin  sözlərindən  və  Mənsurənin  məktubundan  sonra  təkcə  qırmızı
kirəmidli evi deyil, onun divarları arasında yaşayan Diləfruzu da, doğma atasını da,
o həyətə bu niyyətlə ayaq basan başqa adamları da Adil özünə yad hesab edirdi.
Mənsurəni tezliklə oradan uzaqlaşdırmaq istəyirdi.
Adil partiyaya girmək üçün aldığı anketi doldurmadı, qatlayıb kitablarının
arasına qoydu. Katibə dediyi sözlər üçün xəcalətindən yer yarılsaydı, yerə girərdi.
“Mən özüm aldansam da, partiyanı, dövləti aldada bilmərəm. Mən əvvəlcə
ailəmin hansı peşənin sahibi  olduğunu öyrənməliyəm! – deyə rahatlıq bilmədən
gecə-gündüz  düşünürdü.  –  Hər  şeydən  qabaq  mən  komsomolçuyam!  Dövlət
mənim üçün nələr etməyib? On beş ildir ki, məktəbdə müəllimlər, universitetdə
professorlar qayğımı çəkir, mənə elm öyrədirlər. Onlar məni təmiz qəlbli, namuslu
bir müstəntiq görmək, fərəhlənmək istəyirlər. Yataqxanada mənə işıqlı otaqlarda,
yumşaq, təmiz çarpayılarda yer verirlər. Bütün bunlar vətən qayğısı deyilmi? Yox,
mən  doğma  atam  da  olsa,  güzəştə  getməyəcəyəm!  Bu  yolda  öldü  var,  döndü
yoxdur! Yaxşı, bəs onda mən nə etməliyəm?!” Bu fikirlər hər an, hər dəqiqə Adilin
beynini gəmirir, onu dinc qoymurdu.
QARLI QIŞ GECƏSİNDƏ
Rəhman istiqraz vərəqəsini xeyli vaxt cibində gəzdirmiş, onu göstərmədiyi
adam  qalmamışdı.  Artıq  kişinin  ürəyi  buz  kimi  sərin  idi.  Heç  nədən  qorxusu
yoxdu. Moskvadan çamadan dolusu mal alıb gətirəndə kimsədən ehtiyat etmədən,
çəkinmədən “zayomun pulundandır”, deyə hökumətə razılıq edirdi. “Çox şükürlər
olsun ki, ömrümüzdə bir kərə bizim də üzümüz güldü. Allah Sovet hökumətindən
razı qalsın. Bizim kasıb evimizə şadlıq gətirən hökumətin o zayomu oldu. Yoxsa,
biz nəydik, Məmmədin ad gününü keçirtdi nəydi. Min şükür olsun o zayoma ki,
indi heç kimin əlində gözümüz yoxdur. Ondan qabaq itə də bir sümük borclu idik.”
Məmmədin  yeddi  yaşını  qeyd  edəndə  Diləfruz  qonaqların  yanında  belə  bir
diplomatik nitq söyləməyi ərinə tapşırmışdı.
İndi  istər  Diləfruz,  istərsə  də  Rəhman  Saleh  müəllimdən  də  ehtiyat
eləmirdilər.  Onlar  təkcə  Borisdən  şübhələnirdilər. Rəhman Borisi  sonuncu  dəfə
vağzalda görəndə onun kim olduğunu bilmişdi. Buna görə də arvadı ərinə Adilin
yanına gedib özünü göstərməyi məsləhət görmürdü.
Diləfruz Laloçkanın anasını “Adil qızınızla evlənməyə razı kimidir” deyəndə
arvad sevindiyindən Diləfruzu qucaqlayıb ətli yanağından bərk-bərk öpmüşdü.
−Lap özü ilə danışdın? – deyə arxayın olmaq üçün soruşmuşdu. – Bəs atası
nə deyir?
Diləfruz ağzını əymişdi.
−Atası?  Mən  olan  yerdə  atası  nəkaradır!  Adil  öz  dili  ilə  dedi  ki,  mən
razıyam, ancaq hələ tezdir. Qoy dərsimi qurtarıb gəlim, sonra gəlini gətirək.
−Vəssalam! – Laloçkanın anası rahatlıqla nəfəs almışdı. – Biz də hazır!
O  günü  axşamadək  Diləfruz  Adilin,  Laloçkanın  anası  isə  qızını
tərifləməkdən yorulmamışdı.
Rəhman  Moskvadan  oğlunun  göndərdiyi  parçanı  və  konfetləri  alanda
Diləfruz evdə yox idi.
−Baho! Bu nə qiyamət şeydir! – deyə kişi parçaya baxcaq ürəyində onun
bazar qiymətini təyin etdi.
Mənsurə sevincək Rəhmanın yanına gəldi:
−Bunu Adil mənim üçün göndərib, dayı, − dedi.
−Səninçün? Nədən bildin?
Adil Mənsurəyə yolladığı məktubda ona paltarlıq göndərdiyini də yazmışdı.
Lakin  qız  indi  sözün  düzünü  dayısına  deməyə  utandığından  pərt  olub  qırağa
çəkildi.
Diləfruz  Məmmədlə  içəri  girib  stolun  üstündəki  parçanı  və  konfetləri
görəndə arvadın gözləri bərələ qaldı.
−Bu hardandır, ay kişi? – deyə qabağa atıldı. Onun dalınca Məmməd də irəli
yüyürüb konfetləri qamarladı, kağızlarını soyub acgözlüklə yeməyə başladı.
−Bilmirəm bunları Adil kiminçün göndərib, − deyə Rəhman arvadına baxdı,
− deyəsən Mənsurəyə yollayıb.
Diləfruzun səsi divarlarda titrədi:
−Kimə?! Mənsurəyə neyçün?! Mənsurə təzə gəlin-zaddır bəyəm?
Kişi fağır-fağır başını çiyninə əydi.
−Nə bilim vallah...
−Hə-ə!.. – deyə Diləfruz səsini uzatdı, − başa düşdüm. Bu vaxt Məmməd
ikinci dəfə stola yaxınlaşıb konfetdən götürmək istəyəndə, anası şappıltı ilə onun
əlinin üstünə vurdu.
−Ədə,  dəymə!  –  Arvad  üzünü  Rəhmana  tutdu.  –  Bunları  Adil  yəqin  ki,
Laloçkaya göndərib, başqa cür ola bilməz.
Bu söz Mənsurəyə güllə kimi dəydi.
Diləfruzun dediyi Rəhmanın da ağlına batdı, kişi bığlarının altından güldü.
−Doğrudan, elədir ki, var. Laloçkayçün göndərər.
−A...  bəs  necə? Daha uşağın gəlməyinə az  qalıb  də.  Əlinə düşən puldan
yavaş-yavaş alıb yığır. Bunu da əlbət yollayıb ki, Laloçkanı ad eləyək, üzükdən
qabaq onu aparaq.
Mənsurə dözə bilmədi:
−Adilin adına böhtan deməyin. Onun heç Laloçkanı görən gözü yoxdur!
Diləfruz cəld geri çevrildi.
−Kəs səsini! – O Mənsurənin ağzını əydi: − “Adilin adına böhtan deməyin”.
−Bəli, Adil elə qızla bircə addım atmağı özünə təhqir bilər. Siz özünüzdən...
−Kəs səsini! – deyə Diləfruz özündən çıxdı. – Bundan sənə nə borc? Sən
kimsən bizim işimizə qarışırsan?!
−Hər halda mən özümü Adilə sizdən yaxın sayıram, − deyə qız da dilini
saxlamadı. – Axırda özünüzü xalqa güldürəcəksiniz.
−Görürsən? Görürsən, Rəhman bacın qızını?! Eşitdin mənə nə dedi?..
Rəhman da Mənsurəyə acıqlandı:
−Heç  dəxli  mətləbə  var?!  –  sən  belə  işlərə  qarışma,  qızım.  Nə  borcuna.
İstəməsə xələtlik göndərməz ki.
−Baş  üstə!  –  deyə  Mənsurə  əl-qolunu  yellədə-yellədə  dəhlizə  keçdi.  –
Özünüz bilərsiniz... Nə istəyirsiniz eləyin. Mən daha danışmayacağam!
O biri gün Diləfruz Laloçkanı anası ilə evlərinə qonaq çağırdı. Bu gəlişin
səbəbini  başa  düşməyən  ana  ilə  qız  gözlərini  Diləfruzun  ağzına  zilləyərək
oturmuşdular. Nədənsə bu gün Diləfruz da çox ciddi idi. Mənsurə stolun üstünə
boşqab düzəndə Laloçkanın ürəyi dözmədi. Durub mətbəxə keçdi.
−Hə, demək belə-belə işlər, − deyə səbirsizliklə yeməyin ortaya gəlməsini
gözləyən Rəhman  mızıldandı.
Mənsurə mətbəxə girən kimi Laloçka onu qırağa çəkdi.
−Bilmirsən, Diləfruz xanım anamı neyçün çağırtdırıb, − deyə soruşdu.
Mənsurə bir an belə fikirləşmədən cavab verdi:
−Bilirəm!
−Xeyirdirmi?
−Xeyir olmamış, nə ola bilər ki? Adil sənə xalatlıq yollayıb, şirni göndərib!
Bu gün-sabah da nişan üzüyünü gətirəcəyik. Başa düşdün?
Laloçka şadlığından tullana-tullana o biri otağa keçdi.
Adil  Mənsurəyə:  “Özünü  Diləfruza,  Laloçkaya  çox  fağır  göstərmə,  −
demişdi. – Yoxsa, onlar adamın başını yeyərlər”.
İndi Mənsurə də cürətlənmişdi. Laloçkadan acıq almaq üçün onu gülünc bir
vəziyyətdə qoymaq istəyirdi.
Yeməkdən  sonra,  Diləfruz  Adilin  göndərdiyi  parçanı  və  konfetləri  ortaya
gətirdi.
−Bax, gərək inciməyəsiniz. Oğlumuz necə istəsə biz də elə eləyəcəyik. Bir
də axı,  oxumuş adamdır. Ona köhnə qayda ilə evlənmək olmaz,  hələlik bunları
Laloçkaya pay göndərib, əlbət ki, əsl dəm-dəsgahı özü gələndən sonra olacaq.
Mənsurə altdan-altdan onları süzüb bic-bic gülürdü.
Laloçka isə çiyinlərini əsdirə-əsdirə nazlanırdı.
−Lap yaxşı eləyir – deyə Laloçkanın anası da Diləfruzla razılaşdı. – Biz özgə
deyilik ki.
Bu ara Mənsurə də söhbətə qarışdı:
−Allah mübarək eləsin!
−Sağ  ol,  qızım,  o  gün  olsun  səninçün  olsun!  –  deyə  Laloçkanın  anası
razılığını bildirdi.
O gün ana-bala şadlıqdan gecəyə kimi evlərinə getmədilər. Qudalar “təzə
bəylə” “təzə gəlinin” şirnisini  içdilər, onları  hamama apardılar, toylarını  etdilər,
köçürdülər, hətta uşaqları da oldu...
Laloçka anasilə getməyə hazırlaşanda Diləfruz:
−Ay kişi, gəlini tək buraxma – deyə ərinə, onları evlərinə ötürməyi tapşırdı.
Çay  içən  Mənsurə  “gəlin”  sözünü  eşidəndə  gülməkdən  özünü  saxlaya
bilmədi, çəçəyib gözləri yaşarınca öskürdü.
Laloçka “qaynatasının” qoluna girərək pilləkənləri endi.
Şəhərdə  çovğundan  göz  açmaq  mümkün  deyildi.  Beş  addımlığı  görmək
olmurdu.  Külək  küçələrin  qarını  sovurub  divarlara,  qapı-pəncərələrə  çırpırdı.
Teleqraf dirəklərində məftillər vıyıltı qoparır, ətrafdakı səs-küyü daha da artırırdı.
Zəif şölə saçan elektrik lampaları tez-teza yanıb-sönürdü. Həmişə işıqları çil-çıraq
kimi  yanan  Bakını  bu  axşam  qaranlıq  bürümüşdü.  Arabir  uzaqda  minik
maşınlarının siqnalı və tramvayların zəng səsi eşidilirdi. Küçələrdə tək-tək görünən
adamlar  sifətlərini  çovğundan  qorumaq  üçün  yaxalıqlarını  qaldırıb  evlərinə
tələsirdilər. Hər  yan qarla  örtülmüşdü.  Soyuq adamın iliklərinə işləyirdi.  Külək
binaları yerindən uçurmaq istəyirmiş kimi getdikcə güclənirdi.
Belə çovğunlu axşamda qırmızı kirəmidli evin qapısında bir minik maşını
dayandı. İçərisindən ortaboylu, başında qulaqlı papaq, əynində boynu xəzli palto,
ayaqlarında uzunboğaz çəkmə olan bir oğlan düşdü. Onun əlində kiçik çamadan
vardı. Oğlan qapıya yaxınlaşaraq zəngi basdı. Maşın uzaqlaşıb gözdən itdi.
Adil qəfildən içəri girəndə Diləfruzla Rəhman mat qaldılar. Sonra hər ikisi
sevincək ayağa qalxıb onu qarşıladı.
−Xoş  gəlmisən,  oğlum,  belə  xəbərsiz-ətərsiz  neyçün?  –  deyə  Rəhman
yaxınlaşıb onu qucaqladı. – Necəsən, nə var, nə yox?
Adil atasının suallarına qısa cavablar verərək, onun qolları arasından xilas
olcaq,  soyunmağa  başladı.  Mənsurə  dayısı  oğlunun  paltosunu,  papağını  alıb
mıxdan asdı.
Diləfruz dil-ağız elədi:
−Hə, daha əvvəlki vaxtın deyil ki, evə üç ildən bir gələsən. Deyəsən, indi
Bakı çəkir səni özünə tərəf.
Hələ  qapını  açanda  Adilin  sifətini  çox  tutqun  görən  Mənsurə  təşvişə
düşmüşdü.
−Xeyir  olsun,  oğlum. Ovqatını  təlx görürəm. Yəqin soyuq kəsib kələyini
yolda, − deyə Rəhman da oğlunun məyus olduğunu hiss etdi.
Adil keçib evin yuxarı tərəfində, stolun dalında əyləşdi.
−Bir danış görək necəsən?
−Çox sağ olun, yaxşıyam, − deyə Adil dəsmalını  çıxarıb qardan islanmış
üzünü, boynunu sildi. – Sizdə təzə nə xəbər var?
−Bizdə təzə nə olacaq, köhnə hamam, köhnə tas! Altı, yeddi ay əvvəl necə
qoyub getmişdin, o cür yaşayırıq. Günümüzü birtəhər başa vururuq.
−Ay qız, Adil ac olar, tez bir şey hazırla, − deyə Diləfruz Mənsurəyə tapşırdı.
Adil etiraz elədi:
−Ac deyiləm, sağ ol, yemişəm.
−Onda çay qoy, soyuqdan gəlib.
Bu gecə evdə bir əhvalat baş verəcəyini Adilin gözlərindən oxuyan Mənsurə
özünü itirmişdi. Qız mətbəxə gircək bir stəkan salıb sındırdı.
Cingiltini  eşidən Diləfruz ayağa qalxıb Mənsurənin yanına getmək istədi,
Rəhman qoymadı:
−Eybi  yoxdur,  aydınlıqdır,  təki  sınan  qab-qacaq  olsun.  –  Rəhman  üzünü
yenə  Adilə  tərəf  çevirdi  –  hə,  demək  belə-belə  işlər...  Yaxşı,  oğlum,  tamam
qurtardın gəldin, yoxsa genə gedəcəksən?
−Hələ qurtarmamışam, diplom yazıram.
−Nə yazırsan?
−Diplom. Bir kitab yazıb, yenə Moskvaya gedəcəyəm.
Rəhman  heç  nə  başa  düşmədi.  Gözlərini  qıyıb  bir  an  fikrə  getdi.  Sonra
yerində qurdalanaraq soruşdu:
−Yaxşı, bəs sən prokurorluq oxumursan, şair-zad deyilsən ki, kitab yazasan?
−Qayda  belədir.  Mən  sən  deyən  kitablardan  yazmayacağam.  Sovet
cəmiyyətində  alverçilərlə  mübarizə  haqqında  yazacağam!  Evə  də  onun  üçün
gəlmişəm. Gəlmişəm material toplayım.
Adil sözünü deyib atasına çəpəki bir nəzər saldı. Rəhmanın rəngi saraldı. O,
naməlum  bir  nöqtəyə  baxaraq  fikrə  getdi:  “Necə  yəni  alverçilərlə  mübarizə
haqqında yazacağam? Bu nə sözdür? – Kişi öz-özünə toxtaqlıq verdi: − Hə, nə olar
ki,  qoy  yazsın  da.  Bunun  mənə  nə  zərəri.  –  O  yenə  istər-istəməz  özü  barədə
düşündü. – Yox...  bu mənim heç xoşuma gəlmədi. Heç dəxli mətləbə var? Axı,
başqa şey haqqında yaza bilməz?..”
Çovğun ara vermədən pəncərələri döyəcləyirdi. Sanki ac yalquzaq şüşələri
cırmaqlayır, evə girməyə can atırdı.
Mənsurə ürəyi döyünə-döyünə qapı arasından söhbətə qulaq asırdı.
Ərinin susduğunu görən Diləfruz dilləndi:
−Yaxşıya...  soruşmaq  ayıb  olmasın,  alverçi  deyəndə,  bəyəm  Moskvada
yoxdur ki, Bakıya gəlmisən?
Adil istehza ilə güldü:
−Nə fərqi var ki! – O, həyəcanlı olduğunu gizlətməyə çalışsa da, bacarmırdı.
Söhbətə haradan, nə cür başlayacağını bilmirdi. Adil ömründə indiki kimi çətin bir
işə girişməmişdi.
Lakin qət etmişdi. Fikrindən dönməyəcəkdi!.. Mənsurə üç stəkan çay gətirib
əvvəlcə Adilin, sonra Diləfruzla Rəhmanın qabağına qoydu.
−Mən içmirəm! – deyə Diləfruz stəkanı qırağa itələdi.
Rəhman fikrə getmişdi, tez-tez çənəsini sığallayırdı. Diləfruz da rahat otura
bilmir, əsəbi halda stulu cırıldadırdı. Adil danışmadan evə göz gəzdirirdi. Xeyli
vaxt  heç  kim  dillənmədi.  Adil  çayını  haçan  içdiyini,  soyuqmu,  istimi  içdiyini
bilməmişdi. Qabağındakı stəkan boş idi. Mənsurə qalxıb ona bir də çay gətirdi.
Otağa yenə gərgin bir sakitlik çökdü. Adil elə dərin düşüncəyə dalmışdı ki, bu an
harada  olduğunu  belə  unutmuşdu.  Onun  başında  iki  fikir,  iki  hiss  bir-biriylə
çarpışırdı.
Bir tərəfdən ata məhəbbəti Adili susmağa çağırırdısa, o biri tərəfdən haqq,
ədalət, vətəndaşlıq borcu onu dillənməyə vadar edirdi. Bu dəqiqə onun üçün hər
ikisi – susmaq da, danışmaq da çətin idi. O, şiddətlə döyünən ürəyini sakit etmək
üçün stəkanı götürüb çaydan bir qurtum içdi. Lakin çay isti idi, dilini yandırdı. Tez
stəkanı yerə qoyub azacıq qırağa çəkildi. Adil özü istəmədən yenə evin divarına
göz gəzdirdi. Divardakı böyük xalçanı görcək ürəyi yenidən çırpındı. Daha susa
bilmədi. Üzünü atasına çevirib təmkinlə danışmağa çalışaraq:
−Ata, o divardakı xalçanı təzə almısan? – deyə soruşdu.
Rəhman başını qaldırdı.
−Hansını, oğlum? Hə, onu səninçün alıb hazırlamışam. 
Adil başını tərpətdi.
−Bəs mıxdan asılan o kostyum kimindir?
−O?.. – Rəhmanın dili dolaşdı. – Onu Diləfruz xanım tikdirib mənimçün...
Xoşuna gəlir, qurbandır sənə.
−Çox sağ ol.
Adili hirs boğurdu. Sözünün dalını gətirə bilmədi. Onun bu cür sükut etməsi
Rəhmanla Diləfruzu daha çox narahat edirdi.
Adilin bu sualları nə məqsədlə verdiyini bilən Mənsurənin ürəyi titrəyirdi.
Qız öz ürək döyüntüsünü saxlamağa çalışırdısa da, bacarmırdı.
Adil nə düşündüsə, ayağa qalxdı. Kostyumu mıxdan alıb öz üstünə tutdu.
−Ata, bunu nə böyük tikdirmisən?
−Həri, elə qəsdən bir az gen-bol eləmişəm, − deyə Rəhman qeyri-müəyyən
bir tərzdə cavab verdi.
Adil kostyumu ona uzatdı.
−Gey bir baxım.
Diləfruzun rəngi duruldu.
−Bəyənirsənsə, özün gey, Adil.
−Doğru deyir, oğul, deyəsən gözün tutub. Bağışladım sənə!
−Yox, ata, mənim üçün çox böyükdür.
−Elə  mağazadakıların  hamısı  belə  idi.  Bilsəydim,  xoşuna  gələcək  bir  az
kiçiyini alardım. – Rəhman birdən ayıldı və tez sözünü dəyişdi: − Elə mənə də bir
az böyük kimidir...
Adil sınayıcı nəzərlərlə atasına baxıb soruşdu:
−Bəs deyirsən əynimə tikdirmişəm...
−Əşi, rəhmətliyin oğlu, indiki dərzilərdə bəyəm bir dərzilik qalıb ki, əyninə
də tikə bilələr?
−O, hansı dərzidir, ata?
−Hə?.. Nə bilim, vallah... Əlqərəz, otur bir yaxşı-yaxşı söhbət eləyək.
Rəhman  kostyumu aparıb  yerindən  asanda  Adil  onun  əllərinin  titrədiyini
aydın görürdü.
−Maşallah,  o  uduş  pulu  evimizə  xeyli  kömək olub!  –  deyə  Adil  atasına
eşitdirdi. Bu söz kişini yenidən cürətləndirdi:
−Allah hökumətin cibini  dolu eləsin,  oğul!  – deyə stəkanı  əyib onsuz da
soyumuş  çayı  nəlbəkiyə  tökdü.  –  Səndən  sonra  lap  kasıblamışdım.  İş  o  yerə
çatmışdı ki, bir yol Saleh müəllimə də ağız açmalı oldum. O, insafını allah kəsmiş
də...
−Vermədi?
−Yox, əşi! Sən hələ bu adamları yaxşı tanımırsan.
Diləfruz ərinin sözünü tamamladı:
−Allah ona verdiyi canı ala bilmir, Saleh müəllimdən borc almaq olar?
Adil məqsədini büruzə verməmək üçün özünü etinasız göstərməyə çalışaraq:
−Ata, − dedi, − uduş pulunu nə vaxt almısan?
−Hə? Zayomun pulunu! Elə o vaxt! Udannan bir az sonra.
−Neçə gün sonra!
−Heç  dəxli  mətləbə  var?  Bu  nə  sözdür,  oğul?!  İndi  hər  haçan,  axır  ki,
almışam da, xərcləmişəm də.
“Daha bəsdir! – deyə Adil mətləb üstünə gəlməyi qət elədi. – Deyəsən mən
bütün düşündüklərimin əksinə hərəkət edirəm. Acizlik göstərirəm. Əgər belə isə,
daha  bu  söhbəti  başlamaq  nəyə  gərəkdi.  Danışacağam!  Özü  də  çox  ciddi
danışacağam!” Adil sifətinə ciddi bir ifadə verdi:
−Ata! Bunları öyrənmək mənə lazımdır.
Rəhman darıxdığını hiss edib köynəyinin yaxasını açdı, acıqla oğluna baxdı:
−Yəni çox vacibdir, biləsən? Sənə atçot verməliyəm?
−Əslinə  baxsan  mən  Bakıya  elə  buna  görə  gəlmişəm.  Bu  dəfə  Diləfruz
xanımla sən mənə haqq-hesab verməli olacaqsınız!
−Bura bax ey, − deyə arvad səsini ucaltdı, − aşna-aşna çıxdın ocaq başına!
Fikrin nədir, balam, açıq danışsana!
Adil mənalı bir tərzdə Diləfruzu süzərək asta-asta başını tərpətdi.
−Tələsmə, hər şeyi biləcəksən.
Vəziyyətin  gərginləşdiyini  görən  Mənsurə  stəkanları  stolun  üstündən
yığışdırıb  mətbəxə  apardı.  Adil  qalxıb  onun  dalınca  getdi.  Mənsurəni  Saleh
müəllimi  çağırmağa  göndərib  yenə  öz  yerinə  qayıtdı.  Lakin  oturmadı.  Stolun
dalında dayanıb bir atasına, bir də Diləfruza baxdı.
−Siz  onu  bilin  ki,  mən  hər  şeydən  xəbərdaram!  –  deyib  alt  dodağını
dişlərinin arasında sıxdı.
Diləfruz özündən çıxdı:
−Nə olub? Adam öldürməmişik, oğurluq eləməmişik! Nə eşitmisən deginən!
Xux! Qorxduq! Sən Moskvadan gəlmisən deyə, biz Bakıdan çıxacağıq?! – Adil
atasının sifətinə baxanda bir  anlığa onun halına acıdı,  lakin Rəhman bunu hiss
etdiyi üçün tez özünü doğruldub kinlə oğlunu süzdü.
−Sən deyəsən gedib oxuyub adam olmaqdansa, daha da axmaqlamısan! Başa
düşə bilmirəm fikrin nədir.
Aynabənddən öskürək səsi eşidildi. Evin qapısı astadan döyüldü.
−Buyurun!  –  deyə  Adil  dilləndi.  Saleh  müəllim paltosunu çiyninə  salmış
halda içəri girdi.
−Baho...  Adil!  –  Lakin  o evdəkilərin  üzündən vəziyyəti  başqa  cür  görüb
səsini dəyişdi. – Xoş gəlmisən.
Adil müəllimlə əl tutub öz yerini ona verdi:
−Nə təhərsiniz, Saleh müəllim?
Kişi başının hərəkətilə razılığını bildirdi. Diləfruz dalını müəllimə çevirdi.
Mənsurə qapını örtüb kandarda dayandı.
−Sizə zəhmət  verdiyim üçün üzr istəyirəm, − deyə Adil,  Saleh müəllimə
müraciət etdi.
Müəllim  heç  bir  şey  anlamayıb  gözlərini  döydü,  paltosunu  çiynindən
sürüşdürüb  stulun  söykənəcəyinə  saldı.  Sonra  papağını  çıxarıb  dizinin  üstünə
qoydu.
−Buyur, − dedi, − sənin üçün nə zəhmət çəksəm, mənə xoşdur.
Diləfruz hövsələdən çıxdı.
−Bura bax, müəllim! Bəlkə xalqın öz xarabasında bir gizli söhbəti var, gərək
sənə elə deyəm dur çıx get?!
−Müəllimi mən çağırmışam! – deyə Adil cavab verdi.  – Sən dilini gödək
saxla!
Diləfruz “a-a” deyərək sağ əlini sol əlinin dalına vurub yanağına söykədi. –
Bu nə sözdür! Gedə elə bil bizi məhkəməyə çəkib!
Adil səsini ucaltdı:
−Bəli, düzünü bilmək istəsəniz, mən bu gecə sizi mühakimə edəcəyəm! 
– Adil, oğlum... – deyə Rəhman onu sakit etməyə çalışdı.
Yataq otağından “Ay mə...” deyən Məmmədin səsi eşidildi. Azacıq sonra o
ara qapını açıb içəri girdi və anasının yanına qaçaraq onun dizlərini qucaqladı.
−Qorxma, bala, qorxma, − deyə Diləfruz uşağın başını sığalladı. Məmməd
yuxulu gözlərini geniş açıb təəccüblə evdəkilərə baxdı.
Saleh  müəllim  stola  dirsəklənərək  hərəkətsiz  oturmuşdu.  Hələ  də  qapıda
dayanmış Mənsurə qorxudan tir-tir əsirdi. Adil üzünü atasına tutaraq səsinə daha
da qüvvət verdi.
−Mən daha üç-dörd il qabaqkı adam deyiləm! İndi hər şeyi başa düşürəm.
Düzünü  de,  ata,  o  divardakı  xalçanı  hansı  pulla  almısan?  O  mıxdan  asılan
kostyumu öz əyninəmi tikdirmisən? Niyə susursan? Danışsana! – O, nəfəsini dərib
kinayə ilə əlavə etdi: − İstiqraz vərəqəniz udmuşdu?! Sən o istiqrazı Moskvadan
gələndə  mənim  yoldaşımdan  pulla  almısan!  Alverlə  qazandığınız  haram  mal-
dövlətinizi qorumaq üçün camaatın gözündən əski asmaq istəmisən! Əgər bu doğru
olsaydı,  sən  o  istiqraz  vərəqəsini  üç  ay  cibində  gəzdirib  gedib-gələnə
göstərməzdin!
Rəhman xəstə adam kimi zarıldadı:
−Heç dəxli mətləbə var. Axı, sən nöşün hər sözə inanırsan?
Diləfruz üzünü Adilə tutub yumruğunu stola çırpdı:
−Gözünün içinə kimi yalan deyirsən!
−Sus! – deyə Adil onun üstünə çığırdı. – Sənin cinayətlərin onunkundan da
artıqdır. Bu evə gələndə sən özünlə murdar əməllər gətirdin! Atamı bu yola sən
oldun. Sənin nəfsin oldu! Hər ikiniz – o da, sən də xalqın qanını sorursunuz, mən
hər  şeydən  xəbərdaram!  Camaatı  soyub  taladınız.  Siz  mənim başımı  dost-aşna
arasında yerə soxdunuz! Axırı sorağınız Moskvaya gəlib çıxdı. Daha bəsdir!
Adilin  yanaqlarında  və  gözlərinin  altında  puçur-puçur  tər  damcıları
parıldayırdı. Qıvrım saçları alnına dağılmışdı. Nəfəs aldıqca geniş sinəsi aramsız
qalxıb enirdi.
−Demək,  məndən sonra  o qədər  ehtiyac içində qalmısınız  ki,  axırı  Saleh
müəllimdən borc  istəmisiniz,  eləmi?!  Müəllim də  bilə-bilə  sizə  pul  verməkdən
boyun qaçırıb? Elədirmi?
İndiyə  kimi  bir  kəlmə  belə  danışmadan  yerində  sakit  əyləşən  müəllim,
nəhayət hərəkətə gəldi. Özünəməxsus bir təmkinliklə, mülayim səslə dilləndi:
−O doğrudur ki, başqasının ailə işinə qarışmaq yaxşı deyil. Buna heç mən də
razı olmazdım. Ancaq indi görürəm ki, Adil məni çağırmaqda çox düzgün hərəkət
eləyib.  Sən  otur,  oğlum,  −  deyə  o,  Adilin  əlindən  tutub  aşağı  dartdı.  –  Heç
hövsələdən çıxma. Hər işi sakit görmək lazımdır. – O, üzünü Diləfruza tutdu. – Sən
də xahiş edirəm, mənə gözlərini çox bərəltmə! Mən sənin üçün Rəhman deyiləm.
Üstünə bir kəlmə də qoymayacağam. Eşitdiklərimə inanmıram, elə bildiklərimi,
gördüklərimi desəm kifayət edər!
Saleh  müəllim,  Rəhmanın  Moskvadan  satmağa  nələr  gətirdiyini,  qırmızı
kirəmidli evə kimlərin gəlib Diləfruzla alver elədiyini və axırda bu cinayətə göz
yummamaq üçün milis idarəsinə xəbər verdiyini aram-aram Adilə danışdı.
−Hələ,  siz,  − deyə o, barmağı ilə Rəhmanla Diləfruzu göstərdi,  − üstəlik
məni evimdən-eşiyimdən də uzaqlaşdırmaq istəyirdiniz. Mən axmaq deyiləm! Nə
qədər az bilsəm, yenə Rəhmanla Diləfruzdan çox bilirəm. Əslinə baxsan, elə bu
təqsirin bir qismi də məndə olub. Sizinlə qonşu olmaq daha məndə də abır-həya
qoymadı.
−Yaxşı, bura bax a!.. – Diləfruz yanıb tökülürdü. – Axır sözünüz nədir? Nə
istəyirsiniz, balam, bizdən?!
Müəllim bu dəfə adəti xilafına, çox kəskin cavab verdi:
−Daha bəsdir, camaatı soyduğunuz! – O, əsəbiləşib yerindən qalxdı, əlləri
əsə-əsə paltosunu çiyninə salıb yenə oturdu.
−O dəfə mən özüm axmaqlıq edib sizinlə möhkəm başlamadım! Siz milis
orqanlarına  min  kələk  gəlib  yaxanızı  qurtardınız.Adil  bu  evin  uşağı
olmasaydı,çoxdan öz cəzanızı çəkmişdiniz!..
−Mənə  görə  onları  heç  kəs  bağışlamayacaq,−deyə  Adil  qarşısında  oturan
Diləfruza nifrətlə baxdı. − İndiyə kimi evimizdə üstüörtülü qalan bu cinayəti mən
özüm açacağam!
−Nə  cinayət?!  Mən  kimin  nevini  soymuşam?!  –  deyə  Rəhman  oğlunun
üstünə qabardı. – Kimin malını oğurlamışam?!
Adil cəld yerindən qalxıb kostyumu mıxdan aldı.
−Bəs bu nədir?
O, şkafı açıb ipək, şal parçaları, əcərlı qadın, kişi ayaqqabılarını bir-bir yerə
çırpdı.
−Bəs bunlar  nədir? Bunlar  nədir?!  Siz xalqın cibini  soyursunuz! Azdırsa,
yenə göstərim!
O cavab gözləmədən aynabəndə yüyürdü, cib fənərini çamadandan çıxarıb
tələsik həyətə düşdü. Bayaq mətbəxdə Mənsurə ilə görüşərkən qızın nişan verdiyi
yerə cumdu.
Otağa gərgin bir  sükut  çökmüşdü.  Məmməd anasına sarılaraq dörd gözlə
qapıya  baxırdı.  Saleh  müəllim  əsəbi  halda  barmaqlarilə  stolu  taqqıldadırdı.
Diləfruz başındakı şalın saçaqlarını didirdi. Rəhman bığlarının ucunu çeynəyirdi.
Mənsurə evin aşağı başında küncə qısılaraq tez-tez gözlərini qırpırdı.
Qapıya zərblə elə bir təpik vuruldu ki, divarların malası töküldü. Adil əlində
iri bir bağlama cəld içəri girdi.
−Bəs bunlar nədir?! – deyə o, bağlamanı ortaya tulladı.
Rəhman ilan vurmuş kimi ayağa durdu. Diləfruz uşağı qucaqlayıb yerindən
qalxdı.
−Baxın! – Adil bağlamanı açıb şeyləri yerə tökdü. İçindəki qab-qacaqdan bir
neçəsi  parça-parça  oldu,  rəngbərəng  kişi,  qadın  tufliləri,  ipək  parçalar,  kapron
corablar, xəz papaqlar, modalı rediküllər pərakəndə halda döşəməyə səpələndi.
Mənsurə nə fikirləşdisə cəld o biri evə keçdi. Saleh müəllim şeyləri görcək
üzünü Rəhmana tutaraq:
−Tfu! – deyə stulunu geri çəkdi.
Mənsurə  o  biri  evdən  gətirdiyi  şadlanka  parçanı  yerdəki  şeylərin  üstünə
fırlatdı.
−Bu da mənə lazım deyil! – Mən haram pulla alınan parçadan özümə paltar
tikdirmərəm. Qoy bunu Diləfruz öz boyuna biçdirsin!
−Bunlarıdamı özünüz üçün almısınız?!  –  deyə Adil  əlindəki fənəri  acıqla
stolun üstünə atdı. – Niyə dinmirsiniz? Sənin ki, səsin həmişə həyət-bacanı başına
götürərdi, Diləfruz xanım?!
Arvad çiyinlərini əsdirib yerində fırlandı:
−Öz atanla danış, mənim təqsirim-zadım yoxdur!
−Xeyr, sənin günahın çox böyükdür! Onu bu yola çəkən əgər bir tamahdırsa,
bir  də  sənsən!  Anamın  sağlığında  mən  evimizdə  belə  şeylər  görməmişdim.
Qonşular  bizə  bu gözlə  baxmamışdılar. Sən bu evə  ayaq basandan məni  məhv
etmək istədin. Axırı evdən getməyə məcbur oldum. Sənə görə nə əzablar çəkdiyimi
özüm  bilirəm.  Mən  yenə  salamatam!  Sən  saxlamasan  da,  ana  kimi  qayğımı
çəkənlər tapıldı.
Rəhman stulu  təpiklə  vurub  aşırdı.  Üzünü  Adilə  tutaraq  çənəsini  qabağa
verdi:
−Axır sözünü de!
−Axır  sözüm  odur  ki,  mən  öz  evimizdəki  bu  cinayətə  göz  yumub
susmayacağam!
−Əbləh – deyə Rəhman stol üstündəki fənəri götürüb var gücü ilə ona atdı.
Adil tez aşağı əyildi. Fənər pəncərəyə dəydi, şüşələr cingilti ilə yerə töküldü. Adil
alnını  tutdu.  Şüşənin  qırığı  onu  qaşının  üstündən  yaralamışdı.  Qan  Adilin
barmaqları  arasından axıb yanaqlarına süzüldü.  Məmməd çığıraraq stolun altına
girmək istəyəndə, Diləfruz onu qucağına alıb bayıra qaçdı. Saleh müəllim yaşına
uyğun olmayan cəldliklə irəli atılaraq Rəhmanın qabağını kəsdi.
Mənsurə cumub Adilin yarasını tutdu. Qanın dayanmadığını görüb o biri evə
yüyürdü. Bir parça əski götürüb Adilin başını sarıdı.
−Bəli,  ata,  −  Adil  qəti  bir  səslə  qışqırdı,  −  mən  bir  müstəntiq  kimi  ilk
mühakiməmə öz evimizdən başlayacağam!
Adil qan sızan barmaqlarının arasından atasına baxdı. Bu an o, çox qəribə
hisslər  keçirdi.  İstər-istəməz atasının  keçmiş  günlərini,  anasını  xatırladı.  Adil  o
vaxt Rəhmanı da Nərgiz qədər sevərdi. Ürəyində ona qarşı nifrət hissi ilə birgə
məhəbbət  də  artdı.  Sanki  o,  atasını  bu  gün  sonuncu  dəfə  görürdü.  Yarasının
sancmasına baxmayaraq, Adil atasının halına yanırdı. O, öz-özünü məhv etmişdi!
Bu yol gec-tez Rəhmanı nəhayətsiz bir uçuruma yuvarladacaqdı. Adil atasını bu
qorxulu yoldan geri qaytarmaq istəmişdi. Ancaq gecikmişdi...
Deyəsən Rəhman tutduğu işə peşman olmuşdu. Qan Adilin alnından sızdıqca
kişinin kədəri artır, gələcək təhlükəsindən çox oğlunun indiki vəziyyətinə acıyırdı.
Əgər o keçmişi, Diləfruza qədərki təmtəraqsız, sakit həyatını geri qaytara bilsəydi,
bu vaxta kimi bütün qazandıqlarının hamısını verərdi. Rəhman hər şeyi ancaq indi,
indi başa düşürdü...
Sanki evin bir  divarı  uçmuşdu.  Şiddətli  külək pəncərənin sınıq gözündən
qarı içəri vurur, künc-bucağı dolanıb otağı soyudurdu.
Bir az sonra Rəhman da, Diləfruz da tir-tir əsirdi. Bu qaranlıq çovğunlu qış
gecəsi, indi onların qəlbinə bir üşütmə gətirmişdi.
E P İ L O Q
O  qarlı  qış  gecəsindən  sonra  qırmızı  kirəmidli  evdə  həyat  tamam
başqa cür başlamışdı.
Laloçka Adilin göndərdiyi parçadan tikdirib geydiyi təzə paltarını sevimli
rəfiqəsinə  göstərmək üçün onlara  gələndə,  qızı  dəhşət  bürümüşdü.  Evin əmlakı
müsadirə olunmuş, Rəhmanla Diləfruz məsuliyyətə cəlb edilmişdi.
Laloçka  bu  xəbərdən  təşvişə  düşərək,  birbaş  evlərinə  qaçmış  və  həmişə
medalyonunda  gəzdirdiyi  şəkli  cırıb  atmışdı.  Onun  “məhəbbəti”  də  bununla
qurtarmışdı.
İndi o vaxtdan xeyli keçirdi. O qarlı qış gecəsindən sonra qırmızı kirəmidli
evdə həyat tamam başqa cür başlamışdı.
İsti sentyabr günləri idi.
Moskva  universitetini  bitirmiş  Adil,  işləmək  üçün  Bakıya  gəlmişdi.  O,
atasını xatırladıqca ürəyində bir ağrı duysa da, vətən, xalq qarşısında alnı açıq idi.
O,  müqəddəs  sovet  qanunlarının  keşiyində  namusla  durmuş,  öz  vətəndaşlıq
borcunu yerinə yetirmişdi. Başqa cür ola da bilməzdi! O, heç vaxt cinayətə göz
yummayacaqdı. Universitet Adili belə öyrətmişdi!
Saleh  müəllim Məmmədi  aparıb  özünün  dərs  dediyi  məktəbə  qoymuşdu.
Evdə uşağın tərbiyəsiylə Mənsurə ilə Adil məşğul olurdu.
Bu gün qırmızı kirəmidli evin həyətinə su səpilib tər-təmiz süpürülmüşdü.
Otaqlar da, aynabənd də səliqəyə salınmışdı. Nərgizin şəkli yenə əvvəlki yerindən
asılmışdı.
Texnikumu qurtardıqdan sonra kitabxana müdirəsi təyin olunmuş Mənsurə
işdən yenicə gəlmişdi. Lakin içəri girmirdi. Həyətdə ayaq saxlayaraq, aynabənddə
oturub tar çalan Adilə baxırdı.  Onun mehriban gözlərində məhəbbət qaynayırdı.
Mənsurə özünü heç vaxt bu günkü qədər xoşbəxt sanmamışdı.
Borislə  Nataşa  təyyarə  ilə  Moskvadan  uçduqları  barədə  Adilə  teleqram
vurmuşdular.  Sabah  axşam  onlar  Adillə  Mənsurənin  toy  məclisində  iştirak
edəcəkdilər.
Saleh müəllimin isə fərəhi yerə-göyə sığmırdı. Kişi elə bil doğma oğlunu
evləndirirdi.
Adili  bir  şey  düşündürürdü:  “Görəsən  sabah  Ceyranı  da  çağırımmı?”  O,
bunu qət edə bilmirdi. Əlbət ki, Mənsurə istəməzdi. Adil bütün olub-keçənləri ona
danışmışdı.
Mən, Ceyranın gözlərilə başladığım bu hekayətimi Adilin sözlərilə bitirmək
istəyirəm:
−Görəsən çağırsam, gələrmi Ceyran?..
Moskva – Bakı
1953 – 1956.
