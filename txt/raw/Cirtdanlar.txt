CIRTDANLAR 
(roman) 
Cudi Deyşə ithaf olunur 
 
Müəllifdən 
 
Mən «Cırtdanlar»ı əllinci illərin əvvəllərində, hələ pyeslərimi yazmağa başlamamışdan əvvəl 
qələmə almışam. Onda bunu nəşr üçün təklif etmədim. 
1960-cı ildə kitabdan bəzi fraqmentləri atdım və elə eyni adda qısa bir pyes yazdım. O, tam 
abstrakt alındı, məncə, ona görə ki, romandakı vacib personajlardan birini – Virciniyanı ixtisara 
salmışdım. 
Uzun illərdən bəri ilk dəfə bu kitabı 1989-cu ildə təkrar oxudum və belə qərara gəldim ki, hələ 
üzərində işləməyə dəyər. Mətn üzərində işimin əsas hissəsi mənə artıq görünən səhnə və replikaların 
yığışdırılmasından ibarət oldu. Gərəksiz hesab etdiyim beş fəsli tamam çıxardım, həmçinin bir sıra 
başqa epizodları yenidən işlədim, ya da bir az sıxdım. Redaktə prosesinə baxmayaraq, mətnin özü küll 
halında əsasən toxunulmamış qaldı – 1952–1956-cı illərdə yazdığım kimi. 
 
BİRİNCİ HİSSƏ 
 
I fəsil 
 
Onlar gecəyarısına az qalmış evə gəldilər. Qaranlıq idi, pərdələr salınmışdı. Len giriş qapısının 
kilidində açarı burdu və onu taybatay açdı. Kandardakı kiçik xalçanın üstündə bir qalaq məktub vardı. 
O, məktubları yığdı, qaldırıb dəhlizdəki masanın üstünə qoydu. Sonra onlar pillələrlə aşağı düşdülər. 
Pit qonaq otağının pəncərəsini açdı və cibindən bir qutu çay çıxardı. Mətbəxə keçib çaydana su aldı. 
Len eynəyini düzəltdi və onun dalınca getdi. Qoltuq cibindən qədim fleyta çıxardı. İçini üfürüb 
nazik borusundan işığa baxdı və dodaqlarına yaxınlaşdırdı. Ciyərlərinə hava yığıb fleytanı bərk 
silkələdi, şalvarına sildi, qaldırdı, sonra məhrəba asılqanından bir cındır götürüb barmaqlarını 
təmizlədi. Sonra fleytanı də sildi, onu barmaqlarının arasında hərləyib yenidən dodaqlarına yapışdırdı, 
barmaqlarını dəliklərin üstünə qoydu və üfürdü. Səs çıxmadı. 
– Gözlə, gücə salarsan özünü. 
Len fleytanı başına döyəclədi. 
– Buna nə oldu görəsən? – dedi. 
Mətbəxin damını yağış danqıldadırdı. Pit çaydanın qaynamasını gözlədi, çay dəmlədi, onu 
qonaq otağına gətirdi və masanın üstünə iki fincan qoydu. Buxarının qabağında üzbəüz qoyulmuş iki 
kreslo vardı. Onlardan birinə oturub siqaretini yandırdı. 
– Fleytaya nəsə olub, – Len dedi. 
– Gəl çay içək. 
– Nəsə, çalmır. Bir şey çıxmır. 
Len çayı süzdü və əlini ciblərinə apardı. 
– Bəs süd haradadır? – soruşdu. 
– Sən axı özün dedin ki, gətirəcəksən. 
– Hə, dedim. 
– Yaxşı, bəs haradadır? 
– Unutdum. Niyə yadıma salmadın? 
– Fincanı ver. 
– Yaxşı, bəs indi nə edək? 
– Mənə çay ver. 
– Südsüz? 
– Olsun. 
– Tamam südsüz? 
– Süd var ki? 
– Bəs qənd necə? – deyə Len fincanı ona ötürərək soruşdu. 
– Sən qənd də gətirəcəkdin. 
– Bəs niyə yadıma salmadın? 
Pit nəzərlərini otaqda gəzdirdi. 
– Hə, – dedi, – burada, deyəsən, hər şey tam qaydasındadır. 
– Görəsən, təsadüfən burada varmı? 
– Nə var? 
– Qənd. 
– Mən tapmadım. 
– Bura, elə bil, mənzil deyil, emalatxanadır. 
Pit buxarının yanındakı qarmaqdan dəstəyi meymun başı formasında olan uzun çəngəli aldı – 
sobada çörək qızartmaq üçün çəngəl – və onu diqqətlə nəzərdən keçirməyə başladı. 
– Maraqlı şeydir. 
– Bunu deyirsən? – Len soruşdu. – Nədir, qabaqlar heç görməmisən onu? Portuqaliyanınkıdır. 
Bu evdə hər şey Portuqaliyanındır. 
– Niyə? 
– Axı özü də oradandır. 
– Hə, doğrudan ha. 
– Ən azından, ana babası portuqal olub. 
Pit çəngəli qaytarıb yenə qarmağa asdı. 
– Hə. 
– Ya da ata nənəsi. 
Dəhlizdəki saatın zəngi gecəyarısını vurdu. Onlar səsə qulaq verdilər. 
– Saat neçədə gələsiydi? 
– Birin yarısında. 
– Yaxşı, təmiz havada gəzişməklə necəsən? 
– Açıq havada? – Len soruşdu. 
– Ona nə oldu görəsən? 
– Əşşi, heç nə olmayıb ona. Bu, satışda olan ən yaxşı alətdir. Ancaq, deyəsən, qırılıb. Mən onu 
düz bir ildir çalmıram. 
Pit qalxdı, əsnədi və kitab şkafına yaxınlaşdı. Sıx sıralarla düzülmüş kitablar qalın toz 
təbəqəsiylə örtülmüşdü. Aşağı rəfdə İncil gördü. Kitabların arasından çəkib çıxardı, içindəki hədiyyə 
yazısına baxdı. 
– Bunu bir neçə il qabaq bağışlamışam ona, – dedi. 
– Nəyi? 
– «İncili». 
– Niyə? 
Pit kitabı təzədən qaytarıb yerinə qoydu və barmaqlarını bir-birinə sürtərək tozunu tökdü. 
– Bu çay adamı lap ciyərindən vurur, – Len dedi. 
– Nə deyirsən? 
– Nəyə? 
– Havada gəzişməyə. 
– Mən yoxam. 
– Niyə? 
– Yağış yağır. 
– Sən qulaq as, – Pit dedi. 
– Heç nə eşitmirəm. 
– Yağış kəsib. 
– Nə bilirsən? 
– Səsini eşidirsən? 
– Yox. 
– Ona görə eşitmirsən ki, yağmır daha, kəsib. 
– Fərqi yoxdur, – Len dedi, – yağışın buna dəxli yoxdur. 
– Yaxşı, gedək də. 
– Yox, axı bilirəm hara dartacaqsan məni. 
– Hara dartacağam ki? 
– Linin o biri sahilinə. 
– Nə olsun? 
– Sən heç təsəvvür etmirsən ki, ora gecə vaxtı necədir. 
– Təsəvvür etmirəm? 
– Yaxşı, təsəvvür eləyirsən. Bəlkə də, təsəvvür eləyirsən. Amma yenə də gecə vaxtı ora təpik 
döyməyə hazırsan, mən isə yox. 
– Bilirsən, – Pit dedi, – məncə, sən silkələnib hər şeyi saf-çürük etməlisən ki, kəlləndə baş 
verənləri aydınlaşdırasan. Sən ölüm ərəfəsindəsən. 
O oturdu. Len burun dəsmalını çıxarıb gülümsünərək eynəyini silməyə başladı. Sonra onu 
masanın üstünə qoydu, qalxdı, iki dəfə asqırdı və başını yellədi. 
– Nəsə, sarsaq bir soyuqdəyməyə tutulmuşam, ömrümdə belə olmamışdım. 
Fınxırıb burnunu sildi. 
– Amma düzünü desəm, xəstəliyim məni çox da narahat eləmir. 
Pit buxarıya – yarıyanmış, his basmış qəzet parçasına baxaraq oturmuşdu; ayağıyla ocağın 
qarşısındakı tava daşını taqqıldadırdı. 
– Qulaq as, – Len dedi, – qoy gedib skripkanı götürüm, sənə bir neçə şey çalım; nə qədər ki, 
kefin kökdür. Mən burada Alban Berqin bir pyesini öyrənmişəm – mat qalarsan. 
– O, sənə nə vaxtsa qırmızı mürəkkəblə yazıb? – Pit soruşdu. 
– Nə? 
– Qırmızı mürəkkəblə deyirəm. Odur, kitab rəfindəki mürəkkəb şüşəsi var ha, onunla deyirəm… 
– Əlbəttə. Nədir ki? Sənə məgər qırmızı murəkkəblə heç vaxt yazmayıb? 
– Yox. 
Len asqırıb burnunu sildi. Yağış yenə başlamışdı, pəncərəni taqqıldadırdı. Masanın üstündən o 
üzə əyilən Len burnunu pəncərəyə dirədi. 
– Qaranlıqdır. 
– Özünə inqalyasiya edəydin barı; balzamla, – Pit dedi. 
– Nəyə görə? Bəs sən necə, ona qırmızı mürəkkəblə nə vaxtsa yazmısan? 
Pit fincanı mətbəxə aparıb yaxaladı. Qonaq otağına qayıdanda gördü ki, Len əlini uzadıb 
gözlərini qıyaraq eynəyinin şüşələrinə uzaqdan baxır. 
– Bax, oradadırlar. 
– Nəyi deyirsən? 
– Sən heç təsəvvür eləyə bilməzsən ki, eynək taxmadığın üçün nə qədər çox şey itirmisən. 
– Nə itirmişəm ki? – Pit fincanına çay süzə-süzə soruşdu. 
– İndi görərsən. Mən sənə izah edərəm. Bax, hər linzanın ortasında həmişə işıqlanan bir nöqtə 
var və o, sənin görmə bucağının tən ortasında olur. Çaşmazsan. Büdrəməzsən. Bu nöqtələr həmişə, 
hətta lap zülmət gecələrdə də var, elə bil, bu, preslənmiş, konservləşdirilmiş işıqdır, daim düz 
qabağında havadan asılıb qalır. Başa düşürsən, elə adamlar var ki – biz səninlə onları qəşəng tanıyırıq, 
daim qaşqabaqlıdırlar, alınlarını qırışdırıb yaşayırlar. Hərdən bu qırışları aça biləndə dünya onlara heç 
də pis görünmür onda da lap nəyə desən gedərlər. Yaxşı, olsun, deyə bilmərəm ki, dünyanı eynən onlar 
kimi görürəm. Yəqin bunun üçün tək bu işıq nöqtələrinin mövcudluğunu bilmək də hələ bəs deyil. 
Bəlkə də, bizim baxışlarımızda ortaq bir şey də yoxdur. Amma mən demək istəyirdim... Bu işıq nöqtəsi 
sənə öz orbitinin bucağını göstərir. Mənə elə baxmaq lazım deyil. Sən başa düşmürsən. Bu işıq sənə 
istiqamət hissi verir, hətta yerindən tərpənməsən belə, istiqaməti göstərir. 
– Hə, indi neyləməliyəm, qabağında dizi üstə düşüm? 
– Bu sən tərəfdən çox ağıllı iş olardı. 
– Yaxşısı budur, sualıma cavab ver, – Pit dedi. – Sən özün necə, daim alnını qırışdırıb 
yaşayırsan?  
– Bəs necə. Məhz belədir. Ona görə də nə dediyimi yaxşı bilirəm. 
Dəhlizdəki saat biri vurdu. Len eynəyini taxıb hərəkətsiz oturdu. 
– Birə on qoyuram ki, o, ac gələcək. 
– Niyə? 
– Mərc eləyək? 
Pit gözlərini yumub kresloya yayıldı. 
– Bu oğlan bir oturuma üç nəfərin yeməyini ötürür içəri, – Len dedi. O, fleytanı barmaqlarının 
arasında oynatdı. 
– Bir dəfə necə oldusa, mən gödəkcəmi çıxarmağa macal tapana kimi bir kömbə çörəyi uddu. 
Fleytanı sol gözünə dirədi və içinə baxdı. 
– Qabaqlar o, boşqabında qırıntı da qoymurdu.  
Pit gözünü açdı, kibrit çəkdi və yanmasına tamaşa elədi. 
– Əlbəttə, bəlkə, o da dəyişib, – Len dedi, ayağa qalxdı, otaqda gəzişməyə başladı. – Hər şey 
dəyişir axı. Amma bax, mən dəyişməmişəm. Təsəvvür eləyirsən, keçən həftə necə oldusa, bir gündə beş 
dəfə möhkəm yedim. On birdə, ikidə, altıda, onda, bir də ki gecə saat birdə. Heç nə də olmadı. Mən 
işləyəndə qarnım yaman acır. Elə həmin gün də işləyirdim. 
O, bufetə söykənib əsnədi. 
– Səhər tezdən həmişə yemək istəyirəm. Gecədən isə heç danışmağa da dəyməz. Məncə, gecə 
yatmırsansa, gərək ancaq yemək yeyəsən. Ya yatırsan, ya da ki yeyirsən. Bu da mənə kömək eləyir, 
özümü formada saxlayıram, xüsusilə evdə olanda. Çaydanı qoymaq üçün mətbəxə düşməliyəm, sonra 
bir də qalxmalıyam ki, yarımçıq işimi davam etdirim, sonra düşməliyəm sendviç, ya da salat düzəltdim, 
sonra qalxmalıyam ki, işimi yekunlaşdırım, düşməliyəm sosiskalara baxım, görüm nə vəziyyətdədir, 
əgər evdə sosiska varsa, sonra da qalxmalıyam ki, işi bitirim, sonra enməyiləm ki, mizin üstünü yemək 
üçün düzəldim, sonra da iş dalınca qalxmalıyam, sonra yenə düşməliyəm... 
– Bəsdir! 
– Sən bu çəkmələri haradan almısan? 
– Nə? 
– Çəkmələri deyirəm. Çoxdan səndədir? 
– Nədir ki, xoşuna gəlmir? 
– Hə, qocalıram, yaddaşım daha qabaqkı deyil. Axşam bunlar idi ayağında? 
– Yox, – Pit dedi. – Betnal-Qrindən ayaqyalın gəlmişəm. 
– Heç formada deyiləm. Yaddaşım itir. 
O, masanın arxasında oturub başını yellədi. 
– Sonuncu dəfə nə vaxt yatmısan? – Pit soruşdu. 
– Yatmışam? Məni güldürmə. Yatmaqdan başqa işim-gücüm var ki? 
– Bəs iş? İşlə aran necədir? 
– Yustonda? Ora dəhşət istidir. Elə bil, ocaqdır. Əlbəttə, pis hava da havasızlıqdan yaxşıdır. 
Gecə növbəsi olanda hələ babatdır. Qatar gəlir, oğlana yarım dollar verirəm, işimi görür, mən də 
girirəm bir küncə, başlayıram cədvəli oxumağa. Fəhlə yeməkxanası da daim açıq olur. Əgər bu gün 
gecə növbəsinə düşsəydim, qarnım cırılana kimi çay verərdilər, özü də südlə, qəndə də ki, məhdudiyyət 
yoxdur – ciddi deyirəm. 
Pit durdu, əlini divara söykəyib gərnəşdi. 
– Sən barı bir az kökələydin, – Len dedi, – yoxsa bir dərisən, bir sümük. 
– O, tezliklə gələcək. Lap elə indicə. 
– Axırıncı dəfə özünə güzgüdə nə vaxt baxmısan? Az qalıb, bir azdan almacıq sümüklərin dərini 
deşib çölə çıxacaq. 
– Nə olsun ki? – Pit pəncərəyə baxaraq dedi. Len eynəyini çıxardı, gözlərini ovxaladı. 
– Bilirsən, məndə, deyəsən, böyük dəyişikliklər gedir, daxilimdə, – dedi. 
– Doğrudan? 
– Hiss eləyirəm. Böyük dəyişiklik ərəfəsindəyəm. 
Pit fincanları yığdı, dəm çaydanını götürdü və mətbəxə apardı, yenə su qaynatmaq üçün qaz 
peçnin üstünə qoydu. 
– Sən neynirsən? – Len mətbəxin kandarından soruşdu. 
– Yəqin, o da çay içmək istəyəcək. 
– Boş çay? Lap sarsaqlamısan. Adamı öz evinə çağırıb boş çaya qonaq eləmək olmaz. 
– Sən bir beynini işlət də, – Pit dedi. – Özün dedin ki, məktubunda sənə nə yazıb. 
– Yazmışdı ki, onu evdə gözləyək, bir də çaydanı qaynamağa qoyaq. 
– Çay üçün? 
– Hə, çay üçün. 
– Bəs mən neyləyirəm? – Pit dedi. – Onun xahişini çox dəqiq yerinə yetirirəm. Mən ona çay 
verəcəyəm. Ancaq qara çay. Boş, südsüz və şəkərsiz. İkiyə doqquz dəqiqə işləmiş. Gecə ikiyə. 
Qapının zəngi çalındı. 
– Gəldi, – Pit ldedi. – Get aç. 
 
II fəsil 
 
– Nədir, yatmışdın? 
– Mən bütün günü yatmışam, – Mark cavab verdi. 
– Keç. 
Len qapını örtdü. Onlar mətbəxə düşdülər. 
– Mənim mətbəxim barədə nə deyə bələrsən? Dəyişib? 
Mark cibindən darağını çıxarıb başını daradı. 
– Məncə, elə indiki vəziyyətində də ən yüksək səviyyəli mətbəx kimi görünür.  
– Qulaq as, Mark, – Len dedi, – şadam ki, yaxşıca yatıb yuxunu almısan. Qulaq as. Bu kitab 
barədə nə fikirləşirsən? İstərdim onu əlinə götürüb bir baxasan, bir isinişəsən. Ömründə belə bir şey 
görməmisən. Buna zəmanət verirəm. 
Mark darağı cibinə qoydu və kitabın adına baxdı. 
– Rimman, «İnteqrallar nəzəriyyəsi». Ürəyindən nə keçir, məni həvəsləndirmək istəyirsən? 
– Axı niyə bu kitabı oxumayasan? – Len dedi. – O elə sənin ruhundadır. 
– Yaşıl ayın başında, – Mark dedi, – elə bu dəqiqə yüyürə-yüyürə gələcəyəm, lap məni kursa da 
yaza bilərsən. 
– Sən, sadəcə olaraq, öz şansını qaçırırsan, bəlkə də, həyatda yeganə şansını. 
– Riyaziyyat, şahmat və balet. Bütün bunlarla gərək on bir-on iki yaşında məşğul olasan. 
– Nə çərənlədiyini heç özün də başa düşmürsən. 
– Bir az da tez olsa, daha yaxşıdır. 
– Qulaq as, – Len dedi. – Mən bütün keçən gecəni mexanika ilə determinantlar üzərində 
əlləşdim. Formullar əsasında hesablamalar qədər heç nə əhval-ruhiyyəni qaldırmır. Sən ondan niyə 
qorxursan axı? Bu ki kitabdır. O dişləmir. Götür, şüurun azadlığa çıxacaq, fəzaya pərvazlanacaq. 
– Yox bir?! 
– Düz sözümdür. Bunu mən sənə deyirəm. Yalnız bu kitablarla məşğul olanda özümü azad hiss 
edirəm. Hər təzə bölmə – udduğun mərc kimidir, elə bil, cıdırda uğurlu ata pul qoyursan. 
– Bəs bu nədir belə? – Mark kitabın içindən, onun vərəqlərinin arasından bir kağız çıxararaq 
soruşdu. 
– Nədir? 
– Bu sənin növbəti şerindir. 
Len kağızı qapdı, ona göz gəzdirib cəld əzdi və cibinə dürtdü. 
– Ey, neynirsən? – Mark dedi. – Heç olmasa, verəydin oxuyardım. 
– Bunların hamısı cəfəngiyatdır, – Len dedi. – Tam mənasız, sarsaq şeirlərdir. 
O, cibindən kağızı çıxarıb bir az da bərk əzdi və əlüzyuyanın altındakı zibil vedrəsinə atdı. 
– Hökm qətidir, şikayətə yer yoxdur. 
– Yaxşı, daha sualım qalmadı. İnandım. 
Len qaşlarını çatdı, fısıldadı və qollarını çirmələdi. 
– Bəs Pit necədir? – Mark soruşdu. – O da axı son zamanlar nəsə yazırdı. 
– Bilmirəm. Haradan bilim? Bu, mənim işim deyil. İndi onun yadına şeir düşməz. Bax bunu 
dəqiq bilirəm. 
– Doğrudan? 
– Hə. 
– Maraqlıdır, başı, görəsən, nəyə qarışıb?! 
– Üç dəfədən tap görüm. 
Mark gülümsündü və baxışlarını, demək olar ki, bom-boş mətbəx boyunca gəzdirdi. Tavanı 
alçaq idi. Açıq rəngli, hamar ağacdan bufet, stullar və stol… Divardakı suqızdırıcı nəhəng bir fır kimi 
çıxırdı. Otaq kvadrat formalıydı. Balaca pəncərəsi həyətə açılırdı. 
– Otaqlar, – dedi, – bizim yaşadığımız otaqlar. 
– Danışma, heç yadıma da salma bunu, – Len dedi. 
O, etiraz əlaməti olaraq əllərini qaldırdı. Sonra başını bulayıb bir xeyli nırçıldadı. 
– Bizim yaşadığımız otaqlar, həm açıq, həm də bağlı otaqlar… 
O, stolun altındakı stulu özünə sarı çəkdi, oturmaq istədi, amma sonra yerinə itələyib divarı 
tıqqıldatdı. 
– Onlar formalarını tam sərbəst dəyişirlər, – deyə dilləndi. – Düzünü desəm, əgər bu otaqlar öz 
formalarını birdəfəlik saxlasaydılar, qəti etiraz etməzdim, hətta məni razı salardı, başa düşürsən, daimi 
forma və məzmun kəsb etsəydilər. Amma yox. Heç cür həmin o konturları tuta bilmirəm, təbii və ilkin 
vəziyyətdə onlara xas olduğunu deyə biləcəyim, həqiqiliyinə inandığım konturları. Problem də elə 
bundadır. Otaqların, qapıların, pilləkənlərın və bütün qalan şeylərin özünü təbii aparmasına etirazım 
yoxdur. Amma onlara arxayın ola bilmirəm. Bax, gecə qatarın pəncərəsinə baxanda sarı işıqlar 
görürəm, qaranlıqda onlar sox aydın görünür; görürəm ki, yerlərində durublar. Lakin, əslində, onlar ona 
görə yerlərində durublar ki, mən hərəkətdəyəm. Bilirəm ki, onlar da elə mənimlə bir yerdə hərəkət 
eləyirlər və relslər yana burulanda bu işıqlar öz trayektoriyalarıyla ötüb gedirlər. Amma mən bilirəm: 
onlar hərəkətsizdirlər, onlar elə həmin, həmişəki işıqlardır. Axı torpağa dərin basdırılmış dirəklərin 
başına bağlanıblar. Deməli, nisbətən hərəkətsiz olmalıdırlar, ən azı, öz baxış nöqtələrinə əsasən 
hərəkətsiz – bu da o şərtlə ki, biz yer səthinin özünü hərəkətsiz sayaq, bu isə təbii ki, belə deyil; amma 
bunun mətləbə elə bir dəxli yoxdur. Qısası, ikicə sözlə desək, məsələnin mahiyyəti budur ki, bu qəbil 
faktları yalnız hərəkətdə olarkən qavraya bilirəm. Əgər hərəkətsizəmsə, ətrafımdakı heç bir şey özünü 
ilkin vəziyyətdə necə aparmalıdırsa, elə aparmır. Demirəm ki, mən özüm bir meyaram. Bunu demirəm. 
Nəhayət, qatarda gedəndə otururam axı… Əgər otururamsa, deməli, hərəkətsizəm. Bu, iki dəfə ikinin 
dörd etməsidir. Küncdə əyləşmişəm. Hərəkətsiz. Məni tərpədirlər, amma tərpənmirəm. Eynilə o sarı 
işıqlar kimi. Qatar gedir, mən mübahisə eləmirəm, amma qatarın işıqla dirəyə nə dəxli var axı? 
-Dəqiq deyirsən, – Mark dilləndi. 
-Bəs sən özün nə deyirsən? Şəxsən mən etiraf etməyə hazıram ki, bu məsələ nəinki sonadək 
aydınlaşdırılmayıb, hətta, onu araşdırmağa başlamayıblar. Ümumiyyətlə, çətin təsəvvür eləyə bilirəm 
ki, hansı işi baxılmış və artıq bağlı saymaq olar. Çətin yox… Heç təsəvvür etmirəm. Elə bu məsələnin 
özünü götürək. Bizim əlimizdə heç bir dəlil, heç bir sübut yoxdur. Nə varsa, sadəcə, məhkəmədə 
dağılıb puç olardı. Hakim mənim əlimdən hirslənərdi və mən də lisenziyamı itirərdim. 
– Əlbəttə. 
– Bu, zarafat deyil. 
– Təbii. 
– Andlılar necə, hərəkət edirlər görəsən? Hə? 
– Yox. Onlar öz yerlərində hərəkətsiz otururlar. Mən də müttəhimlər kürsüsündəki yerimdə 
hərəkətsiz otururam. Heç nə dəyişməyib. Amma elə ki, bu işin dinlənilməsi çərçivəsində hərəkət 
eləməyə başladım, onlar da hərəkətə gəlirlər. Məni qoduqluğa aparacaqlar, andlılar isə evlərinə getmək 
üçün taksi çağıracaqlar. 
– Eynən elə olacaq. 
– Hər şey dəyişir, amma eyni zamanda, heç nə dəyişmir. Bütün bunlar mənim problemimin 
həllinə kömək edəcəkmi? Deyə bilərsən? Əlbəttə yox, gör bir kimdən soruşuram. Sən bunu deyə 
bilməzsən. Bunu mövcud bir şey kimi qəbul etmək gərəkdir. Belə olub, belədir, belə də olacaq. Bəlkə, 
bizim heç günahımız yoxdur. Məgər günahkarıq? Pit deyərdi ki, biz günahkarıq. Sən deyərdin ki, 
günahkar deyilik. İndi de, əslində necə, günahkarıq? 
– Yox, – Mark dedi. – Günahkar deyilik.  
Len güldü. O, kürsülü alt mərtəbədən həyətə çıxan qapını açdı və təmiz havanı ciyərinə çəkdi. 
Küçədə yağış yağırdı. 
– Sənə, – Mark dedi, – hər halda, bu barədə bəzi şeyləri deyə bilərəm. 
– Nə deyə bilərsən axı? 
– Əgər içəridəsənsə, deməli, içəridəsən. 
– Nə? – Len soruşdu. – Sən nə deyirsən? Necə yəni «əgər içəridəsənsə, deməli içəridəsən»? 
– Hə də. 
– Düz deyirsən. Mən bunu inkar edə bilmərəm. Sən hələ ömründə belə düzgün, dəqiq söz 
deməmisən. Əgər içəridəsənsə, – masanın ətrafına fırlanaraq təkrar etdi, – deməli, içəridəsən. Lap 
nöqtəsini qoydun. Yerimdə quruyub qaldım. Bunu yadda saxlamaq lazımdır. Bu fikir ağlına necə gəldi? 
– Nə bilim, birdən gəldi. Əgər içəridəsənsə, deməli, içəridəsən. 
– Deyim ki, – Len dilləndi, – burada səninlə mübahisə etmək olmaz. Özü də aşkar həqiqətlə nə 
mübahisə edəsən ki?! Sağlam məntiq sənin haqlı olduğunu təsdiq edir. Bir də, əgər içəridə deyilsənsə, 
deməli, bayırdasan. 
– Hə də, elədir. 
– Əgər içəridəsənsə, – Len mızıldanmağında idi, – deməli, içəridəsən, hə? Bu müdrikliyi qara 
gün üçün saxlamaq lazımdır. 
Yuxarıda, qonaq otağında Mark sürtülmüş dəri kresloya oturdu, yerində yayxandı və tavandakı 
işıq dairəsinə baxmağa başladı, Len isə həmin vaxt skripkasını ehtiyatla qabından çıxardı, yayının 
qıllarını tarımlatdı və Baxdan dalğın-dalğın bir passaj çaldı; hər yanlış notda üzünü narazı bir tərzdə 
qırışdırır və nəsə donquldanırdı… 
– Alınmır, – dedi. 
– Arxa qapını ya döydülər, ya da ki cırmaqladılar. O qalxıb qapının dəstəyini burdu. Pişik 
qapının arasından sivişərək masanın altına girməyə çalışdı. 
– Lap bişmiş toyuğun da gülməyi gələr. Mən daim məşq eləməliyəm. Barmaqlarım, elə bil 
ağacdır. Belə əllərlə ancaq pəncərə yumağa getmək olar. 
– Amma məncə, deyəsən, pis deyildi. 
– Yox, yox. Bu, Baxa işgəncə verməkdir. Hörmətsizlik və görünməmiş həyasızlıqdır. Problem 
bundadır ki, – skripkanı qabına qoya-qoya mızıldandı, – əgər hərdənbir öz enerjimi tətbiq etmək üçün 
bir istiqamət tapıramsa da, hövsələm uzun müddətə bəs eləmir. Diqqətimi bir şeyə yönəltməyi 
bacarmıram. Amma dəyərdi. Hər şeyi tullayıb musiqiylə məşğul olmağa, həqiqətən, dəyərdi. Bir 
aranjeman seçəsən, sonra da üstündə diqqətlə işləyəsən. Sən bir buna bax. İndiyə kimi fermada fəhlə də 
olmuşam, bənna köməkçisi də, qablaşdırıcı da, səhnə fəhləsi də, ekspeditor da… Torf qazmışam, 
mayaotu yığmışam, ticarət agenti olmuşam, poçtalyon, vağzalda yükdaşıyan, riyaziyyatçı, skripkaçalan 
işləmişəm, hələ üstəlik bir az şeir də yazır və babat kriket oynayıram. Nə iş görməmişəm ki indiyədək? 
Bir mirvari ovçusu olmamışam, bir də ki feldşer. Amma bunların mənə nə faydası var? Heç nə. Adamın 
gülməyi gəlir; düz sözümdür. Heç vaxt güzgüyə baxıb deyə bilməmişəm ki, hə, bu, həqiqətən, mənəm. 
Bu pişiyə nə olub e-e? 
Pişik qıvrılaraq özünü qapıya çırpırdı. 
– Ey, nə olub? – Len soruşdu, – yaxşı, gəzməkdirsə, get gəz. Yeri. Mən səni yaxşı başa düşürəm. 
– Mən əmin deyiləm, – Mark gecənin zülmətində itən pişik quyruğuna baxa-baxa dedi, – bu 
pişik ilk baxışdan göründüyü qədər sadə olmamalıdır. 
Len qapını bağladı. 
– Gedək aşağı, – astaca dedi. 
– Biz ki indicə qalxmışıq. 
– Bilirəm. Gəl düşək. 
– Düş deyirsən, düşək də, – Mark dedi. 
Onlar taxta pilləkənlə birinci mərtəbəyə endilər. Len mətbəxdə işığı yandırdı. Mark əsnəyərək 
əyləşib siqaretini alışdırdı. 
– Bu da belə. 
– Bilirsən, – Len dedi, – səninlə söhbət eləyəndə heç vaxt arxayın olmuram ki, heç olmasa, bir 
kəlmə anladın, yoxsa yox. 
– Nəyi? 
– Yox, təbii ki, ola bilər, sən hər şeyi anlayırsan, bəlkə də, ağzını açanda sözü elə-belə, kor-
koranə, bəxtəbəxt tullayırsan və hərdən düz onluğa da vurmasan, hər halda, əyri də atmırsan. Əgər 
belədirsə, onda sən ya bəxti həmişə çin olan nadir bir nüsxəsən, ya da kor-koranə atəşdə, həqiqətən, 
böyük ustasan. Sənin şərhlərin çox tez-tez relevant olur. Amma hərdən məndə elə təəssürat yaranır ki, 
sənin üçün söhbətin yalnız formal tərəfi əhəmiyyət daşıyır. Məsələn, Pit mənim danışdıqlarımdan 
nəyisə anlamayanda, həmişə məni bu və ya başqa şəkildə xəbərdar edir. Onun düşüncəsinə görə, bu, 
mənəvi borcdur. Sən isə bunu, demək olar ki, heç vaxt eləmirsən. Bu nə deməkdir, söylə görüm. Bu o 
deməkdir ki, özünü nüfuzdan salmaq istəmirsən? Bəlkə, o deməkdir ki, burada səni nüfuzdan salası bir 
şey yoxdur? 
Mark siqaretin külünü tava daşlarına çırpdı. Kül dağılmayaraq elə silindr şəklində də yerə düşdü 
və dağılmadı. Çəkməsinin ucuyla əvvəl külü yerə yaydı, sonra da stulun qıçını onun düz üstünə çəkib 
xırda toz kimi üyütdü. O, Lenə baxdı. 
– Sən, deyəsən, nəsə deyirdin axı? 
– Hə, sən hansı teatrda oynamısan? Haddersfilddə? 
– Hə, orada. 
– Sənin o Haddersfildində sənə münasibət necəydi? Publikanın xoşuna gəlirdin? 
– Mənə pərəstiş edirdilər. 
– Sən səhnədə oynayanda, nə hiss edirsən? Xoşun gəlir bundan? Görəsən səndən başqa da 
kimsə bundan ləzzət alırdı? 
– Aktyor sənətinin nəyindən xoşun gəlmir ki? 
– Yox, niyə ki, hörmətli sənətdir. Əsrlər boyu uca tutulmuş bir peşə. Bununla kim mübahisə 
edər? Lakin bu necə baş verir? Xoşuna gəlir ki, səhnəyə çıxanda hamı həm sənin özünə baxsın, həm də 
nə elədiyinə? Bəlkə, onlar, ümumiyyətlə, sənə baxmaq istəmirlər. Sənin yerində tamam başqa adamı 
görmək istərdilər. Heç nə vaxtsa onlardan bu barədə soruşmusan? 
Mark güldü və siqaretini yandırdı. Len dişlərini bir-birinə sürtərək qəflətən öz alnına bir şapalaq 
ilişdirdi. 
– Hə, doğrudan, bilirsən, mən kiməm? Mən xarici dövlətin casusuyam. 
Qapının zəngini çaldılar. 
Pit birinci mərtəbədən kömür zirzəmisinin barmaqlıqlarının arasından düşən işıq zolağını gördü. 
O ya qapının ağzında durmuşdu, ya da yan taxtasına söykənmişdi. Yüngül meh alçaqboylu kollardan 
ibarət canlı çəpərdə oynaşırdı. Ay lopa-lopa buludların arasından hərdənbir göz vururdu. Arıq və qısa 
tüklü qara pişik yaylı oyuncaq kimi artırmanın pilləkəninə sıçrayıb çəkmələrinin üstündən keçərək 
qapının düz ağzında gözlərini yumub oturdu. Arabir Pitin topuqlarına toxunaraq quyruğunun gah bu, 
gah da o tərəfinə sürtürdü. O, pişiyin kompakt bükülmüş siluetinə maraqla baxdı. Onun burnu qapı ilə 
yan taxtasının arasındakı yarığa dirənirdi. Onlar dinməzcə gözləyirdilər. 
Len qapını açdı. Pişik onun ayaqlarının arasından sivişərək dəhlizə adladı. 
– Bu nədir belə? 
– Pişik. 
– Sənin pişiyin? 
– Mənim pişiyim? – Pit soruşdu. – Sən nə deyirsən? Mənim pişiyim haradan oldu? Ömründə 
olmayıb. 
– Olmayıb? 
– Qulaq as, sarsaqlama, qoy içəri girim. 
– Onda bu diskussiyanın gedişindən belə bir nəticə hasil olur ki, pişik mənimkidir, – deyə, Len 
qapını onun dalınca bağlayaraq mızıldandı. 
– Bu yalnız sənin pişiyin ola bilər. 
– Niyə? Nədən belə fikirləşirsən? 
– Bilirsən, onunla bir az söhbətləşdik, – Pit dedi, – sənin artırmanda. 
– Nə barədə? 
– Rəqəmlər nəzəriyyəsi barədə. 
– Nəyi isbatlayırdı sənə? 
– Qulaq as, qəmişini çək məndən, – Pit dedi. – Mən o hayda deyiləm. Sənin işığın niyə belə 
zəifdir? Kəlküttənin qara dəliyi kimi qaranlıqdır. (Hindistanın Benqal ştatının paytaxtındakı həbsxana 
nəzərdə tutulur, rəvayətə görə, 1756-cı ildə yerli hakim ora 146 ingilis əsirini salmışdı, onlardan yalnız 
23 nəfər sağ çıxa bilmişdi.) 
Mark kresloda oturmuşdu, ayaqları masanın üstündə idi. 
– Salamlar, – Pit dedi. 
– Salam. 
– Bu pişiyə heç etibarım yoxdur, – Len dilləndi. – Mən bayaq onu arxa qapıdan buraxdım, 
qabaqdan qayıtdı. 
– Təmiz havada sür-sümüyünüzü əsdirməklə aranız necədir? Küçədə əla külək əsir. Gedək, 
havamızı dəyişək. Yoxsa ikinizi də bit basıb burada. Bu dəqiqə sir-sifətiniz elədir ki, sanitar təmizləmə 
ziyan gətirməzdi. 
Mark ayaqlarını aşağı saldı. 
– Düz deyirsən. Getdik gəzməyə. 
– Getməmişdən kiçik bir serenadaya qulaq asmaq istəmirsiniz ki? – Len soruşdu. – Speklə 
Ratsdır, Yetta Klatta da ifa eləyir. Kilsə musiqisidir. 
– Gələn dəfə, Vaynblatt, – Pit dedi. 
Onlar evdən çıxdılar və ördəkli nohura sarı getdilər. Taxta körpünün yanındakı skamyada qəzet 
açıb əyləşdilər. Külək yağışdan sonra yarpaqların üstündən sallaşan damcıları oyan-buyana çırpırdı. 
– Qulaq as, Pit, – Len dedi. – Niyə həmişə məni Vaynblatt çağırırsan? Mənim soyadım 
Vaynşteyndir. Həmişə də belə olub. 
– O biri sənə daha çox yaraşır. 
Mark öskürməyə başladı və tezliklə öskürək guruldayan qıjıltıya keçdi. Kəsik-kəsik alıb-verdiyi 
nəfəsinin arasında pıçıltıyla söyərək azacıq ləngərləyə-ləngərləyə nohurun kənarına yaxınlaşdı və 
ləzzətlə tüpürdü. 
– Mark, – Pit dedi, – əgər nə vaxtsa şöhrətlənsən, bu ancaq tüpürmək üzrə çempion kimi olacaq. 
– Çox sağ ol, – Mark dedi və kolluğa tüpürdü. Skamyaya oturub ağzını sildi. 
– Bax, mən elə həmişə fikirləşirəm, – Pit dedi, – görəsən sən nə vaxt veyllənməyin, söyüş 
söyməyin, tüpürməyin daşını atıb başını rahibtək qırxdıracaqsan? 
– Mən? Niyə belə düşünürsən ki? Mən artıq ruhaniyəm. Xüsusilə də yataqda dindarlığım bilinir. 
Mən orada hamını nəhayətsiz Kainata qovuşmaq yoluna təhrik edirəm. 
– Demək istəyirsən ki, onların hamısını cənnət nemətlərinə yönəldirsən? 
– Tamamilə doğrudur. 
Len qalxdı, nohura yaxınlaşdı və əllərini cibinə soxub suyun yanında dayandı. 
– Mən bir yerə yazılmışam, – deyə dilləndi. 
– Yoxsa orduya gedirsən? – Mark soruşdu. 
– Yox, – Len əyləşərək dedi. – Bir sığorta şirkətində boş yerə ərizə vermişəm. 
– Yox bir. Qulaqlarıma inanmıram. 
– Nəyi əskiləcək ki, – Pit dedi. – Görək orada nə qədər davam gətirəcək də?! 
– Mən artıq qabaqcadan bilirəm ki, necə olacaq, – Len dedi. – Onlar məni məcbur eləyirlər ki, 
bütün günü oturub ölüm cədvəlləri düzəldim. Mən masa arxasında əyləşərək insanları ölüm ehtimalına 
əsasən qruplara ayırmalıyam. Sənin kimi bir oğlan isə, Mark, ancaq ikinci kateqoriyaya düşər, birinciyə 
yox. 
– Bəs mənim kimi oğlan necə? – Pit soruşdu. 
– Niyə elə düşünürsən ki, birinci kateqoriyaya namizədsən? Mənim tanışlarım arasında beləsi 
yoxdur. 
– Bəs sənin pişiyin necə? – Mark soruşdu. 
– Onu yaza bilərsən, – Pit dedi, – ilk baxışdan yarayar, əsas məsələ detallara uymamaqdır. 
Pit və Mark siqaret yandırdılar. Len onların yanan kibrit çöpünə sarı əyilmiş başlarına baxırdı. 
– Bu ciddi işdir, zarafat yeri deyil, – Mark tüstünü burnunun deşiklərindən buraxaraq dedi. 
– Yaxşı, – Len cavab verdi, – hər şey məsələyə hansı nöqteyi-nəzərdən baxmaqdan asılıdır. 
Məsələn, mən bir oğlan tanıyıram, həmişə ağacla maraqlanırdı. Sonra bilirsiniz neylədi? Çıxıb getdi 
kitabxanada işləməyə. Təsəvvür edirsiniz kitabxanada onun qarşısında necə imkanlar açıldı? Nə də 
olmasa, orada ağac boldur. Gəl və nə qədər istəyirsən, bax, əl vur. Nə isə, bu oğlan indi çox xoşbəxt 
yaşayır, dərd nə olduğunu bilmir. 
Len qalxdı. 
– Qulaq as, Pit, – dedi. – Ver bir əlinə baxım. 
– Mənim əlimə? 
– Hə də. 
O, Pitin sol əlini alıb öz çənəsinə yaxınlaşdırdı, eynəyini düzəldib baxmağa başladı. Dişlərinin 
arasından nəfəs alaraq bir az da aşağı əyildi. Birdən diksinib Pitin əlini buraxdı. 
– Sən ki, manyak-qatilsən! – deyə ucadan dilləndi. – Amma bunu gözləmək olardı. 
– Yox bir! – Mark dedi. 
– Əlini ver görüm, – Len tələb elədi. – Ver görüm, ver deyirəm sənə, indi hər şeyi başa salaram. 
Bax, budur. Bütün ovucu kəsən xətt, görürsən bunu? Ovcunun düz ortasındadır. Üfüqi xətt. Görürsən? 
Vəssalam, başqa heç nə yoxdur. Heç vaxt belə bir şey görməmişəm. Sənin başın yüz faiz yerində deyil! 
– Hə, ona oxşayır, – Pit dedi. 
– Oxşayır? Belə əl milyonda bir olur. Bu xəttə özün bax. Bir kilometr uzunluğu var. Sən 
manyak-qatilsən. Heç bir şübhə ola bilməz. Nədən deyirsən, mərc gəlməyə hazıram. 
Len gecə növbəsinə gedirdi. O sağollaşaraq öz avtobusuna oturdu. Pit və Mark isə Betnal-Qrin 
istiqamətində addımladılar. 
– Xəbərin oldu burada nə oyun çıxardı? – Pit söylədi. 
– Yox. Nədir ki? 
– İncil oxumağa başladı. 
– Pah, ona gərək medal verək. 
– Yeri gəlmişkən, mən burada sənə bağışladığım İncilə rast gəldim. 
– Harada? 
– Sənin kitab rəfində. 
– Hə, elədir. 
– Sən, heç olmasa, onun üzünü açmısan? 
– Bilirsən, Pit, düzünü desəm, nəsə, əlim ona çatmır. 
– Beş ildir vermişəm sənə. Mən səninlə niyə danışıram axı… 
– Başa düş, belə kitabı əlinə götürməmişdən əvvəl gərək dincələsən, beynini təmizləyəsən. 
– Bir işdən başqasına keçməyi öyrənmək vaxtın çatıb, – Pit dedi. – Bu, yeri gəlmişkən, sənə 
xeyir eləyər. 
– Nə bilmək olar. 
Onlar Elektrik Şirkətinin ofisi yanından tini buruldular. 
– Bax, sən məhəbbət barədə nə bilirsən? – Pit dedi. 
– Məhəbbət barədə? 
– Hə, sənin ki, bundan başın çıxmalıdır. 
– Niyə belə fikirləşirsən? 
Qəflətən tökən yağış onları kitab mağazasının girişindəki talvarın altına sarı qovdu. Onlar 
yağışın polis məntəqəsinin pillələrini necə döyəclədiyinə tamaşa edirdilər. Məntəqənin qapısından bir 
polismen çıxdı və küçənin qarşı tərəfinə baxdı. 
– Yeri gəlmişkən, – Mark dedi, – bu, bütün şərqi Londonda ən yaxşı bukinist mağazasıdır – 
Klayv. 
– Həqiqətən əhəmiyyətli görünür. 
– Bəs orada nədir, o qara kitabın arxasındakı – görəsən təsadüfən «Sarı kitab» deyil ki? 
– Deyəsən, nədirsə, ənginar barədədir, – Pit piştaxtaya sarı əyilərək dedi. 
Polis nəfəri yolu keçib onlara tərəf yönəldi. 
– Əgər səhv etmirəmsə, Efiopiya memarlığındandır. 
– Nədə səhv etmirsən? 
– Kitab barədə deyirəm, az qalmışdım alım onu. 
– Hə, o kitabı deyirsən. Amma mənə elə gəldi ki, o «Məntiq və sancı»dır, Blitsin kitabı. 
– Əşşi, yox, – Mark dedi, – sən Krutsun «Toz»unu nəzərdə tuturdun. 
– Doğrudan? 
Polismen kitab mağazasının girişi önündən keçib yoluna davam etdi. 
– Gör nə boydadır. 
– Keçək o biri tərəfə, – Mark dedi. 
– Hər halda, – onlar yenidən küçəylə gedəndə, Pit dedi, – bir kilometrlikdən görünür ki, 
məhəbbət haqqında əsl soruşulası oğlan elə sənsən. 
– Doğrudan? Nəyinə lazımdır ki? 
– Məsələ bundadır ki, – Pit dedi, – mən qadın jurnalları üçün bir neçə cızma-qara eləmək fikrinə 
düşmüşəm. 
– Nə? 
– Hə, hə. Amma elə başlayan kimi də ilişdim, gördüm ehtiyatlarım kasaddır, çünki yazmağa 
girişdiyim şeydən qətiyyən başım çıxmır. Amma fikirləşdim ki, əgər sən mənə bir neçə ağıllı məsləhət 
versən, yəqin bu məsələdən bir müddətdən sonra baş çıxararam. 
– Qulaq as, nə yükləyirsən məni?! 
– Səni yükləyən yoxdur, tam ciddi deyirəm. Bir də, axı niyə mən özüm bu oyunu oynamağa 
cəhd eləməyim? Yoxsa sənin buna etirazın var? Nə isə, başla görüm, de gəlsin. O nə olan şeydir? 
– Qəmişini çək. 
– Nə olub ki? Sən ki qulağının dibinə kimi məhəbbət macəralarının içindəsən və bu, sənin üçün 
ən başlıca məsələdir. 
– Düz qeyd edirsən, – Mark dedi. – Bütün dünya məhəbbətin üzərində qərar tutub. 
– Bəs bir qıza vurulan oğlan özünü necə aparır? Nə hiss edir? 
– Qulaq as, niyə öz hisslərini qələmə almayasan ki? 
– Mənim qələmə alası nəyim var ki? 
Onlar dəmiryolu körpüsünün altından keçdilər. 
– Yaxşı, olsun, – Mark dedi. – Özün istədin. Bax, sənin Virciniya ilə münasibətlərin necədir? 
– Ümumi cəhətlərimiz çoxdur. 
– Amma onu sevdiyini deməzsən, hə? 
– Bu məsələ, həqiqətən, böyük əhəmiyyət daşıyır, – Pit dedi. – Amma mən bu suala cavab verə 
bilmərəm. 
– Onu görəndə sənin qanın cuşa gəlir? 
– Nə mənada? 
– Cuşa gəlir, yoxsa yox? 
– Qanım? Axı necə deyim sənə? Biz son zamanlar buna həddindən çox əhəmiyyət vermirik. 
– Həddindən çox əhəmiyyət vermirsiniz, deyirsən? 
«Hekni-Empayr» teatrından dəstə-dəstə adam çıxırdı. Onlar küçəni keçdilər. 
– Yox. Mən bu məsələni belə görürəm. Bir müddət qabaq bütün bunlar mənim üçün naməlum 
bir faktor idi, mütləq gərək onları araşdıraydım, mən də araşdırdım və elə həmin zamandan bu 
məsələnin mənə elə bir isti-soyuğu yoxdur – artıq neçə ildir. 
– Yox bir, ola bilməz. 
– Elədir. 
– Onda, – Mark dedi, – düşünürəm ki, sənə ikinci cəhd əməlli-başlı xeyir gətirər. 
– Yox. Məncə, bu, həll edə bilmədiyim məsələlərin cavabını tapmaqda mənə kömək eləyər. 
Onlar küçəni svetoforlu döngədən keçdilər və Kembric çöllüyünə sarı yollandılar. Buradan 
sabun iyi gəlirdi və bu qoxu düz burunlara soxulur, yaxalarından əl çəkmirdi. Havanın özü də qəribə 
idi. 
– Haradadır? – Mark, sanki, iy alırdı. – Bu fabrik haradadır? Harada? 
– Haradasa, o tərəflərdədir, – Pit əliylə işarə edib cavab verdi. 
Onlar küçənin qarşı tərəfinə baxdılar və qalın his təbəqəsinin örtdüyü tağlı keçidlərin birinin 
altından fabrikin tüstülənən borularını, çöllüyü və tünd rəngli anbar tikililərini gördülər. 
– Bəlkə, əslində o heç yoxdur? Bəlkə, havanı da elə İlahi Pərvərdigarın özü korlayır? 
– Necə yoxdur, var, – Pit dedi. – Gecə-gündüz iy verir zəhrimar. Özü də düz mənim yataq 
otağımın pəncərəsinə tərəf üfürür. İşləri-peşələri elə budur. Mənə isə ancaq dişlərimi qıcayıb dözmək, 
özümü gülümsünürmüş kimi göstərmək qalır. 
– Mən də elə o kökdəyəm. 
«Kembric çöllüyü» stansiyasında onlar kafeyə girib masanın arxasında əyləşdilər, adama bir 
fincan çay sifariş etdilər. 
– Bilirsən nə var? – Pit dedi. – Mən bu gecə yatanda, yenə də qayıqla bağlı həmin köhnə 
yuxumu gördüm. 
– Nədir, yenə? 
– Hə, – Pit dedi. – Təsəvvür eləyirsən, qayıqda Virciniya ilə üzürdüm? Motorlu idi. Çayaşağı 
gedirdik. Çay burulanda biz də döndük və qəflətən düz qabağımızda, yüz yard ancaq olardı – çayın elə 
bir hissəsi açıldı ki, suyu hamar, necə deyim sənə, lap güzgü kimi qeyri-adi hamar idi. Hə, mən də 
Cinniyə dedim ki, ora çatanda kef olacaq. Motoru işə saldım, qoyduq üstünə. Birdən motor tırıldamağa 
başladı, sonra da tamam susdu. Sən demə, yağımız bitibmiş. Sükanı döndərdim və biz çayın axarıyla 
sahil tərəfə üzdük, qəşəng gün idi, hava aydındı, sahildə isə polis məntəqəsi görünürdü. Hə, mən də 
dedim ki, yəqin, orada yağ taparıq. Elə axın bizi hara lazımdırsa, düz ora da apardı – balaca bir körfəzə. 
Onda mən Virciniyaya tərəf çönüb dedim: «Bircə dəqiqə dayan, yaxşısı budur, sənin meyitlərinə 
baxaq». Biz sahilə çıxdıq və orada, lap suyun kənarında iki dənə dəmir cırtdan uzatmışdılar, boyları 
təxminən bir fut olardı, onları belə, nə təhər deyim e-e, sərt yeşik kartonu kimi bir kağıza bükmüşdülər. 
Ölü idilər. Biz tez onları nəzərdən keçirdik və yenə yerinə qoyduq. Sonra isə mən maşın yağının 
dalınca getdim, başa düşürsən də? Evə yaxınlaşdım, pillələrlə düşüb girişin qapağını qaldırdım. Orada 
küncdə iki dənə zənci cırtdan uzanmışdı, onlar da həmin kağızlara bükülüydülər, özləri də həmin 
boyda: dəmirdən, amma sağ, mənə baxırdılar, baxmırdılar e-e, lap gözləriylə yeyirdilər. Mən də bir-iki 
dəqiqə onları əməllicə süzdüm, sonra dedim: «Elə düşünməyin ki, məni təəccübləndirmisiniz. Bilirdim 
ki, buradasınız. Sizə hələ limanda olarkən fikir vermişdim». 
– İlahi, – Mark dedi. 
Pit gülümsünüb kibrit çöpüylə dişlərini qurdalamağa başladı. 
 
III fəsil 
 
Kaş axşam rəqsə gedəydik. Burada nə var ki? 
Virciniya taxtın üstündə yumurlanıb uzanmışdı. Otaq hərəkətsiz idi. Gün işığından bir parça nur 
ləkəsi xalçanın üzərinə düşürdü. Bircə səs belə eşidilmirdi. 
O qalxdı. Otağın vəziyyəti o dəqiqə dəyişdi. Nur ləkəsi titrəyib tərpəndi. Otaq ilkin formasına 
qayıtdı. Günəş işığı otağı dəyişdi. Hər halda, o düşündü, mən qalxdım, müvazinət də itdi. Mən kainatın 
təkərlərinin hərəkətinə mane oluram. Daha doğrusu, hadisələrin təbii axarını pozdum və dünyanın 
ahəngdarlığına dözülməz bir zərbə vurdum. Dünyanın çarxını geri dönməyə məcbur elədim. 
O gülümsündü. Sarsaq, iddialı bir fikir… Yəqin, Pit də ona gülərdi, üstəlik hələ bir nəsihətamiz 
və istehzalı şərhindən də vaz keçməzdi. Nə deyərdi görəsən? Nədən başlayardı? Deyərdi ki, otaq da, 
günəş işığı da nədirsə, elə odur, nə az, nə çox. Otaq çoxdur, günəş isə bircə dənədir. Otaq ideya və onun 
reallaşması baxımından natamam ola bilər və onu hətta tənqidə belə məruz qoymaq mümkündür. 
Damın su buraxması otağın çatışmazlığıdır. Bu otaq yalnız inşaatçıların peşəkarlıq səviyyəsinə dəlalət 
edir. O, sabit olaraq qalacaq, düz evin özü uçulana kimi və yalnız onda həmin otaqda radikal 
dəyişikliklər baş verəcək, nəticədə o adi otaqlıqdan çıxacaq. Nə qədər ki otaq salamat vəziyyətdədir, 
yalnız divarlarında, döşəməsində, tavanında dəyişikliklər mümkündür. Onlar nəm çəkə bilər, çürüyə, 
üstünü kif basa, quruyub çatlaya bilər. Mebel, təmir, otaqdakı əşyalar – bütün bunlar otağın daxili 
fəzasına yalnız təsadüfi və çox vaxt da arzuedilməz müdaxilələrdir. Eynilə hər hansı bir tikilini 
qərəzlilikdə və yaxud kiməsə nisbətdə mənfi fikirdə ittiham eləmək, onun hər hansı bir iradəsinin 
mövcudluğundan şübhələnmək insan təxəyyülünün xəstəlik, ya da başqa müvəqqəti dəyişikliklərə 
məruz qaldığına dəlalət edir və bu cür fikirləşən insan, ən yaxşı halda, alkoqolun təsirindən doğan süni 
ruh yüksəkliyi vəziyyətində ola bilər. Günəşi tənqidə məruz qoymaq isə, ümumiyyətlə, absurddur. 
Günəş işıq saçır, Yer kürəsi isə onun ətrafına hərlənir. O nə tənqidi, nə açıq narazılığı, hətta qiyam və 
mədhiyyələri belə qəbul etmir və onlara heç bir reaksiya göstərmir. Onu kiminsə tərəfində durmağa 
təhrik etmək də mümkün deyil. Günəşin kiminsə müttəfiqi və yaxud rəqibi ola bilməsi barədə fikir 
istənilən vəziyyətdə qeyri-konstruktivdir və onun sənin həyatına, davranışına təsirini isə məqsədyönlü, 
xüsusən də qərəzli hesab etmək olmaz. Günəş maraqlı tərəf deyil. Dünyada ən böyük intellektual 
yanlışlıq günəşin, yaxud istənilən otağın boynuna onun hər hansı bir xarakterə malik olduğunu 
yıxmaqdan, onlar üçün ümumun qəbul etdiyindən fərqli bir konsepsiya formalaşdırmaqdan ibarətdir. 
Sən günəşə sevinə, ya da onun şüalarından gizlənə bilərsən. Otaq kiminsə xoşuna gələ də bilər, 
gəlməyə də. Odur ki Virciniya, öz mülahizələrini söyləyəndə bir az ehtiyatlı ol. 
O, ucadan güldü. «Virciniya, öz mülahizələrini söyləyəndə bir az ehtiyatlı ol». Qız Pitin 
görünməli olduğu küçəyə nəzər saldı. Görəsən, ona nisbətdə özü necə, düzgün idimi? Onun fikir 
yürütmək və sübut gətirmək manerasını parodiya edən daxili monoloqu özünün ironiyasında dəqiq və 
ədalətli idimi? 
Demək çətindir. Onlar artıq iki il idi ki, tanışdılar, lakin qız hələ də tam daxili əminliklə və 
dəqiq bir tərzdə onun danışıq manerasını təkrarlaya bilməzdi. O, həqiqətənmi, bu cür danışırdı? Belə 
çıxırdı ki, hə. Qəflətən qız anladı ki, onun inamsızlığı, əslində, qətiyyən inamsızlıq deyil, ürəyinə 
daman pis şeylərin üstünü basdırmaq üçün dərdini unutduran, ona kömək edən qorxunun gizli bir 
formasıdır. 
Əgər belədirsə, onda daha nədən qorxur ki? Axı qızı lap əvvəldən oğlana cəlb eləyən məhz onun 
mülahizələrinin gücü və inandırıcılığıydı. Onlar birinci dəfə kitabxanada rastlaşmışdılar və 
tanışlıqlarının ilk həftəsi ərzində oğlan onu iki dəfə axşamçağı şəhərdə gəzməyə dəvət etmişdi. Həmin 
gün ilk dəfəydi ki, qıza telefon açırdı. «Gəl, haradasa oturub bir fincan çay içək». Onlar Hekni-
rouddakı kafedə görüşdülər. Bürkülü, tutqun havalı günlərdən biriydi. Pit elə masanın arxasına keçən 
kimi danışmağa başladı. Qız isə ona baxır, qulaq asırdı. O dedi: «Polis belə qərara gəlib ki, atam özünü 
öldürüb». Oğlan özü isə belə hesab etmirdi. Çox güman ki, o, sadəcə olaraq, möhkəm vurmuşdu və qaz 
qızdırıcısının kranını açmış, amma onu yandırmağı unutmuşdu. Özü isə onda mətbəxdəymiş – 
kanalizasiya borusu tutulmuş əlüzyuyanın axarını düzəltmək istəyirmiş ki, anasının qışqırığını eşidir. 
İçəri girəndə görür ki, anası düz otağın ortasında atasının başı üstündə durub. Kişi isə xalçanın üstündə 
üzüstə uzanmışdı; otaq qazla doluydu. Anası polis çağırmağa gedir. Oğlan isə otaqda atasıyla qalır. 
«Sən heç nə vaxtsa meyitlə bir otaqda qalmısan? Atam ölmüşdü – çarpayının qıçı kimi hərəkətsiz idi, 
başqa heç nə, qəti olaraq heç bir şey baş vermirdi». O, öz daxilində köhnə çuvalın içindəki kimi olan 
bir boşluq duyurdu. Bütün bu insan hissiyyatları filanlar nədir görəsən? Kömür anbarının 
barmaqlıqlarında vıyıldayan külək. Oğlan köhnə taxta parçası kimi qup-quruydu. «Qayka» açarı isə elə 
bayaqkıtək əlindəydi. Çox asanlıqla üzünü çevirib geri də qayıda bilərdi: əlüzyuyanı təmir eləyib başa 
çatdırardı. Hər şey iki dəfə iki kimi aydın idi, amma nəticə, nəticə nəydi? Heç nə. Sıfır. Polis gələnə 
kimi o hələ təxminən iyirmi dəqiqə də cəsədin başı üstə durdu. Atası qup-quru qurumuş qoca qarışqaya 
dönmüşdü, oğlanın içində isə heç cüzi bir ağrı da yox idi... 
Pit otağa girdi, qoltuğunun altında qəhvəyi kağıza bükülü bağlama tutmuşdu, onu masanın 
üstünə qoydu. Sonra açıb qıza ağ rəngli yay paltarı uzatdı. Qız sviterini, ətəkliyini çıxarıb paltarı 
geyindi. 
– Dur. 
Qız ona sarı yarımçönmüş vəziyyətdə durdu. 
– Pəncərəyə yaxınlaş. 
O, pəncərənin önünə keçdi, paltarın ətəyini yerdən qaldırıb çevrildi, güzgüdəki əksinə baxdı. 
– Xoşuna gəlir? Elə durduğun yerdə dayan. Günəş sənə arxadan vurur, paltar da yanlardan işıq 
keçirir. Elə gözəl görünürsən ki... 
O oturub siqaret yandırdı. 
– Gözəldir, – qız oğlanın əyləşdiyi kreslonun qoltuğuna oturub dedi. – Çox sağ ol. 
– Yaraşır sənə. 
– Mən onu çölə-bayıra, məxsusi yerlərə geyəcəyəm. 
– Yox, – Pit dedi. – Yay elə bu paltarı geyinməyin əsl dəmidir. İstəyirəm ki, gəzməyə həmişə bu 
paltarda gedəsən. 
– Günəşli günlərdə. 
– Hə. Elə o, günəşli günlərin xətrinə tikilib də. 
– Sən haradaydın? 
– Bir az sahildə gəzdim. Qayıqlara tamaşa elədim. Azacıq sakitlik və hüzün. Ofisimiz quş 
bazarıdır, elə bil. 
– Qızlardır da, elədir? 
– Hə də. 
– Nəylə məşğuldu onlar? 
– Heç bir anlayışım yoxdur. Məncə, əsas etibarilə hırıldaşır, əngə verirlər – tələffüzləri də ki, 
uzaq olsun, heç danışmağa dəyməz. Çalışıram onlarla bəlli məsafə saxlayım. 
– Nədir, yaxandan sallaşmırlar ki? 
– Heç yaxın da düşmürlər. Bilirlər ki, onları elə yollayaram, dəymişləri dura-dura kalları 
tökülər. 
– Bu gün istiydi? 
– İsti nədir? Lap mumiya kimi qurumuşam. Dəniz havası məni bir az özümə gətirdi. Suda üzən 
zirzibilə baxmaq adama xüsusilə xoş gəlir. 
Virciniya güzgüyə yaxınlaşıb özünü süzdü. Sonra ona tərəf çöndü. 
– Pit?  
– Hə? 
– Sən günəş barədə nə düşünürsən? 
– Nəyi barədə nə düşünürəm? 
– Yəni günəşə necə baxırsan? 
– Nə mənada necə baxıram? 
– Yaxşı, eybi yox, mühüm deyil. 
– Yox, dayan bir. Nə mühüm deyil? 
Oğlan pəncərəyə yaxınlaşdı. 
– Günəş batır. 
– Mən də burada oturmuşam, – qız dedi. 
Oğlan siqaretdən bir qullab aldı və tüstüsünü burnundan buraxaraq dumanının havada əriməsinə 
tamaşa elədi. 
– Deməli, günəş barədə nə fikirləşirəm, hə? Maraqlı sualdır. 
– Sən bu paltarı məmnuniyyətlə tikdin? 
– Bu paltarı? Əlbəttə. 
– Qiyamət paltardır. 
– Əlbəttə. Sanki, şahmat oynayırdım, hər tikiş də yeni bir gediş idi. Elə elə də alındı – şah və 
mat. 
Qız onun yanında, pəncərənin önündə dayandı. 
– İstəyirsən, səninçün bu paltara uyğun alt ətəklik də tikim? – soruşdu. 
– Hə, zəhmət olmasa. 
– Danışdıq. Düzələr. 
Onlar günəşin fabrik borularının arasından üfüqə sarı necə enməsinə tamaşa edirdilər. Oğlan 
başını qıza sarı əydi və onun belini qucaqladı. 
– Bu gün mənim xoşuma gəlirsən, – dedi. 
– Paltara görə? 
– Yox. 
Oğlan onu özünə tərəf çevirib öpdü. 
– Gəl çay içək. 
– İçək. 
Qız bufetə tərəf gedərkən oğlan onun dalınca baxdı. 
– Hə – dedi, – sən bu paltarda lap qiyamət görünürsən. 
– Şedevrdir, əsl şedevr, – qız dedi. 
– Bilirsən nə var, – oğlan otura-otura söylədi, mən sənin simanda müəyyən mənada oğlan 
görürəm, nəinki qız. 
– Nə mənada deyirsən ki bunu? 
– Yox, yox, sən bir qadın kimi də əlasan, hər şey qaydasındadır. Amma sənin düşünmək üçün 
enerjini yığıb saxlaya bilməyin, lazım olanda necə səfərbər etməyin, ondan faydalanmağın mənim 
xoşuma gəlir. Özüm də bunu səndən öyrənməyə çalışıram. Bir də sən mənim əsl dostumsan. Əsl yaxşı 
dost, simsar dost. 
– Doğrudan? 
– Hə. Bax, məsələn, Markı götürək: o, bunu heç vaxt anlaya bilməyib. Qadın onun üçün, 
sadəcə, qadındır, vəssalam. Bizim səninlə mənəvi yaxınlığımızdan isə cismimizin yaxınlığından qat-qat 
dəyərli şeylər doğa bilər. Bəlkə də, biz bu tamlığı həmişə hiss edə bilmirik, amma səni inandırıram ki, o 
mövcuddur. 
Qız fincanları masanın üstünə qoyub südü süzdü. 
– Mark istəyir ki, qadınlar ona «ser» deyə müraciət etsinlər və gündə üç dəfə təzim etsinlər. Özü 
isə bunun cavabında heç şlyapasını da çıxarmasın. Bir də mənə xoş gəlməyən odur ki, şəxsi həyat 
deyilən şeyə Markın münasibəti çox yüngüldür – elə qoyub belinə, gedir e-e, daha taleyin ona tuş 
gətirdiyi qadınların axırı nə olacaq – bu barədə heç fikirləşmək belə istəmir. 
– Çay hazırdır. 
Onlar masa arxasına keçdilər və qız çörəyi doğramağa başladı. 
– Qadını hermetik qutuda saxlamaq, kefin istəyəndə, özü də ancaq işıq sönəndə açıb çıxarmaq 
olmaz, – Pit dedi. – Qadın həyatın başqa sahələrində də çox şeyə nail ola bilər. 
– Lakin o, sənin xoşuna gəlir, mən düz başa düşürəm? 
– Xoşuma gəlir? Əlbəttə, xoşuma gəlir. 
Qız pomidoru kiçik dilimlərə doğradı və boşqablara duz səpdi. 
– O dinləməyi bacarır, – Virciniya dedi. 
– O kütbeyin və tərsdir. Bunu sənə mən deyirəm. Bu yaxınlarda məni inandırmağa çalışırdı ki, 
guya, bütün problemlərim səninlə kifayət qədər tez-tez yatmamağım ucbatındandır. 
– Mark? 
– Hə. 
– O haradan bilir? Yəni o, ümumiyyətlə, haradan bilir? Bizim barədə. 
– Xəbərim yoxdur. Bəlkə, mən özüm nə vaxtsa demişəm. 
– Yəni demisən ki, biz o qədər də tez-tez sevişmirik? 
– Hə də. 
– Oho. 
– Nədir? Məgər əleyhinəsən? 
– Yox. 
– Məncə, burada utanmalı bir şey yoxdur. 
– Hə, əlbəttə, bəlkə, bir yerdə ona bəyanat da yazıb yollayaq? 
– Ehtiyac yoxdur, – Pit dedi. O, çay süzdü. 
– Yollayaq ki, narahat olmasın. 
– Düşünmürəm ki, – Pit dedi, – onu bizim problemlər, ümumiyyətlə, narahat edir. 
– Kim bilir, – qız dedi. – Bəlkə, o elə ancaq bu barədə fikirləşir, buna görə gecələr də yata 
bilmir. Əlbəttə, mən özüm ona zəhərli mürəkkəblə məktub yazıb çatdıra bilərdim ki, bizim 
münasibətlərimizə burnunu soxmasın. 
– Ey, – Pit dedi, – bir az səsindən al. 
– Sən düşünürsən ki, biz onun eyhamları və məsləhətləri olmadan yaşaya bilmərik? 
– Yaxşı, bir yavaşıt görüm, yaman bərk gedirsən. Əvvəla, sən mənim dostumdan danışırsan. 
İkincisi, onun dediklərini məndən eşitmisən, özü də kontekstdən çıxarılmış şəkildə, üçüncüsü də, gəl 
bir-birimizə etiraf edək ki, onun sözlərində həqiqət payı az deyil. 
– Doğrudan? 
– Hə, – Pit dedi, – və görünür, biz indi düşünməliyik ki, həmin bu həqiqət payı bizim bu barədə 
fikirlərimizin hamısını üstələmir ki?! Əgər ikicə sözlə desək, bu fikri konkret olaraq indiki şərait üçün 
xilasedici bir şey saymıram. Maraqlıdır, sən bu barədə nə düşünürsən? Axı nəhayətdə biz bir-birimizi 
daha tez-tez sevişməyə məcbur edə bilərik, buna nə var ki, amma bu heç də vakuumda baş vermir: 
mühüm olanı intim həyatın cərəyan etdiyi konkret kontekstdir. 
– Yəni konkret olaraq mazaqlaşmaq?.. 
– İrad mahiyyətə uyğun deyil, – Pit cavab verdi. 
 
IV fəsil 
 
Budur stol. Bu stoldur. Bu kreslo. Bu da stol. Bu isə içində meyvə olan vazdır. Bu süfrə. Bu 
pərdələr. Külək yoxdur. Bu da kömür vedrəsi. Bu otaqda qadın yoxdur. Bu otaqdır. Divarlara kağız 
vurulub. Altı divar var. Səkkiz divar. Səkkizguşəlidir. Bu otaq səkkizguşəlidir, burada qadın yoxdur, 
pişik var. Budur, pişik xalçanın üstündədir. Kaminin üstündəki güzgüdür. Bu, mənim çəkmələrimdir, 
onlar ayağımdadır. Külək yoxdur. Bu bir səyahət və pusqudur. Bu, şimal qütbüdür, yolda məcburi 
dayanacaqdır, pusqu isə yoxdur. Bu, mənim gizləndiyim sıx otluqdur. Bu, gecəylə səhər arasındakı sıx 
kolluqdur. Bu, yüzvatlıq lampadır – xəncər kimi soxulur. Nə gecə var, nə səhər. 
Bu otaq hərəkət edir. Bu otaq hərəkət edir. O artıq hərəkət edib. İndi ölü nöqtəyə yetişib. Pusqu 
yoxdur. Düşmən yoxdur. Hörümçək toru yoxdur. Hər şey təmiz və açıqdır, bağlı heç nə yoxdur, 
bağlanan heç nə yoxdur, yerindən tərpənmiş, hərəkət eləyən heç nə yoxdur, hər şey yalansız, bicliksiz, 
fırıldaqsızdır. Orada, bağlar olan yerdə həmişə qaranlıqdır. Bu, mənim var-yoxumdur. Bu, mənim 
əşyalarımdır. Bəlkə də, səhər açılacaq. Əgər səhər açılsa, o nə mənim əşyalarımı, nə də bu dəbdəbəni 
dağıdacaq. Budur, mənim divarlarımda cızılmış cığırlar heç yerə aparmır. Əynində paltarı, ya da zirehi 
olan hamının və hər kəsin görüş yeri. Əgər gecələr qaranlıq, ya da işıq olsa belə, heç nə rədd edilmir, 
heç nə zorla qəbul etdirilmir. Mənim öz hücrəm var. Mənim öz baramam var. Hər şey qaydasındadır, 
hər şey öz yerindədir, bircə səhvə belə yol verilməyib. Mən paza keçmişəm. Burada heç kəs gizlənmir. 
İndi nə gecədir, nə səhər. Pusqu yoxdur, yalnız bir-birini tanımayan iki adam arasındakı bu vəziyyət 
var, mənim əşyalarım buradadır, mənim yerləşdiyim yer buradır, mən evdə olanda, tək olanda heç nəyi 
qaydaya salmaq lazım deyil, mənim müttəfiqlərim var, mənim əşyalarım var, mənim pişiyim var, 
mənim xalçam var, mənim ölkəm var, krallığım var, burada xəyanət yoxdur, burada inam yoxdur, 
burada yol yoxdur, kiminsə mənə ölümcül zərbə endirməsi mümkün deyil. 
Onlar mənə ölümcül yara vururlar. 
Qapının zəngi otağın fəzasını ikiyə böldü. O, stolun üstündəki kitabları bir kənara çəkdi, süfrəni 
qaldırdı, pişiyi qovub hərəkətsiz dayandı. Sonra kresloda eşələndi, oturacağındakı balışı qaldırdı, 
barmağıyla pəncərə altını taqqıldatdı, pərdələri çəkib yenə yerində donub qaldı. Qapının zənginin səsi 
kəsilmək bilmirdi. O, buxarını diqqətlə nəzərdən keçirdi, hətta dizi üstə düşüb borusunu da yoxladı ki, 
görsün tutulmayıb ki; sonra da stolun altına sürünərək döşəmənin xalçayla tam örtülmədiyini 
aydınlaşdırdı. Ayağa qalxıb bir anlıq yerində dondu. Zəngin səsi kəsilmirdi. O, bufetə yaxınlaşıb böyük 
vazdan bir yığın məktub tökdü, fincanı nəlbəkidən qaldırdı və canından üşütmə keçə-keçə ayaqlarının 
altına nəzər saldı. Onun baxışları işığın haradansa əks olunmuş şüasını tutdu; çənəsi, sanki, bu işığı 
yerinə mismarlamışdı. Gödəkcəsinin üst cibində eynəyi vardı. Onu taxdı və pillələrlə giriş qapısına 
qalxdı, onu açdı.  
– Sən orada neynirdin? – Maks soruşdu. – Mərasim rəqsi ifa eləyirdin? Kölgəni görürdüm: ora-
bura vurnuxur, gah əyilir, gah da qalxırdın. 
– Sən mənim kölgəmi necə görə bilərdin? 
– Poçt yeşiyinin yarığından baxırdım. 
Küçədə yağış zülmətin içindən süzülüb keçirdi. 
– Deyirsən saat neçədə olmuşdu bu? – Len soruşdu. 
– Nə bilim, – Mark dedi, – əsl vaxtı idi. 
– Yaxşı, gir içəri görək. 
Mark otaqda plaşını çıxardı və oturacaqdakı balışı düzəldib kresloya çökdü. 
– Bu nə kostyumdur belə? Bəs yaxalığındakı qərənfil hanı? 
– Necədir, nə deyərsən buna? – Mark soruşdu. Len pencəyin yaxalığını əllədi, açıb astarına 
baxdı. 
– Babatdır, yaxşı parçası var, – dedi. 
– Şalvarı da zəncirbəndlidir. 
– Zəncirbənd? O, nəyə lazımdır? 
– Düyməylə toqqanın əvəzinə. Belə daha səliqəli çıxır. 
– Səliqəli? Hə, elədir, səliqəlidir. 
– Qatlama manjeti də yoxdur. 
– Görürəm. Bəs niyə qatlama eləməmisən? 
– İndi hamı qatlamasız geyinir. 
– Hə, elədir, indi hamı qatlamasız şalvar geyinir. 
– Mən heç iki tərəfi düymələnən pencək də istəmirdim. 
– İki tərəfi düymələnən? Əlbəttə, sənə yaramaz. 
– Bəs parçası necədir, nə düşünürsən? 
– Parçası? Əla parçadır. Lap əla parçadır. Çox əla parçası var. Əla parçası var. Nə əla parçası 
var… 
– Sənin xoşuna gəlir? 
– Nə əla parçadır?! 
– Bəs biçimi barədə sözün nədir? 
– Biçimi barədə nə deyə bilərəm? Biçimi? Biçimi? Nə qiyamət biçimi var bunun?! Əla biçilib! 
Ömrümdə belə əla biçilmiş kostyum görməmişəm! 
O oturub zarıdı. 
– Bilirsən mən haradaydım? – Mark dedi. 
– Harada? 
– Erls-Kortda. 
– U-u-u-u! Orada nə işin vardı? Bu axı hədəfdən tamam yan keçir. 
– Sən Erls-Kortun nəyini bəyənmirsən ki? 
– Ölüsüz ölüxanadır da. 
Len əsnəyərək eynəyini çıxardı və gözlərini sümüklü barmaqlarıyla ovxaladı. Mark siqaret 
yandırıb irəli uzatdığı əlində tutaraq otaqboyu gəzməyə başladı, açıq-aşkar nəsə axtarırdı. 
– Sən neynirsən, nə etmək fikrindəsən? Gözlərini çıxarmaq istəyirsən? 
– Elədir ki var. 
O, külqabını tapıb oturdu. 
– Bəs necə qayıtdın oradan, gecə avtobusunda? 
– Əlbəttə. 
– Hansında? 
– İki yüz doxsan yeddiylə Flit-stritə qədər. Oradan isə iki yüz doxsan altıyla. 
Len qalxdı ki, pişiyi arxa qapıdan çölə buraxsın. Özü də bayıra boylandı, elə o dəqiqə də qapını 
örtdü. 
– Mən səni Nottinq-Hill-Geytə bir saata çatdırardım, yola bircə dəqiqə də artıq vaxt sərf 
etməzdin, – dedi. 
– Məni? 
– Burada nə var ki? Problemsiz. Gecənin istənilən vaxtı. Məsələn, deyək ki, sən saat bir əlli 
ikidə Nottinq-Hill-Geytdəsən, yox, bir əlli ikidə Şeferd-Buşda olursan, Nottinq-Hill-Geytdə isə, bir əlli 
altıda, ya da bir əlli yeddidə olarsan; oturursan iki yüz səksən doqquza və Mərmər Tağına kimi 
gedirsən; orada təxminən iki sıfır beşdə, ya da sıfır altıda olacaqsan və hara yetişdiyini hələ anlamağa 
macal tapmamış iki yüz doxsan birə, ya da iki yüz doxsan dördə minəcəksən; onların hər ikisi Ed-juor-
rouddan tərpənir və Mərmər Tağının yanından təxminən saat iki sıfır yeddidə ötür. Mən nə deyirəm? 
Hə, yox, düzdür. Oturursan və gedirsən Oldviçə, ora təqribən iki on beşdə, ya da on dörddə çatırsan və 
iki on altıda isə Vaterloodan gələn iki yüz doxsan altıya oturursan, o da səni birbaşa Hekniyə yetirir. 
Əgər gecə saat üçdən sonra oradasansa, bütün avtobuslarda fəhlə bileti ilə gedə bilərsən. 
– Sağ ol e, – Mark dedi. – Sənin Nottinq-Hill-Geytdə nə işin olur axı? 
– Nottinq– Hill– Geytdə? Heç nə. Mən bu marşrutu məxsusi sənə görə cızdım. Nottinq-Hill-
Geyt tərəfdə, ümumiyyətlə, heç vaxt olmuram. 
– Mən axı sənə dedim ki, Erls-Kortda idim. 
– Yox! – Len dedi. – Mənim yanımda o yerin heç adını belə çəkmə! 
Mark ayaqlarını uzatdı. 
– Bəs mən qapını döyəndə neyləyirdin? 
– Nə edirdim? Fikirləşirdim. 
– Nə barədə? 
– Əşşi, heç nə. Heç nə barədə. Bu otaq haqqında. Heç bir şey yoxdur. Düşüncələr də, düşünmə 
prosesinin özü də vaxtı zay etməkdən başqa bir şey deyil. 
– Bu otağın nəyi xoşuna gəlmir ki? 
– Nəyi xoşuma gəlmir? O yoxdur, bildin?! Sən heç nə başa düşmürsən, sən qalınqabıqlığından 
heç onu da anlamırsan ki, məndən pul tələb eləyirlər. Əgər lap bu yaxınlarda kimsə mənimlə 
hesablaşmasa, borclarımı bağlaya bilməyəcəyəm, onda daha axırım çatdı. 
– Çox istəyirlər? 
– Onlar sadəcə pul istəmirlər. Pul onlara əl vermir, onlar bu barədə eşitmək belə istəmirlər. 
Onlara heç kəsin verə bilmədiyi bir şey vermək lazımdır. Mən bunu bacarmıram, çünki onlar 
istəyəndən heç özümdə də yoxdur. Əşşi, nə fərqi var e-e. Onsuz da hər şeyin öz yeri və zamanı var. Hər 
şeyi necə varsa, elə də qəbul etmək lazımdır. 
– Səndən heç vaxt belə müdrik sözlər eşitməmişəm. 
– Nə danışırsan? Nəyi nəzərdə tutursan? 
– Hər şeyin öz zamanı və yeri olmasını. Hər şeyi necə varsa, elə də qəbul etməyin zəruriliyini. 
Səndən heç vaxt belə müdrik söz eşitməmişəm. 
Mark öskürüb buxarıya tüpürdü. 
– Razılaş, biz bir-birimizə yaxşı maya qoyuruq ha, – Mark ağzını silə-silə cavab verdi. 
– Səninlə razılaşmağa hazıram, – Len dedi, – hərçənd ki bu, mənim sualıma cavab deyil. 
– Hansı suala? 
– Burada nə edirsən? Sənə nə lazımdır? 
– Fikirləşirdim ki, mənə balla bir tikə çörək verərsən. 
Len pəncərəyə yaxınlaşıb pərdəni düzəltdi. 
– Bilirəm ki, qorxursan, bunu gizləməyə heç çalışma da. 
– Yox bir! – Mark dedi. – Nədən qorxuram ki? 
– Qorxursan ki, istənilən an sənin ağzına köz soxa bilərəm. Hə. Amma zamanı yetişəndə, 
görəcəksən: mən közü öz ağzıma dolduracağam. 
– Niyə ki? 
– Niyə? Bunu bilməyə nə var?! Pit sənə hər şeyi izah eləyər. O, sənin yanında olacaq. 
– Sən elə fikirləşirsən? 
– O mütləq yanında olacaq, – Len stolun kənarına oturaraq dedi. – Amma mən də sənə onun 
barəsində bəzi şeyləri deyəcəyəm. Artıq gəlmisən də. Gözəl bilirsən ki, mənim ancaq heç nədən yüksək 
səviyyədə başım çıxır. Heç nə barədə mənim kimi məlumatlı adam yoxdur. Bilirəm ki, boşluq nədir, 
nəfəsin tıxanması nədir. Pit üçün isə hətta bu heç nə də nəsə müsbət bir anlam daşıyır. Pitin heç nəyi, 
əslində hər şeyi udur, o yırtıcıdır, o bədxassəli şişdir. Amma bununla belə, istəyirsən inan, istəyirsən 
yox, o özünün boşluğuna, mənasızlığına görə kimin desən boğazını üzər, o, özünün heç nəyi naminə 
ölənə kimi döyüşər. O döyüşçüdür. Mənim heç nəyim isə onun kimi davranmağı heç ağlına da 
gətirməz; mənim quruyub qaxaca döndüyüm vaxt ərzində isə mənim heç nəyim oturub öz pəncəsini 
yalamaqla məşğuldur. Mənimki əsl heç nədir – tam iflicdir. Mahiyyətində nə ziddiyyət var, nə də 
mübarizə. Mən elə onun özüyəm. Mənim şəxsi heç nəyim elə özüməm. Mənə ümid verən yalnız budur, 
sevinməyə başqa məqamım yoxdur. 
– İt poxu, – Maks dedi. 
– Niyə belə deyirsən? 
– Pişik sidiyi. 
– Yaxşı, yaxşı. Qoy sən deyən kimi olsun, amma icazə ver, bir şey soruşum. 
– De gəlsin. 
– Sən İsa Məsihin ziddinə nəsə fikirləşirsən? 
– Çox bic gedişdir. 
– Oynayacaqsan? 
– O hansı şirkətdə işləyir ki? 
– Heç birində. Ştatdankənardır. 
– Belə de, – Maks dilləndi, – onun elədikləri küçədəki hər itə də bəllidir, elə deyil? 
– Yazılan nə varsa, mütləq qiymətə minir. 
– Hə, deməli, o, belə oğlandır, – Mark dedi. – Hə, nə olsun ki? Heç sənə son zamanlar nədəsə 
kömək edibmi? 
– Deyə bilərəm ki, o mənə bir neçə dəyərli məsləhət verib, – Len çiyinlərini çəkdi. – Axı hər 
kəsin, yəqin ki, zəif yeri var. 
O, otaqda gəzişməyə başladı, yumruqlarını gah sıxır, gah boşaldırdı. 
– Hə, yeri gəlmişkən, – Maks dilləndi, – qulağıma çatıb ki, tarifləri qaldırmaq istəyirsən. 
Len ayaq saxlayıb ona sarı çöndü. 
– Mən qaldırıram? Bunu sənə kim deyib? 
– Ümidvaram, büdcəni kəsmək fikrində deyilsən. – Len buxarının yanında üzü Marka tərəf 
oturub gülümsündü. 
– Gözləyirdim ki, bundan söz salacaqsan, – deyə cavab verdi. 
– Mənə qabaqcadan eyham da vura bilərdin, daha yaxşısı – qiymət artımının qrafikini cızardın. 
Bir də gördün bir-iki penni qənaət elədim. 
– Qulaq as. Etiraf edirəm ki, qiymətlərim yavaş-yavaş, az da olsa, artır, amma əgər hiss etsən ki 
məsrəflərimi, heç olmasa, maya dəyərində qarşılamaq gücündə deyilsən, istənilən zaman səni 
sürücünün yanında yerləşdirə bilərəm, ya da ən pisi, danışa bilərəm ki, baqaj şöbəsində oturtsunlar. 
Amma təmizinə danışsaq, istərdim ədalətli qiyməti elə özün müəyyənləşdirəsən. Sən nə qədər 
istəyirsən? Bir də haradan bildin ki, qiyməti qaldırıram? 
– Pit dedi mənə. 
– Hə, onda aydındır. 
– Niyə? O, bu işə pul-zad qoyub məgər? 
– Müəyyən mənada, hə, amma tam əmin deyiləm. Səndən tam dəyərini almaq istəmirəm, 
özümü belə aparmaqdan heç xoşum gəlmir. Amma sən də başa düş: mühasibatdan və bazardakı 
durumdan asılı vəziyyətdəyəm. Əgər bazar inkişaf edirsə, ya da əksinə, gücdən düşürsə, nə edə bilərəm 
ki? Başa düş, Mark, bu, mütləq həqiqətdir. Mənim müfəttişim, ekspert-auditorum indi bu dəqiqə 
hansısa zırpı bir kitabın arxasında gizlənib. Yalan deməyəcəyəm. Oradadır, radionun yanında. 
Maks kresloda çönüb çiyninin üstündən geri baxdı. 
– Qara kitab? 
– Hə. 
– Qara qalın kitab? 
– Hə. 
– Nəsə, tanış gəlir mənə.  
– Hmm. 
– Bu kitabın o qədər səhifəsi var ki, saymaqla qurtaran deyil. 
– Hə. Orada gizlənib, amma mən onsuz da onu görürəm, bunu sənə dəqiq deyə bilərəm. Ən 
azından, mən görə bilərəm onu. 
– Vəziyyəti necədir? – Mark soruşdu. 
– Babat. Onun vəziyyəti normaldır. Amma istənilən halda, müşahidələrin və tədqiqatların 
nəticəsi əlimə çatan kimi, sən bu barədə biləcəksən. 
– Danışdıq. 
– Amma, Maks, nəzərə al ki, mənə bir güzəşt eləməli olacaqsan: tüpürməyini yığışdır. Sən 
tüpürməyini tərgitməyə, sadəcə, borclusan. Başa düşürəm, buna hüququn var, amma mənimki də var 
axı. Sənin, heç olmasa, müəyyən normal davranış qaydaların olmalıdır, hətta başqa heç nəyin yoxdursa 
belə. Özünü ələ al, səndən istədiyim yalnız budur. 
– Bir dəqiqə dayan görüm. Nəsə, başa düşmədim, bizim hansımız qiyməti qaldırırıq – mən, 
yoxsa sən? 
– İndi səni başa salaram, – Len dedi. – Bilirsən, mənim problemlərimdən biri budur ki, 
sarayların da, ayın da əksini onların özü kimi qəbul etməyə meyilliyəm. Valideynlərim dəfələrlə mənə 
izah ediblər ki, real obyektlərin mahiyyəti necə olur və mən də böyüklərin rəyinə daim hörmətlə 
yanaşıram. Amma elə bir zaman çatıb ki, bundan baş çıxarmağı gərək özüm də öyrənəm. Gərək hər 
şeyin əksinin arxasında həmin əşyanın özünü görməyə cəhd edim. Nə itirirəm ki? Əlbəttə, sənin 
Hüququn var, amma icazə versən, mən də sənin Hüququndan istifadə eləyərəm, onda ürəyin istəyən 
qədər mənim Hüququmdan bəhrələnə bilərsən! 
– Bu, necə olur? 
– Görünür, heç necə. 
– Bəs Pit? Axı onun da öz Hüququ var. 
– Pitin də öz Hüququ olacaq, – Len dedi, – hətta səninlə mən öləndən sonra da belə olacaq. O, 
bizim hamımızdan artıq yaşayacaq. Sənin xoşuna gəlsə də, gəlməsə də, Pit öz Hüququndan istifadə 
edəcək. 
Mark siqaret yandırıb kibriti üfürdü. 
– Qulaq as, Len, – dedi, – nəhayətdə səndən tələb olunan bircə şey var: kağız götürüb üzərində 
«Tüpürmək qadağandır» elanını yazmaq! Kim bununla mübahisə edəcək? Biletlər, onsuz da, gör 
neçəyədir. Üstünə cəriməni də gəlsən… – buna pul çatdırmaq olmaz. 
– Hə, pis fikir deyil. Elə də eləyəcəyəm. Lakin birdən təsadüfən tüpürüb-eləsən və cəriməni 
ödəyə bilməsən, mən cavabdeh deyiləm. 
– Problem yoxdur. 
– Amma sən, hər halda, başa düşmürsən. Yəni görmürsən ki, qiymətləri qaldırmağa 
məcburam?! Bəlkə də, öz avtobusumun baqaj yerində getməyim deyə, özüm də qabaq oturacağa 
keçməli olacağam. Başa düşürsən də, baqaj yerindən heç nə görmərəm, sükan arxasında oturanda isə, 
hər halda, yola nəzər salmaq da olur. Yerim nə qədər desən olacaq, inanmıram ki, bu qiymətə bileti çox 
adam ala bilə. Amma bunun da öz üstünlüyü var: azından marşrutu istədiyim kimi seçə bilərəm və 
tıxaclarda vaxt itirmərəm. Vəssalam, qərara aldım, elə də eləyəcəyəm. 
 
V fəsil 
 
Pit onun bədəninin üstündən otağı dolduran qozbel kölgələrə baxdı, əlləriylə onun saçını 
yığaraq, onları yenidən balışın üstünə atdı. Pəncərənin o üzündə ay işığı yerə düşmüş nur cığırı kimi 
görünürdü. Qız onu özünə sıxdı. Oğlan başını onun sinəsinə qoydu. Açıq pəncərədən gələn yüngül 
külək onların bədənini yalayıb keçdi. Qız oğlanın başının üstündən divarlara baxırdı. Qaranlıqda 
divarların bitişdiyi yer görünmürdü. Divarlar, sanki, eyni zamanda həm yaxın, həm də uzaq idilər. Qız 
tağlı tavana nəzər saldı. Tavandan asılmış qeyri-müəyyən siluet ətrafın qaranlığında getdikcə əriyib 
qabarıq bir kölgəyə çevrilirdi. Onun baxışlarının təsiri altında onların bədəninə tuşlanmış qaranlıq 
seyrəlməyə, yox olmağa başladı. 
– Mən qaranlığı yer üzündən sildim, – qız dedi. 
Pit əllərini uzatdı və barmaqlarını bir-birinə ilişdirib dartındı. 
– Necə elədin bunu? 
– Yox, yenə qaranlıqdır, – qız dedi. – Sən tərpəndin, ona görə də indi bayaqkından daha qaranlıq 
oldu. 
– İstidəndir hamısı. Belə isti olmasaydı, bu dərəcədə zülmət də olmazdı. 
– Amma yayda, – Virciniya dedi, – gündüz gecəyə çevrilmir. Gündüz elə gündüzdür. Qışda isə 
gecə gündüzə soxulur. Yayda… 
– Tam əmin deyiləm, – Pit dedi, – səninlə razı olduğuma əmin deyiləm. 
O əsnəyib ayaqlarını buxarının barmaqlıqlarına dirəyərək gərnəşdi. 
– Axı indi qaranlıqdır. Həm də ona görə belədir ki, bizim bədənlərimiz lap ağdır, – qız dedi. 
– Hə. 
Oğlan onu özünə sarı çəkdi və alnından öpərək qızın üzünü yenə balışa çevirdi və diqqətlə 
baxdı. 
– Sən gözlərini yummursan? 
– Yox, – cavab verdi. 
– Niyə? 
– Səni görmək istəyirəm. 
– Niyə? 
– Çünki səni sevirəm. 
– Hə, – Pit dedi, – mən də. 
Ay bütün pəncərəni doldurdu. Nuru stul başının çubuqları arasından keçərək onların üstünə 
düşdü. 
– Qulaq as. İnanmırsan ki, səni sevirəm? 
– Sevirsən ki? 
– İnanmırsan ki? 
– Yox. 
– Hə, tapmadın, – Pit dedi. – Mən səni sevirəm. 
O dartındı, kreslonun kənarına əlini çatdırıb gödəkcəsinin cibindən iki siqaret çıxardı və birini 
onun dodaqlarına taxdı. 
– Bəzi şeylərdə yaman geridə qalmışam. – O, başlarının üstündə tüstü buludunun qalınlaşmasını 
gözləyərək nəfəsini bərk buraxıb onu iki parçaya böldü. 
– Amma tədricən maariflənirəm, cəhalətdən azad oluram. 
– Cəhalətdən? 
– Bilirsən, yəqin, mən səni sevməyi öyrənirəm. 
– Necə yəni? 
– Yəqin, sən öyrədirsən məni. Başqa kim olacaq ki? 
– Mən öyrədirəm? 
– Bəs kim? 
Qız yerində oturub ona baxdı. 
– Bu günlərdə dedin ki, sənin gözündə daha çox oğlana oxşayıram. 
– Müəyyən mənada. 
– Amma… 
– Mən onda fikirləşirdim. 
– Nə barədə? 
– Demək istəyirəm ki, bu, mənim ucadan, səsli fikirləşməyim idi. 
O, ayaqlarını uzadıb başını qızın budlarının yanında balışa endirdi, çönüb ona yuxarıdan-aşağı 
baxdı. Qız əyilib onu öpdü, sonra yenə düz oturdu. Oğlan bir də onu özünə sarı çəkib dodaqlarını 
çiyninə dirədi. Qızın saçları onun üzünə dağıldı. Oğlan onun döşlərini öpdü. Qız pəncərəyə baxırdı. Ay 
özünün bütün ecazkarlığıyla parlayırdı. O, böyrü üstə çönüb oğlanın üstünə uzandı. Əlləri onu qucdu, 
onlar öpüşərək balışların üstündə dığırlandılar. Qız budlarıyla onun ayağını sıxırdı. Yerlərində dondular, 
stolun üstü qaranlıq kölgə salaraq başları üstündən asılmışdı, qızın əlləri onun belindəydi. O, əlini 
oğlanın bədənində gəzdirməyə başladı. Oğlan onun ağuşundan azad olub yerinin içində oturdu. 
– Hə, sən çox gözəlsən. 
Onlar balışların üstündə sürüşərək üzbəüz qaldılar. 
– Bəs mən nə deyirdim? – oğlan təbəssümlə soruşdu. 
– Elə fikirləşdiyini deyirdin. 
– Yox bir. 
– Hə də. 
– Sən bütün bu müddəti fikirləşirdin. 
Pit buxarının üstündən siqareti götürüb ona uzatdı. 
– Hərdən olur ki, – dedi, – fikirləşdiyindən daha sürətli hərəkət edirsən. Fikrən öz daxili 
vaxtından geri qalırsan və buna heç diqqət də etmirsən. Mənim daxili saatım, sən demə, mənim əsl 
saatımdan çoxdan geri qalıb və bunu güman eləsəm də, əslində, nə baş verdiyini dərk eləyə bilmirdim. 
Bəlkə də, inanmaq istəmirdim. Amma bir zamandan etibarən mən, həqiqətən, səni sevməyi öyrənirəm. 
Virciniya susurdu. Oğlan arxası üstə uzandı və otağın qaranlıq küncünə baxmağa başladı. 
– Əminsən? 
– Yox. Buna inanmaq istərdim. İstəyirəm ki, bunu isbatlamaqda mənə yardım edəsən. 
– Hə. 
– Bizdə alınacaq. Mən buna əminəm. 
– Heç nə eşidilmir, – Virciniya dedi. 
– Ey. 
– Nə var? 
– Mən gecə qalmağa hazırlaşıram. 
– Qalacaqsan? 
– Hə də. 
– Heç yadıma gəlmir ki, sonuncu dəfə bu nə vaxt olub. 
– Hə də, – oğlan dedi, – yenə başladın. 
– Mən də başladım, sən də. Mənimlə rəqs edərsən? 
– Nə mənada? Elə indi? 
– Hə. 
– Bəlkə, bir azdan sonra, hə? – Pit dedi. 
– Yaxşı. 
– Gəl şərab içək. 
Oğlan qalxdı, masaya yaxınlaşdı və iki badə qırmızı şərab süzdü. 
– Sən çox qamətli, çox güclüsən. 
– Sənin sağlığına. 
– Ay da elə sənin dalınca gəzir. 
– Yox, mən onun ayaqları altında qalıram. 
– Bu, sənin fəxri hüququndur. 
– Hə də, niyə olmasın ki? 
Oğlan pəncərənin qabağında durdu və küçəyə baxdı. 
– Külək yoxdur. 
– Len bir dəfə mənə elə bunu dedi, – qız dilləndi. 
– Nə? 
– O, sadəcə, mənə baxıb dedi ki, külək yoxdur. 
– Hə, – Pit dilləndi. – Len. Mən səhər onunla görüşəcəyəm. 
O, başını yana əyib göyə baxdı. 
– Hər halda, sakitlikdir. 
– Nəsə biz az kədərli səsləndi, – qız dedi. 
– Nəyi nəzərdə tutursan? 
– Sabah Lenlə görüşəcəyini. 
– Yox. Niyə ki? – Qızın yanında əyləşdi. 
– Biz kimik – sən və mən? Əgər ikiyerlik sevgi maşınının detalları deyiliksə, bəs nəyik? 
– Yox. Biz, yəqin ki, detal deyilik. 
– Sakit ol. Əlbəttə, sən mənim üçün daha böyük əhəmiyyət daşıyırsan. Sənə, məsələn, heç 
özünü bəzəmək də gərək deyil – nə zahirdən, nə də hansısa təhrikedici hərəkətlə. Bütün bunlar artıqdır. 
Sənin cəlbediciliyin tamam başqa qəbildəndir – təmizdir, pakdır. Səninki ecazkarlığın başqa növüdür. 
– Doğrudan? 
– Hə. O, sənin və ətrafdakıların iradəsindən asılı olmayaraq mövcuddur. Sənə başqaları kimi 
qılığa girmək, yaltaqlanmaq, əsəbləri qıcıqlandırmaq lazım deyil. Bu, sənin vəzifən deyil. Sənin alnına 
ilahilərin sadiq tələbəsi olmaq yazılıb. Dinləyirsən məni? 
Pit şüşədə qalmış şərabı badələrə süzdü. Virciniya balışın üstündən yatağa sürüşdü. 
– Mən Markla o kampaniyada oturub-duranda ən sevimli zarafatımızın nə olduğunu sənə 
danışmamışam ki? – Pit soruşdu. – Zirehli qadınlar. Elələri ki, onlarla sevişmək dəmir parçasıyla 
yatmaq kimi bir şeydir. Yadımdadır, bir dəfə məni corabın rezini çimdiklədi. Heknidə, hansısa qəbrin 
üstündə oturmuşduq. Mən qadının zəncirbəndiylə digər qoşqu ləvazimatı arasında ilişdim. Az qaldı 
şələ-küləm yerindən üzülə. Qız tibb bacısı idi. Çox peşəkar. Çimdikləyib göstərirdi ki, meyitxanada, 
masanın üstündə məni necə doğrayıb tökərdi, lap meyit kimi. Çox maraqlı idi, amma mənim belə 
əyləncələrlə heç vaxt aram olmayıb. 
– Nədir, siz onda Markla daim ünsiyyətdə olurdunuz? 
– Hə. Eyni növbədə işləyirdik. İş... Sabah işdir, – o əsnəyərək dedi. – Təsəvvür eləyirsən, bu 
yaxınlarda bilmişəm ki, bizim şirkətdə – zirzəmidə o qədər maral əti saxlanır ki, hamısını bir gəmiyə 
yükləsən, gəmi yüz faiz batardı. 
– Bu, görəsən, kiminçündür? 
– Direktorlar şurasının üzvləri və direktor arvadları üçün. 
O, yatağa girib qızı qucaqladı. 
– Kefdəyəm, əladır, – qız dedi. 
– Elə mən də. 
– Məktəb müəlliməsinə daim tək yatmaq yaraşmır. 
Kilsə zəngi iki dəfə səsləndi. 
– Sənin gözlərin par-par yanır, – qız dedi. 
– Mən isə heç vaxt sənin gözlərinin bu qədər iri olduğunu görməmişəm. 
– Mənim gözlərim gecələr həmişə böyüyür.  
Oğlan onun qaşlarını, gözlərini, yanaqlarını sığalladı. 
– Bilmirəm, bu gün yata biləcəyəmmi mən?! 
– Aya bax. – Pit dedi. Onlar irəli əyilərək pəncərəyə tərəf boylandılar. – Hə. 
Parça-parça buludların arasından parlaq ay görünürdü. 
 
VI fəsil 
 
– Nə istəyirsən, elə, təkcə pişiyi oyatma. 
– Yaxşı görək. 
– Sən başa düşmürsən. Bu gün pişik üçün Baxı ifa edirdim. Skripka üçün sonatadan solo 
çalmağa çalışırdım. Təsəvvürünə gətirə bilərsən? O boyda işdən sonra o, heç şübhəsiz, istirahətə 
layiqdir, ən azından elə öz düşüncəsinə görə layiqdir. Yox, mən qətiyyən səni inandırmağa çalışmıram 
ki, guya, onun dünyaya münasibətini anlayıram. Amma buna baxmayaraq, bizim bu pişiklə ümumi 
cəhətlərimiz sən fikirləşdiyindən də qat-qat artıqdır. Bizim ümumi cəhətlərimiz lap çoxdur. 
– Nə danışırsan?! – Pit dedi. 
Len qıfılda açarı çevirdi. Onlar qonaq otağına girdilər. Kresloda oturmuş pişik başını qaldırdı. 
– O yatmayıb. 
– O bir daha yuxuya getməyəcək, – Pit əyləşərək dedi. – O, bəlkə də sənin üçün yaradılıb, 
amma bu pişiyi, sadəcə, məhv elədi. 
– Bilmirəm, – Len dedi. 
O, pişiyi kreslonun üstündən itələyib qovdu. Pişik küt bir tappıltıyla döşəməyə düşdü və 
quyruğunu narazı tərzdə yelləyə-yelləyə gözlərini Pitə zillədi.  
– Sən, bəlkə də, onun fikirlərini başa düşmürsən, lakin elə bilirəm ki, o, mənim baxışımla nə 
düşündüyümü tam anladı. 
– Sən onun özünə münasibətini deyirsən? 
– Hə. 
– Və bu münasibət necədir? 
– Nifrət, – Pit dedi, – və saymazyanalıq. Mən onun barəsində qətiyyən yüksək fikirdə deyiləm 
və onu hər vəchlə alçaltmağa, onun haqqında daim pis danışmağa hazıram, qoy kimsə elə düşünməsin 
ki, mən onu yüksək qiymətləndirirəm. 
– Çox təəssüf. Bunu eşitmək kədərlidir.  
– Qulaq as. İstənilən ağıllı insan pişiyinin riyazi və musiqi istedadına malik olduğu üçün özünü 
bu hinin kralı saydığını söyləməkdənsə, susmağa üstünlük verərdi. 
– Sən «susmağa üstünlük verərdi» dedin, yoxsa «fəxr edərdi»? 
– Dedim ki, susmağa çalışardı. 
– Amma mənə elə gəldi ki, sən «fəxr edərdi» dedin. 
Pişik xalının üstündə oturub pəncələrini yalamağa başladı. 
– Bu pişik daha əvvəlki heyvan deyil, – Pit dedi. – Ona bax. On altıda birə dönüb. 
– Hər şeyi Baxın üstünə yıxmaq olmaz. 
– Niyə ki? O, bu evdəki hər şeyi öz dəmir əliylə idarə edir. 
Len başını yelləyib pərdələri çəkdi və başını yelləyə-yelləyə masa arxasına oturdu, dərindən 
nəfəs alıb bir-birinə sıxılmış dişlərinin arasından havanı buraxdı. Eynəyini burnunun ucuna endirib 
onun üstündən otağı süzdü, sonra yenə yerinə oturdu. 
– Nə? – deyə sual edərək iti bir hərəkətlə eynəyini burnunun üstündən qaldırdı. – Nədir? Sən nə 
dedin? Hə? Bax? Bax? Nə dedin Bax barədə? 
Pit kresloya yayıldı. 
– Mənə bir şey de, – o dilləndi. – Bax kimdir? 
– Kimdir? Sənin necə dilin gəlir belə sual verəsən! 
– Onun barəsində nə danışa bilərsən? 
– Dəli olmusan deyəsən. 
– Qulaq as, – Pit irəli əyilərək dedi, – qoy bizim də ümumi bir şeyimiz olsun. Sən, yəqin ki, 
onun barəsində çox şey bilirsən, axı dəqiqəbaşı onu mənim belimə şəlləyirsən. De görüm, onda 
diqqətəlayiq nə var? 
– Yox, – Len dedi. – Başqa birindən soruş. Mən sənə heç bir şey deyə bilmərəm. Bu, müzakirə 
olunmur. Mən onun barəsində danışa bilmərəm. 
– Niyə ki? 
Len çiyinlərini çəkib bufetin qapısını açdı. Rəfdən bir şüşə şərab götürdü, tıxacını çıxardı və 
şüşəni burnuna yaxınlaşdırıb qoxuladı, sonra iki badə ilə bir yerdə masanın üstünə qoydu. Qaşqabaqlı 
nəzərlərlə şüşəyə baxdı, onu qaldırdı və etiketini oxudu. Sonra Pitə ötürdü. Pit də qoxulayıb qaytardı. 
Len eynəyini çıxardı, nəfəsini bir müddət saxlayıb şərabı bir də iylədi. Onu badəyə süzdü, badəni lap 
burnuna kimi qaldıraraq ona nəzər saldı və kiçik bir qurtum aldı. Şərabı ağzında saxlayıb otaqda 
gəzməyə başladı, gah gözlərini yumur, gah da qıyırdı. Sonra ağzındakı şərabı boğazında qaynatmağa 
başladı. 
– Bax? – deyə ağzındakı şərabı badəyə qaytarıb təkrar elədi. – Buna nə var ki? Baxın əsas 
cəhəti… Baxın əsas cəhəti… 
O, şərab şüşəsini qaldırdı, qaşqabağını töküb onu yenidən qaytararaq bufetə qoydu, qapısını 
örtdü. 
– Baxın əsas cəhəti… qoy bir fikrimi cəmləşdirim… odur ki… 
O, stolun bir küncünə oturdu, lakin elə həmin an da yerindən sıçrayıb badəni qaldırdı və əliylə 
şalvarını şappıldatmağa başladı; üstünə tökülmüş şərabın damcılarını təmizləmək istəyirdi. 
– Eh! Eh! Eh! 
– Əsgi götürəydin. 
– Eh! 
– Çön görüm, – Pit dedi. – Əşşi, burada heç nə yoxdur ki. 
– Hiss eləyirəm ki, şalvarım islanıb. 
– Sən, deyəsən, Baxdan danışırdın axı. 
Len şalvarının qabağını açıb onu çıxardı. İti hərəkətlə çırpmağa başladı. Sonra ləkəyə baxdı, 
şalvarı geyib düymələdi. 
– Otuz doqquz və altı il qabaq. 
– Sən bir təpəsi üstə də duraydın, – Pit dilləndi. – İlahi fəryadına çatsın, nəhayət deyəcəksən ki, 
bu andıra qalmış Bax sənin başını niyə xarab eləyib?  
– Bax? Buna nə var ki? Baxda ən əsas cəhət odur ki, o, musiqini şüa kimi – ondan doğmayan, 
amma onun içindən keçərək özünü büruzə verən şüa kimi qəbul edirdi. «A» nöqtəsindən başlanan, 
Baxdan keçərək «C» nöqtəsinə çatan bir şüa. Bundan artıq deyiləsi bir şey də yoxdur. 
O əyləşib kresloya yayıldı. 
– Bethoveni götürək. 
– Sən nəyi nəzərdə tutursan? 
– Nəyi nəzərdə tuturam? – deyə Len təkrar soruşdu. – Bethoven həmişə Bethovendir. Bax isə 
soyuq kimi, isti kimidir; su, ya da atəş kimidir. O həm Baxdır, həm də Bax deyil. Onu müqayisə eləmək 
üçün bir kimsə də yoxdur. 
– Bir dəqiqə dayan… 
– Bilirsən, – Len şalvarının dalını əlləyə-əlləyə dilləndi, – Baxın musiqisinə qulaq asanda elə bir 
dərketmə duyuram ki... Bu, Baxı dinlədiyimin dərketməsi deyil, sadəcə, dərketmədir. Nə dəri var, nə 
ağac, nə cism, nə sümük, nə orqazm, nə şüurun dönməsi. Həyat yoxdur, amma heç ölüm də yoxdur. 
Heç bir hərəkət yoxdur. Dünyanın dərk edilməsi yalnız yeddi, ya da yetmiş yeddi küləkdən ibarətdir, 
əlbəttə, bu, sənin dünyanı necə qavramağından da asılıdır. 
– Yox bir, dəqiq elədir? 
– Heç soruşmaya da bilərsən. Dünyanın hərəkətsizlik kimi dərk olunması öz-özünə meydana 
çıxır. Heç özünü gücə salmağa da dəyməz. Gücə salardın – əgər Bax başqa bir adam olsaydı. Onda 
deyə bilərdin: «Mən buna qulaq asıram». Mən. Lakin Bax səni tanımaq arzusunda deyil. Onu öz 
«mən»in vasitəsiylə dərk etməyə can atmağın da mənasız işdir. Çox mənasız. 
– Yox bir. 
– Hə, elədir. 
– Bax – zəiflərin bəstəkarıdır. Amma eyni zamanda, o həm də güclülər üçündür, elə buna görə 
də onun musiqisi nə zəif, nə də ki güclü olanları sarsıdır. 
– Vay! 
– Baxın, – Len yerindən qalxıb divara yaxınlaşaraq dedi, – qətl, təbiət, kütləvi qırğın, zəlzələ, 
taun, qiyam, aclıq və sair bu kimi mövzulara qətiyyən aidiyyəti yoxdur. Öz-özlüyündə ciddi olan 
şeylərin heç birinin Baxa dəxli yoxdur. Elə buna görə də onun həmişə yeri var. İstəyirsən inan, 
istəyirsən yox, amma Baxı şalvarının arxa cibinə də qoya bilərsən. Sadəcə, götürüb qoyarsan cibinə. 
Lakin belə eləyəndə də, gərək dərk edəsən ki, onu arxa cibinə qoymursan. 
– Hə-ə. 
– Bilirsən, Pit, hərdən mənə deyirlər ki, – Len yenə stolun küncündə oturaraq davam elədi, – 
mehriban və çılğın bir qadınla müqayisədə qalan hər şey solur və əhəmiyyətsiz görünür. Bu, tam 
həqiqətdir. Hətta Şekspir də bəzən adi sitat yığınına çevrilir. Lakin Bax mənim üçün heç vaxt bir neçə 
sevimli notdan ibarət olmayacaq.  
Yəqin, bu, ona görə başıma gəlir ki, heç kəsə etibar etmirəm. Mən, sadəcə olaraq, özümdə olan 
hər şeyin həm də qadınıma məxsus olmağa başladığı anı dəqiq duyuram və eyni zamanda, bunu 
unutmaq, buna fikir verməmək qətiyyətindəyəm. Lakin Bax mənim əbədi və sarsılmaz sərvətimdir, onu 
məndən almaq olmaz. 
– Aydındır. 
– Daha bir məsələ var, – Len ayağa qalxaraq deyir, – o da Baxa aiddir, amma tam texniki bir 
məqamdır: bu, onun qeyri-adi inadkarlığında, israrlı olmasında və inadını əsaslandırmaq üçün dəlillər 
tapa bilmək bacarığındadır. Bu bu bu bu bu bu bu bu bu bu bu bu bu bu bu bu bu bu bu bu bu bu bu bu 
bu tillellellellelleelleelalala-lalalala bu bu bu və sairə. Bu tillellalalaların hansına istəyirsənsə, qoşula 
bilərsən, amma xeyri yoxdur; bütün əvvəlki bu bu bu-lar, onsuz da, oxunacaq. Sən onları mütləq 
eşidəcəksən. Hə, mənim Bax barədə deyə biləcəklərim bundan ibarətdir. Nə dəyişdi ki; bizim əlimizdə 
nə vardısa, indi də elə o qalır; nə artdı, nə də azaldı. Gərək məndən bunu heç soruşmayaydın. 
– Yaxşı, – Pit dedi. – Heç olmasa, mənə nəsə izah etdin də.   
Onlar xalının üstündə, əlləri ciblərində durmuşdular. 
– Kakao içmək istəmirsən? 
– Kakao? 
– Hə, – Pit dedi, – sağlıq da deyərik. 
– Oldu. Mən razı, etirazım yoxdur. 
Onlar otaqdan çıxdılar və yemək otağına endilər, pişik də dallarınca. Yarımzirzəmi otağın alçaq 
pəncərəsində ay işıqlanır, onun şüaları divarlardan asılmış metal əşyalarda əks olunurdu. Len işığı 
yandırıb çaydanı qoydu. Sonra içində kakao olan qabı gətirdi. 
– Hə, yəqin, sən haradasa düz deyirsən. 
– Ola bilməz. 
– Mən meyitə oxşayıram, – deyə Pit əlüzyuyanın üstündən asılmış ləkəli güzgüyə baxıb 
dilləndi. 
– Hə, bunu dəqiq dedin. 
– Bilirsən, o gün qonşu məni küçədə saxlayıb dedi ki, onun indiyədək gördüyü ən gözəl 
insanam. 
– Bəs sən ona nə cavab verdin? 
– Nə cavab verə bilərdim ki? 
– Məndə bir-iki dənə kökə var, – Len dedi. Pit masanın arxasına keçib sümüklü barmaqlarıyla 
stolun üstünü taqqıldatdı. 
– Çox möhkəm stoldur. 
– Deyirəm ki, məndə bir neçə kökə var. 
– Yox, çox sağ ol. Bu stol səndə çoxdandır? 
– Ailəmizin nəsildən-nəslə ötürdüyü əmanətdir, mənə də miras qalıb. 
– Aydındır, – Pit stola yayxanaraq dedi. – Mən həmişə istəmişəm ki, yaxşı stolum, bir də stulum 
olsun. Bunlar ciddi şeylərdir. Möhkəm, etibarlı olsun, çətinliklə qaldıra biləsən. Onları özümlə gəmiyə 
götürərdim. Çayla üzüaşağı üzərdim. Üzən evlər var ha, bilirsən də. Otur özünçün kayutda, suya 
tamaşa elə. 
– Bəs sükanı kim saxlayacaq? 
– Əşşi, lap qırağa da vermək olar. Yəni lövbər salmaq. Ətrafda da bir kimsə yox, lap sakitlik 
olsun. 
– Hara üzərdin ki? 
– Hara üzərdim? – Pit soruşdu. – Heç yana üzmək lazım deyil. 
– Tut kakaonu. 
Onların hərəsi bir qurtum aldı. 
– Mark necədir? 
– Əladır, – Pit çiyinlərini çəkdi. 
– O özünü müdafiə üçün nə deyə bilər? 
– Deyir ki, daha tüpürməyəcək. Dünən axşam söz verdi. 
– Bunu eşitdiyimə çox şadam. 
– Bəzən ləzzətlə tüpürməkdən onun xoşu gəlir də... 
– Hə, amma maraqlıdır, görəsən, bu dəfə nəyə tüpürürdü, ya da nəyə tüpürmək istərdi? – Pit 
soruşdu. 
– Mənim auditoruma. 
– O kimdir? 
– Məsih. İsa Məsih. 
– Nə, – Pit kreslodan bir az boylanaraq dedi, – o, İsa Məsihə tam ciddi şəkildə tüpürmək fikrinə 
düşüb? 
– Yox, tam mənada elə deyil. Amma hərdən mənə elə gəlir ki, o, kiməsə tüpürməkdən özünü 
saxlaya bilmir. 
– Sən heç özün başa düşdün ki, nə çərənləyirsən? 
– Yeri gəlmişkən, – Len dilləndi, – özün ona demisən ki, arabir Əhdi-Cədidi oxumağa 
başlamısan. 
– O-ha! Bəs o necə, buna da tüpürmək fikrindədir? 
– Mən axı sənə dedim ki, söz verib, daha tüpürməyəcək. 
– Əcəb ürəyigenişlikdir... 
– Amma kim bilir… Onun hər işi əhvali-ruhiyyəsindən asılıdır, qabaqcadan nə edəcəyini heç 
vaxt bilməzsən . 
Pit əllərini cibinə soxub güldü. 
Sən lap Co Doks kimi danışırsan. İşə bir bax, onun İsa Məsihə tüpürmək istədiyinin əhvali-
ruhiyyəsi də olacaqmış, yox bir. Dillən görüm. Bəlkə, onda bu tüpürmək tutmasını yaradan, buna 
həvəsləndirən əhvali-ruhiyyəni hansı amillərin meydana çıxardığını da bilirsən, bəlkə bu barədə də 
danışasan?   
– Sən axı mənim dırnaqlarımı bircə-bircə çəkib çıxararsan. 
– Mən səni yavaş-yavaş buraxıram, narahat olma. Başla, başla görək. 
– Yaxşı. Elə bilirəm, onda hər suala konkret cavab var, vəssalam. Əgər belə bir cavabı yoxdursa 
– amma məncə, mən elə düşünürəm ki, hər halda, yəqin ki, varıdır – əgər mən fikirləşməsəydim ki, 
görəsən, onun hər şeyə hazır cavabı var, yoxsa yox və əgər sən hələ fikrimin istiqamətini düzgün tuta 
bilirsənsə, onda inandırım ki, bu adı daşıyan insan daim hər şeyə cavab tapar. 
– Bu adı daşıyan insan daim hər şeyə cavab tapar! Sən bir öz pişiyinə bax, boş-boş 
çərənləməyindən artıq stolun altında gizlənib. Nədir, hər axşam ona belə əziyyət verirsən? 
– Əşşi, yaxşı, – Len dedi. – Sən yüz faiz mənə nəsə demək istəyirdin. Bəs niyə demirsən? 
– Yox, – Pit dedi. 
O, fincanı götürüb əməlli bir qurtum aldı. 
 – Yox, – gülümsündü, – mən sənə qətiyyən bir şey demək istəmirdim. 
– Doğrudan? – Len qaşlarını çatdı. 
O, tavana baxdı, başını yellədi və sonra nəyisə xatırlayıb pıqqıldadı. 
– Hə, yaxşı, maraqlı bir iş olub. O, elə bir söz deyib ki, sən onu yüz faiz qiymətləndirərsən. 
– Nə deyib ki? 
– Dekan Svift barədə danışırdı, başa düşürsən, birdən, heç dəxli olmadan, lap damdandüşmə 
qayıtdı ki, bəs o daha öz poxunu yeməyin daşını atıb; bütün var-dövlətini dəlixanaların saxlanılmasına 
ayırmaq qərarına gəlib. Nə baxırsan, Piti çoxdan görmürsən? Hə, elə beləcə, lap elə bu cür də dedi. Sən 
nə fikirləşirsən bu barədə? 
Pit qabağa əyilib uğundu. 
– Çox maraqlıdır. 
– Maraqlıdır?! Yumşaq dedin, ay kişi. 
– Hə, doğrudan, çox qəribədir. 
– Qəribə? Nə mənada qəribədir? 
– Bu yaxınlarda işdən evə qayıdıram, – Pit dedi, – bir də gördüm qonşu qapımın ağzında 
dayanıb. Pəncərəmdən də tüstü çıxır. 
– Nə? 
– Əşşi, hər şey qaydasındaydı. Mən, sadəcə olaraq, piroqu sobada unutmuşdum. Mətbəx də, 
mənzilin özü də tam salamat idi, amma piroqdan bir şey qalmamışdı, qalan, bəlkə, sənin pişiyinə ancaq 
çatardı. Qonşunun sifətinə baxanda isə adamın lap ürəyi qopurdu; elə qorxmuşdu ki, rəngi ağappaq idi. 
O, yəqin, elə bilmişdi ki, mənim insan sümüklərindən şorba bişirmək adətim var. 
– Hə də, onu başa düşürəm, – Len başını tərpətdi. 
– Başa düşürsən? 
– Hə, gözəl başa düşürəm. 
Krandan su damcılayırdı. Len kranın başını bərk-bərk burdu. 
– Hə, Len, bəs özün necəsən? – Pit soruşdu. 
– Nə? 
– Kimdir sənin belə zəhləni tökən? 
– İndi anladaram, – Len dedi və stula bir təpik ilişdirdi. – Mən, demək olar ki, bitmişəm, axırım 
çatıb. Artıq səs hüququna malik olmayan səhmdaram. 
– Yaxşı görək. Sən? Sən ki lap Çarli Hantsan, oğlan. 
– Hə, ona bənzər bir şeyəm. 
– Mən deyim sənin əsas problemin nədir, – Pit dedi. – Gərək daha çevik olasan, vəziyyətə daha 
tez uyğunlaşasan. 
– Çevik? Çevik. Hə, sən, deyəsən, haqlısan axı. Nə barədə deyirsən bunu? 
– Bax, sənin bu Məsihlə münasibətlərin necədir? 
– Məsihlə? Yox, yox, sən nə danışırsan? Yox. O həmişə elə özüdür, mən isə heç özüm də ola 
bilmirəm. Bizim bir-birimizlə nə münasibətimiz olacaq axı? 
– Keçmişin kabuslarından ayrılmaq, – Pit siqaretini yandıra-yandıra dilləndi, – qətiyyən 
məğlubiyyət deyil, uzaqbaşı taktiki bir səhvdir. Elastiklik məfhumu altında mən ümumun qəbul etdiyi 
normalardan yayındığını qəbul etməyə hazır olmağını nəzərdə tuturam. Axı özün də bilmirsən ki, bir an 
sonra başına nə gələcək. Sən nimdaş, əprimiş köynəyə bənzəyirsən. Təmizlə, üst-üstə qalaqlanmış 
fikirlərini təmizlə. Yoxsa onlar sənin beyninə gələn oksigenin qabağını tam kəsəcək və heç özün də 
bilməyəcəksən ki, necə oldu tam düşkünlüyə qapıldın, özü də vaxtından xeyli qabaq. Gərək içindəki 
qorxudan canını qurtarasan, yalnız sonra başlayasan beynindəki sarsaq fikirlərdən, gərəksiz oyunlardan 
qurtulmağa. Bunların hamısı boş-boş şeylərdir. Sağlam məntiq – bax, möcüzələr yaratmağa qadir olan 
yeganə ali qüvvə odur. Lap başlanğıc üçün məsləhət görərdim ki, bu pişiyi öldürəsən. O, səni heçliyə 
sürükləyir. 
Len qalxıb eynəyini sildi. Ayaqlarının altına baxanda bədənindən vicvicə keçdi. 
– Yox, – dedi. – Mən hər dəfə göyə baxanda onu tamam başqa cür görürəm. Buludlar göydə 
deyil, mənim gözlərimdədir. O ki qaldı pişiyə – bunu bacarmaram. 
– Şəxsi təcrübənin qiymətləndirilməsi, – Pit dedi, – mütləq bütün mövcud olan, bəlli, 
əhəmiyyətli fərqlər nəzərə alınmaqla həyata keçirilməlidir, təbii ki, əgər müəyyən dəyəri olan bir 
nəticəyə nail olmaq istəyiriksə. Bax, səndə çatışmayan məhz budur. Bir əşya ilə digəri arasındakı fərqi 
müəyyən edə bilmirsən. Evinin kandarından çıxan kimi, sanki, artıq uçurumun kənarındasan. Amma 
sənə lazım olan – özündə qiymətləndirmək və fərqləndirmək bacarığını yaratmaq, yetişdirmək, inkişaf 
etdirməkdir. Sən axı nəyisə necə aydınlaşdıra bilərsən, nədənsə necə baş çıxara bilərsən ki, yeriyəndə 
gözün yalnız ayağının altında olur!? 
– Bilirsən, – Len dedi, – mən heç vaxt Baxdan imtina edə bilmərəm. 
– Səndən bunu uman var ki? 
– İstəmirsən, ummursan məgər? Aydındır. Oy, nə yaxşı oldu. Görünür, səni düzgün başa 
düşməmişəm. 
– Nə? 
– Məgər təklif eləmirdin ki, Baxdan imtina edim? 
– Sən məni nə sayırsan? 
– Yəqin, bu, kimsə başqa adam idi. 
Len çayın qalığını fincanlardan boşaltdı və onları yuyulmalı qabları yığdığı çanağın içinə 
qoydu. 
– Maraqlıdır, görəsən, Mark neynəyir indi?! 
– Yəqin, hansısa xanımın başını öz goplarıyla xarab eləyir, – Pit gülümsündü. – Necə bilirsən? 
– Hə, yəqin, elə sən deyəndir. 
– Hə, – Pit dedi, – bizim Mark yaman qəribə oğlandır. Hərdən mənə elə gəlir ki, o, alaq otu kimi 
bir şeydir. 
O, stulda yellənib müvazinətini saxlamaq üçün düzgün bucaq tapmağa çalışaraq ayaqlarını 
stolun üstünə uzatdı. 
– Hə, – dedi, – hərdən mənə elə gəlir ki, o alaqotudur. Amma buna sona kimi əmin deyiləm. O, 
məni təəccübləndirməyinə son qoymur, elə özüm də ona baxanda yaman tez– tez təəccüblənirəm. 
Məndə elə təsəvvür yaranır ki, istəsə, o hətta çəkmələrinin palçığını da qızıla çevirə bilər. Həyat 
yollarıyla lap oynayırmış kimi addımlayır. Amma görəsən, oynadığı hansı oyundur? 
Len kranın başını burub suyu açdı, sous qabını yaxaladı. 
– Hərdən fikirləşirəm ki, – Pit dedi, – axı nə işim var bununla?! Bu oğlanın kəlləsində də, 
qəlbində də nəsə var. Onun daxili aləmi o qədər dərindir ki, lap üç nəfərə birdən bəs eləyər. Amma kaş 
biləydim ki, bu dərinlikdə gizlənənlər nədir. Nə deyirsən, düz deyil? 
Len fincanı yuyur və cavab vermirdi. 
– Bütün əmma da elə bundadır. Onun daxili aləmi ağzına kimi nəyləsə doludurmu, yoxsa 
boşdurmu? Hərdən mənə elə gəlir ki, sadəcə, boş deyil, bombardmandan sonra darmadağın edilərək 
toza çevrilmiş kimidir. Lakin qətiyyən bir ehkamçı kimi öz dediklərimin üstündə israr etmək fikrində 
deyiləm. 
– Düz də eləyirsən, – Len fincanları silə-silə dedi. 
– Bilmirəm, o, belə… birtəhərdir elə bil, necəsə sürüşkəndir, nədir?! Ya da hərdəmxəyaldır, 
dəmdəməkidir. Amma kimsə məndən onun barəsində soruşsa, əlbəttə, deyəcəyəm ki, xoşum gəlir 
ondan, o, mənim dostumdur. Dosta isə adam çox şeyi bağışlayar. Amma o bütün ömrü boyu bircə gün 
də işləməyəcək və gec-tez bunun bəlasını mütləq çəkəcək. Axı lap alfons kimi yaşayır, heç özü də bunu 
inkar edə bilməz. Məncə, o, qəhrəman sevgili obrazına həddindən artıq aludə olub. Amma ehtiyatını da 
əldən qoymur ha. Öz aramızdır, onun başı yerində olmasaydı, çoxdan tora düşmüşdü və indi zır-zır 
ağlayırdı. 
– Piş-piş-piş! – Len çağırdı. 
Pişik stolun altından çıxdı. Len ona nəzər salaraq sousqabına bir az süd töküb döşəməyə qoydu. 
Pişik yalamağa başladı. 
– Onun adı nədir? Pişiyininkini soruşuram. 
– Solomon, – Len cavab verdi. 
O, bufetin yan divarına söykənib eynəkli gözlərini heyvana çəpəki zilləmişdi, baxırdı. 
– Qulaq as, – Pit dedi, – gəl mən sənə bu gün gördüyüm yuxunu danışım; əgər etiraz etmirsənsə. 
Kefin o dəqiqə kökələcək. 
– Danış gəlsin. 
– Mən heç güman etməzdim ki, bu gecə yuxuda nəsə görəcəyəm. 
– Nə idi ki gördüyün? 
– Hər şey o qədər aydın idi, – Pit dedi. – Görürəm ki, Virciniya ilə metrodayam, platformada 
durmuşuq. Birdən ətrafdakı insanlar harasa qaçmağa başladılar. Ara qarışdı, bir qarışıqlıq düşdü, gəl 
görəsən. Çönüb baxanda gördüm ki, camaatın üzünün dərisi çat verib cırılır, tikə-tikə olub yerə tökülür. 
Adamlar qışqırışır, relslərin üstünə atılırdılar, hamı nəsə tunelin içinə qaçırdı. Birdən yanğın zəngi 
çalındı. Cinniyə baxdım, onun da sifəti çatlamış, qaysaq bağlamışdı. Lap köhnə divar malası kimi. Qara 
qaysaqları, ləkələri irinləmişdi. Dərisi lay-lay qoparaq çürük ət kimi tikə-tikə tökülürdü. Mən onların 
cərəyan altında olan relslərin üstünə düşəndə necə cızıldadığını eşidirdim. Onun əlindən yapışdım, 
istəyirdim ki, onu oradan çıxaram. O isə tərpənmək bilmirdi. Elə bil, paya udmuşdu, üzünün yarısı 
qalmamışdı və gözünü mənə zilləmişdi. Qışqırmağa başladım, «gedək, buradan» deyirdim, o isə 
tərpənmirdi. Birdən fikirləşdim ki, aman tanrım, görəsən, mənim öz üzüm necədir? O nəyə zilləmişdi 
gözünü? Bəlkə, elə mən də onun gözlərinin qabağında diri-diri çürüyürdüm? 
Len ürpənmiş kimi nəfəs çəkdi. 
– Necədir, sənin qara kitabına yarayar, hə? – Pit soruşdu. 
Len gözlərini əlləriylə örtdü. 
– Yaxşı, fikir vermə, – Pit dedi. – Yaxşısı budur, bura bax. Say gör neçə dəfə eləyə bilirəm. 
– Nəyi? 
– Say deyirəm. 
Pit yerə uzanıb qolları üstündə enib-qalxmağa başladı. Len irəli yeriyib ona baxırdı. 
– Hə, neçə oldu? – Pit xırıldadı. 
– On beş. 
Pit düz qarşısına baxaraq enib-qalxmağında idi. 
– İyirmi. 
– Uf. 
– İyirmi beş. 
– Yaxşı, bəsdir. 
O, əzələlərini boşaltdı, kinayəli bir təbəssümlə döşəmədə oturdu. 
– Hə, necədir, pis deyil ki? 
– Sən nə cür adamsan? – Len dedi. – Adamın beyninə sığışmır. 
– Eybi yox, mənə bircə həftə də ver, otuz beşə çatdıracağam. 
 
VII fəsil 
 
«Cırtdanlar yenə işə başlayıblar», – Len dedi. – Onlar, nə baş verirsə, hamısına göz qoyurlar. 
Səhərin gözü açılmamışdan işin qulpundan yapışır və nə baş verdiyini həmişə dəqiq duyurlar. Onlar adi 
şəhər adamı kimi geyinmiş çalağanlardır; yalnız şəhərlərdə işləyirlər. Etiraf etmək lazımdır ki, öz 
işlərini yaxşı bilirlər və bu iş çox risklidir. Siqnal tüstüsünün görünməyini pusur və o dəqiqə öz alət 
dəstlərini çıxarırlar. Boş yerə bircə saniyəni də itirmirlər, onları maraqlandıran ərazidə uçuşaraq 
çevrələr cızmağa başlayırlar. Elə ki vəziyyətdən baş çıxardılar, bir göz qırpımında ən yaxşı yerləri, 
hakim yüksəklikləri tuturlar və əgər ehtiyac olsa, dislokasiyalarını bir an içində dəyişməyə hazır 
olurlar. Fasiləsiz işləyirlər, özü də girişdikləri iş başa çatana kimi – istər elə olsun, istər belə – əl 
çəkmək bilmirlər. 
Mənim üzvlük haqqını verməyə pulum yox idi, amma onlar məni öz komandalarına 
qısamüddətli razılaşma əsasında götürdülər. Onların yanında uzun müddət qalası deyiləm. Sadəcə 
olaraq, elə bir zəmin görmürəm ki, bu əməkdaşlıq onun naminə qışa kimi davam etsin. O vaxtadək 
oyun qurtaracaq. Amma indiki vəziyyətdə bu, mənim ətrafda nə olduğunu görməyim, bütün bunların 
necə və nədən baş verdiyini araşdırmağım üçün yeganə imkandır. Mənim üçün ən əsası dəyişmə 
məzənnəsini və bazarın oynamasını diqqətlə və vaxtında izləməkdir. Yəqin ki, həm Pit, həm də Mark 
rəsmi valyuta məzənnəsinin bazara necə təsir etməsindən xəbərsizdirlər. Amma bu belədir. 
İndi mən də vaxtımı cırtdanların içində keçirəcək, onlarla bir yerdə hər şeyə göz qoyacağam. 
Onlar, demək olar ki, heç nəyi nəzərdən qaçırmırlar. Əgər məni vaxtında xəbərdar etsələr, anbarımı 
yatıb qalmış, gərəksiz maldan təmizləyə bilərəm, xüsusilə də əgər bazarda gözlənilməz, kəskin 
dəyişikliklər baş verərsə. 
 
 
VIII fəsil 
 
O, Pitin israrından sonra əyləşdi. Oğlan izah elədi ki, ona nəsə deməlidir və o da diqqətlə 
dinləməlidir, çünki bunun işə çox böyük faydası dəyə bilər. Lap başlanğıcda buxarının qabağında 
oturub qıza xarici görünüşün cazibədarlığı və bunun keçərli olduğu halların sərhədlərini müzakirə 
predmetinə çevirməyi təklif etdi. Şəxsən özü belə fikirdəydi ki, həmin bu sərhədlər cismin müsbət 
yaradıcı qüvvə olmasına nöqtə qoyulan, onun fiziki asılılığa çevrildiyi yerdən keçir. Məsələn, elə onun 
özü ilə Markı götürək. Deməzdi ki, xarici görünüşləri irəli yüyürərək bu prosesə özlərinin şəxsi 
keyfiyyətləri və digər cəhətlərinin qoşulmasından da qabaq qoşulur, başqa insanlarla kontaktı daha tez 
yaradır. Qeyri-həssas bir adam üçün bu fərziyyə başlanğıc nöqtəsi və ya sonra baş verəcək hadisələrin 
əlaməti sayılardı, amma bir sual meydana çıxır: bu əlamət nə dərəcədə dəqiqdir? Onun özü çox 
suyuşirin oğlandır, Mark isə həmişə yataqdan indicə çıxmış, ya da indicə uzanıb yatmağa hazırlaşan 
adam kimi görünür. O ümid edirdi ki, xarici görkəmləri həyatlarında baş verən olaylarda heç bir rol 
oynamır. Amma müəyyən mənada elə xarici görünüşləri hər ikisinə müəyyən problemlər yaradırdı. Hər 
ikisi öz cismani qılafları ilə çərçivə sazişinə girməyə məcbur oldular, özü də bu sazişin hazırlanmasına 
çox qətiyyətlə girişdilər. Şəxsən ona elə gəlirdi ki, Mark bu həyati mübarizədə nəinki kəmali-meyllə, 
həm də böyük məmnuniyyətlə öz cisminin tərəfində çıxış edir. Ətrafdakıların onun fiziki 
üstünlüklərindən qaynaqlanan pərəstişi Markı tam razı salırdı. Lakin o, dünyaya öz profili və seksual 
mexanizm kimi istedadından daha böyük şeylər təklif edə bilərdi. O başqa sahələrdə də bacarığını 
nümayiş etdirmək iqtidarında idi. Düzdür, bəzən müəyyən məqamları nəzərdən qaçırırdı. Öz cisminin 
qəribəliyi ilə bir-birini tamamlayan qarşılıqlı münasibətdə hərəkət edərək, nə özünə, nə də ətrafdakılara 
qarşı hər hansı bir obyektiv və ya tənqidi münasibətin qorunacağına ümid edə bilməzdi. İntuitiv şəkildə 
duyduğun şeylərlə ayrıca bir hadisənin əsaslı və götür-qoylu analizi arasında mütləq bəlli məsafə 
saxlamaq lazımdır. Mark nəinki obyektiv analizdə qüvvətli deyildi, həm də düzəliş və dəqiqləşdirmələr 
üçün qapalı bir kitab idi – tamamilə, istisnasız olaraq hər şeydə. Öz ünvanına tənqid qəbul etməyə 
qətiyyən hazır deyildi, vəssalam, burada nə varmış ki?! 
Qız qulaq asırdı. 
Len isə, əlbəttə, fizioloji tip yox, daha çox, fiziki hadisəydi. Onun davranışı, özünü ifadə 
manerası nəsə qeyri-maddi bir şeyin, özündən asılı olmayan pəltəkləməni xatırladan bir nəsnənin təsiri 
altında formalaşmışdı. O, bir saniyə belə sakit dura bilmirdi, əgər hansı andasa buna nail olurdusa belə, 
onun hərəkətsizliyi ya məqsədli şəkildə hər hansı bir poza almasına, ya da mübahisədə arqumentə 
çevrilirdi. Lakin nə üzünün cizgiləri, nə də sifətində məxsusi nümayiş etdirdiyi mimika onun içində baş 
verənlərin dərk edilməsinə aparıb çıxarmırdı; onun içindəkiləri sifətinin dumanlı örtüyü arxasında 
olanlar açır, həyəcan siqnalı, adətən, oradan gəlirdi. O, bu ərazidə qıfıllanıb; elə bu səbəbdən xarici 
görünüşünün, fiziki qriminin ətrafdakılara təsirini müzakirə etmək mənasızdır; onun obrazının 
formalaşmasında bədəni, sadəcə olaraq, iştirak etmir. İstənilən bir şəxsin onda müşahidə etdiyi daimi 
aktivlik, əslində, bədəninin konturlarındakı sinir uclarıyla cərəyanda olan impulslarda özünü göstərir və 
ona aid olan bütün şeylərə ötürülür; bu, ilk növbədə, onun əllərinə və eynəyinə aiddir. Gözləri həmişə 
özünü yalnız bir sinir kələfi, əsəb hüceyrələrinin yığını kimi aparır və onları sifətin məxsusi cizgisi 
kimi qəbul etmək çox qeyri-məhsuldar bir iş olar. İnsanların çoxunda sinir uclarının məcmusu vahid 
obrazı təşkil edən toplananlardan biridir, Lendən danışanda isə bunu bir cəm kimi, bir hasil kimi qəbul 
etmək lazımdır. Onun sinir ucları bədəninin qalan tərkib hissələri üzərində aşkar dominantlıq daşıyır və 
qalan şeylər yalnız saysız-hesabsız tapmacalar və onun qeyri-fiziki mahiyyətini şərtləndirən cürbəcür 
estetik zadlar üçün bir qılafdır. 
Qız uzandı. 
Beləliklə, Len hiss etdikləriylə bu hisslər haqqında düşündükləri arasında fərqi Markdan artıq 
görmür; onların öz aralarındakı fərq isə qavrama ilə idrakın qarışıq salınmasına, səhv düşməsinə gətirən 
səbəblərdədir. Onların hər ikisi ayrıca bir hissiyyatla onun əsasında gəldiyi nəticə arasında ayırıcı 
sərhəd qoya bilmir, lakin Mark birini o birindən ayırmağa cəhd etmək üçün həddən ziyadə tənbəldirsə, 
Len isə özünə, bunlardan baş çıxarmaq bacarığına qətiyyən əmin deyil. O, hissiyyatlarında qapanır, 
onları düşüncələriylə eyniləşdirir və bu ona gətirib çıxarır ki, fikrin özü artıq hissiyyata keçir, çünki o 
həqiqətin gözünə dik baxmaq və düşüncənin həqiqi təbiətini və tələblərini müəyyənləşdirmək 
iqtidarında deyil. Lakin Mark nəyisə düzəltmək fikrində deyilsə və heç bir tənqid eşitmək istəmirsə 
belə, bunun ucbatından gec-tez başını yaracaq, öz səhvlərini etiraf edəcək və hər şeyi yenidən, öz 
təcrübəsində öyrənəsi olacaq. Len isə həm tənqid üçün, həm də dost yardımı üçün açıqdır. 
Qız uzanıb ona qulaq asırdı. 
O bütün bunları öz dostlarına artıqlamasıyla verməyə hazırdır – hər ikisinə. Axı yaxşı 
fikirləşsən, onların arasında olan fərqlərə və fikir ayrılıqlarına baxmayaraq, dostluqlarını əhəmiyyətli 
bir mənəvi dəyər sayırdı. Amma əmin deyildi ki, bu münasibəti yeni bəşər birliyinin, məsələn, yeni 
kilsənin bünövrəsi kimi qiymətləndirmək lazımdırmı?! Çətin ki, onların həyat prioritetlərini və 
müqəddəs saydıqları ehkamları üst-üstə düşən, ya da, heç olmasa, yaxın saymaq olar, amma hər halda, 
hər üçündə həm köklü baza dəyərlərinə aid olan, həm də bu dəyərlərin həyata tətbiq sistemlərində 
ümumi çox şeylər vardı. Bir yerdə onlar vahid bir tamlıq, birlik, ümumun rifahı naminə, onun yeni 
kilsə adlandıra bildiyi nəsnə naminə mübarizədə ittifaq təşkil edirdilər; hər birinin içində bu ittifaqın 
yaşam qabiliyyətinə və idrak gücünə inam vardı. Əlbəttə, hələ çalışmalı olduqları çox şey vardı – hər 
şeydən öncə də strukturun müvazinəti və mütəhərrikliyi üzərində işləməliydilər. Elə strukturun özü də, 
düzünü desək, hətta ümumi cizgiləri baxımından belə, mükəmməllikdən uzaq idi. Onun üç tərkib 
hissəsi arasındakı fərq çox böyük, mərkəzdənqaçma qüvvəsi isə çox güclüdür. Bu ittifaqı qorumaq, onu 
gələcək üçün möhkəmləndirmək məqsədilə gərək qüvvə sərf edəydin; amma mövcud fərqləri tam 
silməyə də ehtiyac yoxdur, şüurlu özünüməhdudlaşdırma və bəlli fərqlərin ağıllı, hamı üçün məqbul bir 
minimum həddinə endirilməsi daha məhsuldar sayıla bilərdi. Əgər buna nail olsaydılar, belə bir işin 
başa çatdırılması faktının özü onların təşəbbüsünün uğuruna, yaranan ittifaqın həyat qabiliyyətinə 
dəlalət edəcəkdi. Onun fikrincə bu, olduqca dəyərli iş idi. Özü də, sadəcə dəyərli yox, o, bunu 
həyatlarının bu mərhələsində ən mühüm dönəm sayardı. Və məsələ yalnız qarşılıqlı ünsiyyət 
vasitələrində idi. Əgər o öz dostlarıyla ünsiyyət yarada bilməsə, çox tezliklə bu dostluq ya kökündən 
quruyacaq, ya da çürüyəcəkdi. 
Qız dinləyirdi. 
Bu ittifaqın içəridən çürüməsinin mümkünlüyünü qəbul etdikdən sonra o, arzuedilməz xarici 
təsirlər məsələsinə keçdi. Əmin idi ki, xarici faktorlardan çəkinməyə dəyməz; onların hər biri ağrısız 
qəbul edilərək həzm oluna bilər. Məsələn, hal-hazırda Virciniya onların üçündən birinə – onun özünə 
təsir edirdi. Əgər bu ehtimaldan çıxış etsək ki təsir müsbətdir, onda elə onun özü də bu ünsiyyət 
şəraitində yeni kilsələri üçün daha çox iş görə bilərdi. Digər tərəfdən, ehtimal etsək ki təsir mənfi 
mahiyyət daşıyır, ordenin digər üzvləri onsuz da onun qarşısında öz vəzifələrini icra edəcək, özlərini 
onun yerinə qoyaraq şüurlu davranış göstərəcəkdilər. Təbii ki, problemlər o şəraitdə yarana bilər ki, 
şübhəli, ya da mənfi xarici təsir Lenə bir cəhətdən, Maksa tamam başqa cəhətdən sirayət etsin və bunun 
nəticəsində onların münasibətini korlaya, hələ möhkəmlənməmiş birliyi sarsıda biləcək əlavə fikir 
ayrılığı, ziddiyyət yaratsın. Onda onlar məcbur olacaqlar ki, prioritet dəyərlər məsələsini nəzərdən 
keçirsinlər: hansı daha mühümdür – öz fikrini müdafiə etməklə konfliktə girmək, yoxsa güzəştlər 
əsasında ittifaqa nail olmaq. Bu vəziyyətdə yeni kilsə ya davam gətirərək yeni doğulan əzəmətini 
möhkəmlədəcək, ya da onlar ümumi mülkiyyəti bölüb evlərinə dağılışacaqlar. 
Gün axşama doğru əyilir, alatoran qatılaşırdı, qız kresloya dırmanaraq qulaq asmağa davam 
edirdi, otaqda kölgələr uzanmışdı – indi onlar çarpayıda oturub damağında siqaret tutmuş oğlanın 
tələffüz etdiyi sözlər kimi ona sarı dartınırdı. 
Boşboğazlıq və şarlatanlıq – o artıq bunlardan bezib, gördükləri xirtdəyinə kimi bəsidir. 
Əvvəllər sürdüyü həyat onu böhrana düçar edib. Anqlikan kilsəsinin ağuşunda keçirdiyi zaman əbəs 
yerə itirilmiş oldu. O, öz-özünü yalançı illüziyalar dünyasına aparmışdı. Onun dünyanın pozitiv 
qavranması saydığı şeylər, əslində, beyinlərin təmizlənməsi kimi, şumlanmış torpaqda özün üçün yox, 
başqası üçün çalışmaq kimi bir şey imiş. Bir sözlə, qüvvəsini boş yerə sərf etmişdi, lakin bu gücün 
təskinlikgətirici qayıdışı da hələ baş tutmamışdı. Onun şüurunun potensial imkanları göz qabağında 
getdikcə daha qısaömürlü olur, ruhu durğunlaşır, topladığı potensialdan istifadə imkanları getdikcə 
daha qeyri-real görünürdü. Düzünü desə, öz ehtiyatlarından xeyli sərf etsə də, çox az şeyə nail 
olmuşdu. Artıq aktiv hərəkətin zamanı yetişmişdi. Lakin bunu da etiraf etmək lazımdır: onun 
hərəkətinin istiqaməti qabaqcadan müəyyən edilmişdi və hər şeydən belə çıxırdı ki, indi ən radikal 
tədbirlərə əl atmaq zərurəti mövcuddur. Bədənə yayılmış yaranı lap dərinliklərinə qədər, düz sümüyə 
kimi yandırmaq lazım idi. Düşündüklərini həyata keçirmək özünün bir hissəsini məhv etmək bahasına 
mümkün olacaqdı. Bu məsələdə o anqlikan kilsəsinin ən əsas doktrinası ilə qabaqcadan razı idi, lakin 
onun ağuşunda qalması həddindən artıq hövsələ tələb edirdi, hövsələsi isə artıq tükənmişdi. Bu kilsə 
xırda məsələlərin içində ilişmiş, öz başlıca vəzifəsini unutmuşdu. Məsələn, onların Tanrı haqda 
təsəvvürləri nəyə desən dəyər. Bu, hörmətsizlik, küfr, şəkkaklıq, Xaliqlə onun məxluqları barədə 
anlayışların dəyişik salınması idi. Bu məxluqlar Tanrını qəbul otağına çıxarmışdılar, indi də deyirdilər 
ki, qoy orada gözləsin. Tanrıya onlar öz fəaliyyətlərinin bəhrəsi kimi, məişətdə çox rastlaşdıqları əşya 
kimi baxırdılar. Onların qurduğu şirkətin direktorlar şurası insanlardan ibarət idi, Tanrı isə elə-belə, ora-
bura qulluğa göndərmək üçün idi. Tanrı ağır işin hamısını görür, onlar isə gəlirləri bölüşdürürdülər. 
İcmanın sonuncu yığıncağında o, ayağa qalxaraq məsələni kəsəsinə qoymuşdu: sizin Tanrınız 
haradadır? Bu dəqiqə çıxarın onu, göstərin, qoyun stolun üstünə, gəlin ona bir yerdə baxaq. Ən yaxşısı, 
qəssabı çağırın hərəmizə ondan bir tikə kəssin. O, bunları deyəndə, sanki, zalda bomba partlatdılar. 
Əşşi, onlardan nə gözləyəsən, axı onlar elə adamlardı ki, qarşılarında İlahi Səltənətin qapıları açılsa 
belə, deyəcəklər: «Vay, oradan yel çəkir, qapını tez örtün». 
Qatılaşmış yarıqaranlıqda qız hərəkətsiz oturmuşdu. Pit ona yaxınlaşdı: 
«Bütün bu dediklərim elə şairlərə də aiddir. Onların yaradıcılığı öz-özlüyündə kafirlikdir ki 
var». O mütləq belə bir fakta diqqət cəlb etməlidir ki, yazı – özünü özünə həsr etmək aktından savayı 
bir şey deyil. Deməli, burada mənəviyyat məsələsi daha qabarıq meydana çıxır. Şair hər növbəti 
əsərinin altında imza qoyanda özünə zəmanətli ölüm hökmünü imzalamış olur. Onların fəaliyyəti özünü 
ifadə etmək deyil, özünü yaratmaqdır. Deməli, bu proses əsnasında yaranmış nə varsa həqiqət yox, 
yalandır. Onların yazdığı hər bir şeir artıq soyumuş ölü bədənin buraxdığı qazdan çox dəyərə malik 
deyil. Yaradıcılıq – mərhumun əməyidir və bu əməkdən yalnız başqa meyit yarana bilər – elə 
birincisinə bənzəyən və eyni mahiyyət daşıyan meyit. Yaradıcılıq naminə yaradıcılıq isə – bütün 
bünövrələri sarsıtmaqdır, təhrifdir və yazıçı əməyinin təhqiridir, hərçənd ki, yazarın aktiv, şüurlu 
məqsədi olanda bu əmək müəyyən dəyərə malik ola bilir. 
Vakuumda yazmaq, yazmaq xatirinə yazmaq! Yaradıcı adamın taleyüklü səhvi budur! 
Yaradıcılıq tətbiqi və məqsədyönlü olmalıdır, təxminən aşpaz əməyi kimi. Əgər sən pudinqi yeməyə 
hazırlaşmırsansa, onda onu bişirməyin nə mənası? Yazıçı sənəti də eynilə belədir. Yazıçı əsərlərində öz-
özünü öldürməkdənsə insanları məlumatlandıra, maarifləndirə, hətta bəlkə, yaxşıya doğru dəyişə də 
bilər. İnsan, bəlkə də, xaliqin səhvidir, amma hazırkı dönəmdə formalaşmış dünyada o çox əhəmiyyətli, 
hətta müəyyənləşdirici bir faktor kimi çıxış edir. İnsanlar ona görə qiymətlidirlər ki, onlar insanın canlı 
insanlar arasında yaşadığının deyil, mum fiqurlar muzeyində ömür sürməsinin daimi xatırladılması 
kimi təzahür edirlər. Yazdıqları hər kəlmə ilə onlar günah bataqlığına daha dərindən qərq olurlar. 
Hava qaraldı. Virciniya qalxıb çaydanı qazın üstünə qoydu. Sonra onlar evdən çıxaraq Li 
bulvarında gəzişdilər. 
 
IX fəsil 
 
Gəzə-gəzə Pit Tridnidl-stritə gedib çıxdı, gözlərini təəccüblə döyərək küncdəki binanın boz 
divarına baxdı və ayaq saxladı. Başını qaldırıb yuxarı nəzər saldı. Valparaiso bankı. Yəqin, Valparaiso 
bankıdır. Kərpicsiz bina. Bircə dənə də kərpic yox idi, sırf həndəsə idi. Görkəmində inam oxunurdu. 
Rəng kimi təmiz. Fasaddan da, elə əks tərəfindən də, düz yuxarıya kimi. Günəşlə həndəsi söhbətlər. 
Müqəddəs xaçın üstündə çəpəki şüa. Küncə sıxılmış günəşli künc. Kommersiyaya çevrilmiş günəş. 
Taxtından tez düşürülərək hörmətdən çox asan salınmış ilahi. Aldadıcı fikirlərin səni aldatmasına 
imkan vermə. Hava qədər əsassız qeydlər. Bazarda məhsul izafiliyi. Təsviri təsrifdən də bərbad. Lakin 
günəş bütün forma və ölçülərdədir. Bundan da pis olur. Damlarda dialoq. Monoloq dili. Bu nədir? 
Diedr – ikiguşəli künc? Çoxkünclülüyə kimdir tüpürmək istəməyən? Riyazi topu indi mənə atın. Mən 
buna inanmağa meyilliyəm. O, divara söykəndi. 
Siqaret yandır və səni normal adamla səhv salacaqlar. Flaqştokda Valparaiso bankının bayrağı 
gərildi və sürətlə yerə sürüşdü. Pit siqaret tüstüsünü içinə çəkərək maşınların mərəkəsinə, çəpərin 
məhəccərlərinə, günortanın ilğımında əriyən insan siluetlərinə nəzər saldı; yeriyən, addımlayaraq 
yanından ötən fiqurlara günəşli küçənin taqqıldayaraq ilmələr atan tikiş maşını. Zirək qara bir əl 
yanından ötərkən onu itələdi. Bir bax. Hə. Kətan kəndir və surğuc. Çox dar xaltada bir küçük. Lap quş 
kimi yüngül. Top kimi yupyumru pəncələri üstə inamsız duran küçük. Millətlərin hökmdarları. Daxili 
tarix. Masonlar və sülhməramlılar. Saymazyana, ötəri verilən dəyərli məsləhətlər. Səndə hər şey yaxşı 
olacaq. Hətta lap yaxşı. Parol və əla, dadlı cin. Sizin adınız və nömrəniz? Budur, buyurun. O, divara 
söykənərək yanından ötən küçəyə baxırdı. Bir-birinə dəqiq yaraşdırılmış, adətən, irəli əyilən binalar 
hamısı birdən özlərini dala çəkdilər. Onlar günəşlə günəşin arasında donaraq asıla qalıb durdular. 
Tezliklə siyesta vaxtıdır. Bağçada, damda günün altında tir çəkərək dərini qaraldasan. Lumulu 
çay və tor basmış talvar. Köhnə alma ağacının kölgəsində. Amma yel çəkməsin. Dişlərini bir-birinə sıx 
və yer kürəsini çevir. 
Yüzlərlə pəncərə, heç birində də bircə sifət belə görünmür. Bu gün yoxdur. Yerin təkində iş. İşi 
sevmək lazımdır. Gündə səkkiz saat, bir də görürsən gün daha qalmadı. İş aləmi. Mənim işlədiyim və 
yolumun keçdiyi dünya. Hansı səmtə? Kim danışdısa, elə o da dedi. Bircə sözünə də inanmayın. Pit 
çönüb yuxarı baxdı. Valparaiso bankının pəncərələri ona adsız parıltıyla göz vurdular. 
Baş barmağından qulaqlarının ucuna kimi parıldamaq. Hər şeyi adsız biri yaradıb. Hər şey 
ondan asılıdır ki, sizdə lazım olan alətlər varmı. Hamıya iş çatar. Amma Tanrının mərhəməti olmadan 
heç kəs ala bilməyəcək bu işi. Bunu qulaqlarında sırğa elə özünçün. Hər gün, istənilən havada təkrar et 
bunu. Bina silkələndi, onun dalınca başqası, sonra digəri – bütün Tridnidl-strit boyu binalar silkələndi. 
Bu nə qiyamətdir görəsən? Qürurla addımlayır. O «yox» deyəcəkmi? Bu yançaqlara bir bax. 
Əcəbdir. Krallığın yarısını verərdim bu ayaqların yolunda. Hər şeyimdən keçərdim; hər ikisini mənə 
verin. Hə, bu qızın at minməkdən əla başı çıxır. Düz Dolstona kimi beləcə çapacaq. Heç şübhə eləmə. 
Mən artıq orada olmuşam. Məni giriş qapısının ağzında qoydular. Qurumuş, kürüsüz və kürünü 
mayalandıran südsüz siyənək kimi. 
– Piter Koks! Aman tanrım! 
İntiqam. 
– Bax belə! 
– Derek! – Pit əlini uzadaraq salamlaşdı. – Təsadüfə bax. 
– Aha, keçdin əlimə, – sevincindən par– par yanan Derek görüşmək üçün əlini uzatdı. – Əla 
oldu bu! 
– Hə, – Pit gülümsündü. – Sən hara, bura hara? 
– Mən burada işləyirəm, – Derekin işıqlı sifətində gülüş peyda oldu. 
– Yox bir? – Pit dedi. – Heç ağlıma da gəlməzdi. Mən də buradayam. 
– Sən nə danışırsan? – deyə elə bayaqkı kimi təbəssümdən işıqlanan Derek dilləndi. – Mənim də 
ağlıma gəlməzdi. Əcəb işdir! Harada, harada işləyirsən? 
– Harada? – Pit dedi. – Hə, «Dobbin və Leve»də. Döngədən burulan kimi. 
– Biz qonşuyuq ki! – Derek dedi; bu dəfə üzündə elə geniş təbəssüm vardı ki, elə bil, sifəti lap 
çiyinlərinə kimi açılmışdı. 
– Hə! – Pit dedi. – Əcəb işdir. 
– Qiyamət görünürsən, – deyə üzündəki ifadənin dəyişməsindən nə barədəsə düşündüyü bəlli 
olan Derek dilləndi. – Heç dəyişməmisən. Elə həmin dalğalı saçlardır, hə? İşlərin necədir? Babatdır? 
– Oo, necə deyim, – çiyinlərini çəkən Pit dedi, – belə də… başa düşürsən… pis deyil… Derek, 
babatdır, işim babatdır. 
– Hə, əcəbdir! – sifəti gözgörəsi boğulan Derek dilləndi. – Biz, yəqin ki, üç il olar görüşmürük! 
Ondan qabaq da – düz məktəbi bitirəndən bəri görüşməmişdik. 
– Hə, – Pit dedi, – işə bax ha, gör nə qədər vaxt keçib. 
– Aman, ilahi! – Derek xırıldadı, sifətinə baxanda adama elə gəlirdi ki, ağzından indicə köpük 
daşacaq. – Yüz ildir görüşmürük! İndi nə edirsən? Nahar fasiləndir? 
– Hə də, – Pit dilləndi, – onun kimi bir şeydir; demək olar ki. 
– Bəxtimiz gətirdi ki-i! – başına qaynar su tökülübmüş kimi sifəti yanan Derek uladı. – 
Vurmaqla aran necədir? 
– Bilirsən, bir məsələ var, – Pit tutuldu, – yaman tələsirəm, burada bir oğlanla görüşməliyəm. 
Mark Gilbert. Sən axı deyəsən, onu tanıyırsan? 
– Gilbert! Əlbəttə! – üzündə xoşbəxt ifadə olan Derek bağırdı. – O, deyəsən, aktyor olmaq 
istəyirdi, əgər səhv etmirəmsə, elədir, hə? 
– Hə də, – Pit dilləndi, – amma başa düşürsən, deyəsən, o son zamanlar nə barədəsə ciddi 
düşünməyə başlayıb. Odur ki indi mənimlə təklikdə, sakit, kimsənin müdaxiləsi olmadan danışmaq 
qərarına gəlib. Başa düşürsən də, Derek. Axı bilirsən bu aktyorlar nə biçim şeydirlər, hə? 
– Qadına ilişib? – Derek göz vuraraq elə parlamağında idi. – Anladım nəyi nəzərdə tutduğunu. 
Deyirsən, aktyordur, hə? 
– Hə, – Pit dedi, – gülməli uşaqlardır. Bağışla, yaxşı alınmadı bir az, amma sən başa düşərsən. 
Mütləq görüşəcəyik. Hər ikimiz burada işləyirik axı. 
– Ümidvaram ki, görüşəcəyik! – Derek parıldayan sifətiylə ulayıb onun dirsəyindən yapışdı. – 
Bu qədər illərdən sonra əməllicə vurmaq lazımdır axı. 
– Bunu lap dəqiq dedin. 
– Qulaq as, Piter, – deyə üzündə bəxtiyar bir ifadə donmuş Derek xoş ahənglə inildədi, – zəng 
vur da mənə, yaxşı? Axşam, işdən sonra görüşək. Bir dəqiqə dayan, telefonumu yazım sənə. Yeri 
gəlmişkən, hərdən Robin və Billə də görüşürəm, yadındadır onlar? Bəs sən necə, bizimkilərdən kimisə 
görürsən? Hə, Gilberti. Al bunu. Amma mütləq zəng elə, yaxşı? Mən də Robinlə Billə xəbər eləyərəm, 
qiyamət oturarıq özümüzçün, necə lazımdır. 
– Robinin işləri necədir? 
– Pis deyil. İndiyə kimi evlənməyib. Bəs sən necə, evlənmisən? – Derek sevincdən canlanmış 
sifətiylə guruldadı. 
– Ha-ha. – Pit dilləndi. – Gərək bu barədə bir düşünəm, hə? Yaxşı, vaxt sıxır məni. Getdim. 
Özün ki bu aktyorlara yaxşı bələdsən. 
– Qulaq as, səni görməyimə o qədər sevindim ki! – deyə üzündən təbəssümü nəhayət, 
çəkilməyə başlayan Derek dilləndi. – Unutma. 
Pit çöndü, əlini yelləyib küçənin əks tərəfinə keçdi. 
Başdan ayağa tərləmişdi. Kimsə düzüb-qoşub bunu. Diqqətli olmaq lazımdır. Ətrafa yaxşı-yaxşı 
göz gəzdirmək… Küçənin bu tərəfində o məni görə bilməzdi. Bura kölgədir. Amma yox, onsuz da 
görəcəkdi. Onların hamısı belədir. Gərək şlyapa qoyaydım. Bığ buraxaydım. Əlil arabası alaydım. 
Qoyma burun isə lap xariqələr yaradar. Heç kəs tanımaz. Bu kağızı hara qoydum? Uf. Atım onu zibil 
yeşiyinə. Pit yolu keçdi; maşın siqnalları içindən, avtomobillərin bamperləri arasından sivişərək keçdi. 
Paslı dəmir təbəqələrin altından kərpicləri və narahat, təşvişli insanların bir-birinin üstünə lazımi 
qaydada yığaraq ucaltdığı divar panellərini gördü. Tini burulmağa tələsdi. 
Hə, nəhayət ki, çatdı. Bu da çay. Hə. Nə qədər yaxınlaşırsan, bir o qədər hava sərinləyir. Şəhərin 
hay-küyü azalır, amma hələ də eşidilməyindədir. Qıjıltı və gurultu. London alışıb-yanır. Bax. Qızlar 
özlərini günün altında qaraldırlar. Ayaqlar, canalan ayaqlar, hamının gözü qabağında sərgilənən ayaqlar. 
Asılqan kimi ayaqlar. Öz qurbanlarını gözləyirlər. Yırtıcı quşlar. Görəsən, qadın olmaq necə şeydir, 
Meyzi? Heç mən özüm də bilmirəm. Amma heç bir şey səndəkilər kimi deyil. Heç nə sallanmır, heç bir 
şey qabağa çıxmır. Hər şey yumşaq və nəmdir. Barmaqlarına tualet kağızının lifləri yapışır. Hər şey 
üçün, hər zaman üçün kağız. Dodaq boyası və xiyar. Gözlər. Yox, mən sənin kimi istəmirəm. İstəyirəm 
heç vaxt heç nə deməyim. Bəziləri tərləyəndə xoşlarına gəlir. Heyvani instinkt. Çürüyən mexanizm. 
Lümlüt soyunmaq və fırçıldatmaq. Tanrı obrazının özü kimi. Buna nə var ki. 
Amma hər şeyin daha gözəl olduğu vaxtlar da vardı. Təmiz üstünlüyə qarşı şəhvət. Tər, 
tüpürcək və daha göstərəsi nə qaldı ki, heç bir şey yoxdur. Mərhəmət aktı. İkitərəfli mərc. Nəyin varsa, 
hər şeyi qoyduğun mərc. Heç nəyə qarşı nəsə. Ümumi bərabərləşmə. Amma belə yox. Təkcə belə yox. 
Bu da qayıq. Elə mənim üçündür. Yaxşı qayıqdır. Qayıqlar. Cırtdanlar. Belə qızmar günəş altında ancaq 
qəssab olasan. Qana susamaq. Yelkənlər. Cırtdanlar. Ağızlarına gələni danışan cırtdanlar. Günəş də 
poladdandır. Başdan-ayağa poladdan. Kaş mən də poladdan ola biləydim. Artıq bütün problemlər bitdi. 
Mən hərəkətə keçməyə hazıram. Yatmaq. Pit ofisə girib arxasınca qapını örtdü. 
– Hə, – katibə dedi. – Mister Lind sizi görmək istəyir, mister Koks. 
– Məni? 
– Bəs kimi? 
Daim nəsə qurtuldadan və nəsə mızıldayan başlar harasa yox oldu. 
– İndi? 
Qız başını tərpədib yana əydi. Pit uzaq qapıya tərəf addımlayaraq onu tıqqıldatdı. 
– Buyurun.  
Pit içəri girdi. 
– Hə-ə... 
– Mənə dedilər ki, məni görmək istəyirmişsiniz, mister Lind. 
– Hə, lazım idiniz mənə, – mister Lind siqar qutusunu əliylə hamarlayaraq dedi. – Keçin içəri. 
Qapını da örtün. Belə. Hə, yaxşı. Əyləşin, mister Koks. 
– Təşəkkür edirəm.  
Pit oturdu. 
– Hə, belə-belə işlər, mister Koks. 
Mistel Lind barmaqlarını masaya döyəclədi. 
– Çəkirsiniz? – deyə əlini masanın üstündə gəzdirərək təklif etdi. 
– Yox, təşəkkür edirəm, mister Lind. 
– Hə, belə-belə işlər, mister Koks, – mister Lind dedi, – necəsiniz? 
– O, – Pit dedi, – bilirsiniz, mister Lind, ümumiyyətlə, pis deyiləm. 
Barmaqlarını bir-birinə ilişdirmiş mister Lind dodaqlarını ayırmadan gülümsündü. 
– Lap yaxşı, əla, – deyə təbəssümlə dilləndi. – Bəs iş barədə nə deyə bilərsiniz? 
– Bilirsiniz, – Pit dedi, – yəqin, bu barədə məndən soruşmaq lazım deyil. İnanmıram ki, sizə 
obyektiv cavab verə biləm. Hər şey mənim işimi sizin necə qiymətləndirəcəyinizdən asılıdır. 
Stulda çevrilən mister Lind kontor masasının tünd rəngli şüşəsində öz əksinə baxdı.  
– Mənim nəzərdə tutduğum bu deyildi, – o dedi. – Sizə bir şey deyə bilərəm ki, mister Koks, 
işinizi tam qənaətbəxş hesab edirəm, hə. 
– O, – Pit dedi. – Minnətdaram. 
– Mən onu nəzərdə tuturdum ki, – mister Lind stulun üstündə geri çönərək şalvarının qırışını 
sığalladı, – onu nəzərdə tuturdum ki, siz özünüz öz işinizi necə qiymətləndirərdiniz, ya da bilmək 
istəyirəm ki, özünüzü bu işdə necə hiss edirsiniz? 
– Özümü işdə necə hiss edirəm? 
– Sizinlə açıq danışacağam, mister Koks, – Lind yumruğunu qarnı bərabərində düyünləyib dedi. 
– Bəzi kolleqalarım məndən bir çox şeydə xeyli fərqlənirlər. 
– Fərqlənirlər? 
– Mən bizim muzdlu işçilərə, kollektivə münasibətimiz baxımından deyirəm. Şəxsən onların 
sağlamfikirliliyini qəbul edirəm, h-m, həm də belə düşünürəm ki, sabit münasibət, əgər istəyirsinizsə, 
şirkətin effektiv fəaliyyət göstərməsinin ən vacib tərkib hissəsidir. 
– Tamamilə doğrudur, – Pit dedi. 
– Bunu ona görə deyirəm ki, sizi şüursuz, düşüncəsiz insan saymıram. 
Pit burnunu qaşıyıb nəsə mızıldadı. 
– Amma demək istərdim ki, mister Koks, – mister Lind bütün bədənini irəli əyərək, başını aşağı 
sallayıb sözünə davam etdi, – son zamanlar məndə bir-iki dəfə elə təəssürat oyanıb ki, sanki, siz, 
bilmirəm bunu dəqiq necə ifadə edim, hərdən fikrən… 
O, sağ əlinin altındakı meşin üzlüklü qara gündəliyini açdı, elə açan kimi də nə fikirləşdisə, 
tappıltıyla qapadı. 
– … elə bil, buralardan uzaqda olmağa meyillisiniz. 
– Başa düşmədim, nə deyirsiniz? – Pit dilləndi və stulun altında çarpazladığı ayaqlarının yerini 
dəyişdi. 
– Hə, – mister Lind, ayaqlarını aralayaraq barmaqlarını oynadıb dedi, – məhz elədir, məndə 
hətta elə təəssürat oyandı ki, hərdən siz tam diqqətli olmursunuz, fikrinizi bütövlükdə öz işinizə 
yönəldə bilmirsiniz. 
– Fikrimi işimə yönəltmirəm? 
– Hə, hə, – mister Lind başını tərpədərək, dilləndi, – buna bənzər bir şeydir. 
«Sən buna bənzər deyəndə nəyi nəzərdə tutursan – elə buna bənzəyir? Gəl mənə ilişmək fikrinə 
düşmə». 
– Lakin sizi inandırıram, mister Lind, – Pit dilləndi, – mən öz işimi çox maraqlı sayıram. Sizə 
deməliyəm: diqqət elə bir şeydir ki, hərdən özünü bir az aldadıcı qiyafədə təcəssüm etdirir. Sən bir 
özünə baxaydın… 
– Nə dediniz? – mister Lind mehriban nəzərlərini ona dikib soruşdu. 
– Yox, mən, sadəcə olaraq, demək istəyirdim ki… 
Mister Lind kinayəli təbəssümlə ovuclarını yuxarı tutub əllərini yana açdı. 
– Mən tam olaraq… 
– Yox, – Pit başladı, – mən… Onun ayağı qeyri-ixtiyari stula dəydi. 
– Yox, – gülümsünərək dedi, – mən özümü burada elə öz evimdəki kimi hiss edirəm, mister 
Lind, əgər bunu nəzərdə tuturdunuzsa. Ola bilər ki, hərdən öz cari işim barədə düşüncələrə dalanda siz 
də mənə diqqət yetirmisiniz. 
Mister Lind başını qaldırdı. 
– Belə de, – dilləndi, – bunu eşitməyimə çox şadam, mister Koks. Ümidvaram başa düşürsünüz 
ki, sizi çox istedadlı və perspektivli bir əməkdaş sayıram. 
O fınxırıb əlini cib saatına uzatdı. 
«Sənə kim xəbərləyib bunu? Sənin qancıq baxıcın? Kişi, onların bircə sözünə də inanmaq 
olmaz. Hə, başla. Çıxar məni işdən. Bəsdir. Bir-birimizi yağlı pendir kimi ora-bura yaxdıq. Hə, 
qətiyyətli ol. Mən sənin üçün bağlı kitabam, oxuya bilməzsən». 
Mister Lind saatının qapağını cingiltili bir çıqqıltıyla bağladı. 
– Deyin mənə, mister Koks. 
– Buyurun. 
– Bu sualımı həddən-ziyadə şəxsi saymayın, amma bilmək istərdim ki, – o gülümsündü, – sizin 
həyatda ambisiyalarınız nədən ibarətdir? 
Pit mister Lində baxdı, siqar qutusunu açıb-örtdü və sadəlövh bir görkəmlə ona bir də nəzər 
saldı. 
– Qorxuram ki, sizi – o, çənəsini qaşıya-qaşıya cavab verdi, – mütəəssir edim, mister Lind. 
Məndə elə təəssürat var ki, elə bil, bu barədə heç vaxt düşünməmişəm. 
– Doğrudan? Bu, məni təəccübləndirir. 
Mister Lind gözlərini qırpdı, çənəsini irəli verib boynunu hərlədi ki, qalstuku bir qədər boşalsın. 
– Çünki mən belə güman etməyə meyilliyəm, – o udqunaraq dilləndi, – və bunu da qeyd edim 
ki, bu fikrimdə heç tənha da deyiləm; sizin bəlli potensialınız var və mən gizlətmirəm, onun inkişafında 
müəssisəmiz də maraqlıdır. 
Günəşin şüası onun biləyinə o an dəydi ki, o əlini irəli uzadaraq az qalmışdı stolun üstündəki 
təqvimi yerə salsın. Son anda tutaraq təzədən yerinə qoydu və kresloda dikəldi. 
– Hə. Beləliklə, anladığım qədərincə, sizin başqa maraqlarınız da var. 
– Hə, əlbəttə, – Pit dedi, – mənim kifayət qədər başqa maraqlarım var və onlar əsas etibarilə 
buradakı işimlə əlaqədar deyil, öz şəxsi həyatımla bağlıdır. 
– Hə? Ancaq deməyin ki, evli deyilsiniz. Mister Lindin gözlərində şən qığılcımlar parladı. Onlar 
Pitlə eyni zamanda gülümsündülər. 
– Yox, mən evli deyiləm, mister Lind. 
– Aydındır. Görünür, mənim marağım bütün sərhədləri aşır. 
– Qətiyyən yox. 
Mister Lind pencəyinin qolunu çəkdi, ona baxdı, sonra isə çeçələ barmağıyla köynəyinin 
manjetinə toxunaraq ona da diqqətli nəzər saldı. 
– Oldu, – deyə söhbətini yekunlaşdıraraq dedi, – əgər mənimlə danışmaq istəsəniz, həmişə 
qulluğunuzdayam, istənilən vaxt müraciət eləyə bilərsiniz. 
– Diqqətinizə görə çox sağ olun, mister Lind. 
– Lap yaxşı, – bir andaca kreslosuna yayılan mister Lind dedi. 
Pit qalxdı. Günəş şüaları press-papyenin
1
 üstündə parça-parça olurdu. 
                                                 
1
  Пр е с с -п а п й е  – б а с ма , й а з ыны г у р у т ма г  ц ч ц н  а ля т  
– Təşəkkür edirəm, – dedi. 
– Dəyməz, dəyməz. 
«Sən kimin balasısan, fağır quzu?» 
Qapı xalının üstüylə xışıldayıb onun dalınca örtüldü. 
İş gününün sonuna yaxın, şəhərin başı üstündə alışan günəş artıq enməyə başlayanda Pit 
pilləkənin səkisində divara söykənərək durmuşdu və siqaret çəkə-çəkə pəncərədən çayın sahiliylə – 
ağacların altıyla şütüyən qırmızı avtobuslara dalğın nəzərlərlə tamaşa edirdi. 
Çayda sakitlikdir. Çay tərləməyib. Orada yalnız polad var. Polad iyi. Polad kiçik ləpələrdə 
parlayır. Metal rəngli suda işıq ordusu. Səslər. Onun başının üstündə səslər eşidildi. Onlar pillələri 
yüngülcə, lap tullana-tullana enirdilər; səslər gülüşə parçalanaraq pillələrdə fırlanır və daş kimi 
donqultuya çevrilirdi. Dabanlar xışıldayıb pıçıldaşdı və susdu. Onu pilləkənin altında gizlənməyə, 
qaşqabağını töküb deyinməyə məcbur edən, azacıq tələsən və gülüşərək pıçıldaşan qızlar üst 
mərtəbədədir. Pillələrin tininə dəyərək çaqqıldayan polad nallı dabanların səsi onların aşağı endiyinə 
dəlalət edir; görünməyən pillələrin görünməyən dabanları; daha bir döngə və dayanacaq. Səslər 
arasında bir nəfəs səsi, alçaqdan, boğuq bir pıqqıltı. Pit kürəyini divara sıxaraq eşitdi ki, bir neçə 
pıçıldayan səs divara suvanan donqultunu necə hamarlayır. İndi tək bir səs var, anlaşılmaz sözlər 
pillələrlə üzüaşağı sürüşür, diqqət kəsilmiş gərgin qulağa dolur, bir-birinin dalınca mərmər rənginə 
boyanmış divarda boğulur; öz əks-sədasından zəif səslər; öz səsinin əks-sədasından doğan səslər. İndi 
artıq səs bir idi, divara söykənmək, sinmək lazımdır; ayaqqabılar bir addımlıq taqqıldadılar, başının 
üstündəki daş səki cəld səsə gəldi, alaqaranlıqda eşidilər-eşidilməz bir səsə; tək, imkan verən, 
qoymayan, dinləyən səsə. Pit qulağını mızıltılarla dolu divara söykəyib qulaq asmağı özünə rəva bildi. 
Addım səsləri bir pilləkəni də endi, pillələr arasındakı səkidə taqqıldadı; gülüş cingiltisi – ucadan, açıq 
və sözsüz. Qapı çırpıldı. 
Getdilər. Əsl gözəllik. İşıq. Hər şey düzənli. Hər şey öz yerindədir. Ümumi say. Bütöv bir 
krallıq. O, pillələri qalxıb ofisə girdi.  
– Mister Koks, sizi telefona çağırırlar. 
– İndi? 
– Hə. Xətt açıqdır. 
Bütün qulaqlar da indi açıqdır. Həm də gözlər açıqdır. 
– Allo? 
– Mister Koks? 
– Bəli. Kiminlə danışıram? 
– Zəng etdim xəbər verim ki, müştərim sizin onun damında gördüyünüz işdən çox narazıdır. 
– Nə? 
– Unutmayın ki, müştərimə zəmanət vermisiniz. O, əşyalarına dəyən ziyana görə sizdən 
smetanın altmış faiz aşağı salınmasını tələb etmək niyyətindədir. İstənilən halda damının axmasına 
bundan artıq dözmək fikrində deyil. Müştərimin öz öhdəliklərini yerinə yetirməsi sizin öz 
öhdəliklərinizi nə dərəcədə yerinə yetirməyinizlə bağlıdır. Mənim müştərim… 
– Len, indi vaxtım yoxdur, məşğulam. Nə vaxt görüşək? 
– Görünür, vəziyyətin gərginliyini anlamırsınız, mister Çmoks, bağışlayın, mən Koks demək 
istəyirdim. Kanalizasiya və su təchizatı sistemi pozulub, su sayğacının üstü örtüldüyündən xarab olub. 
Böyük royal o dərəcədə ziyan çəkib ki, heç restavrasiya da kömək eləməz. Siz öz öhdəliklərinizə görə 
mütləq cavab verməlisiniz. Mənim müştərim… 
– Yaxşı, bəsdir, qurtar. Əgər buralardasansa, gəl işdən sonra görüşək. 
– Bunun daha misli yoxdur ki... 
– Hə-lə-lik. 
– Duzlu kələm gətirməyi unutma. 
 
X fəsil 
 
– Bu da mən, – Len ayaqlarını dəhlizdəki kiçik xalçaya silə-silə dilləndi. – Yağış yağmır artıq. 
Dəhlizdəki divardan güzgünü çıxarıb özüylə aşağı, otağa apardı. 
– Yerinə as, – Mark bütün otaq boyu onun dalınca gedə-gedə dedi. 
– Bu axı evdəki əşyaların ən yaxşısıdır. Başa düşürsən? İspan malıdır. Yox, Portuqaliya. Sən 
deyəsən axı portuqalsan? 
– As yerinə. 
Len burnunu qurdalayıb gözlərini ona zillədi. 
– Mən səni başa düşmürəm, – dedi. 
– Yerinə as. 
– Bir bu güzgüyə bax. Bu güzgüdə öz sifətinə bax. Bir bax da! Bu məzhəkədir. Elə bil, ciyəri 
deşik-deşik eləyib ona tikə-tikə böyrək taxmısan. Hanı sənin üzünün cizgiləri? Heç bir cizgi yoxdur. 
Burada burnundur, orada qulağın. Nədir, deyirsən yəni bu sifətdir? Belə sifətlə adamı heç qazamata da 
götürməzlər; götürsələr, götürsələr yalnız ağıldankəm cinayətkarlar üçün olan dəlixanaya götürərlər. 
Niyə ilişmişəm sənə, heç özüm də bilmirəm. 
– Len, güzgünü yerinə apar. 
– Mən bu gün Piti görmüşəm. İşdən sonra görüşdük. Belə məlum olur ki, sənin bundan xəbərin 
yoxdur. Bu, güzgüdür məgər? Bura bax, bu dəqiqə qalxıb səninçün feldşerlə sanitar çağıraram ha. – O, 
pillələrlə qalxdı və güzgünü yerinə asdı. Mark kresloya əyləşdi və Lenə baxdı, o isə otağa qayıdıb 
kandarda durmuşdu. 
– Sənə mat qalmışam. Ümumiyyətlə, sənə tez– tez mat qalıram. – Len mızıldandı. – Amma 
düşünürəm ki, öz xəttimi davam etdirməliyəm. Sadəcə, bu, mənim borcumdur. Axı nəhayətdə heç nə 
sonsuz deyil, hər şeyin bir həddi var. 
– Var?  
– Hə. 
O gülümsünüb otağı nəzərdən keçirdi. 
– Sən kimi gizləyirsən burada? 
– Nə? 
– Sən burada tək deyilsən. 
– Tamamilə düz buyurursan. 
– Hm-m. Hə-ə, bəs sənin esperanton necədir? İrəliləyiş var? Unutma ki, çəkisi iki unsiyadan 
ağır gələn nə varsa, mütləq haqqı ödənilməlidir. 
– Məsləhətə görə sağ ol, – Mark dedi. 
– Dəyməz, bəs sən mənə nə məsləhət görərdin? Heç nə. Mən işsiz-gücsüz qalıb paslanmışam. 
Heç nə alınmır. Amma sənin nə vecinə? Mənim problemlərimə heç tüpürmək də istəmirsən. Gör sənə 
nə deyirəm. Bilirsən indicə haradaydım? 
– Yox. 
– Konvey-Holla getmişdim. «Böyük fuqa»ya qulaq asırdım. Ömrümdə belə bir şey 
eşitməmişəm. Bu artıq musiqi deyil. Bu fizikadır. Hissiyyatın musiqiylə əlaqəsi yoxdur. İnsanda elə 
təəssürat oyanır ki, sanki, kimsə içində sür-sümük olan tabutun qapağını mişarlayır. 
– Ciddi deyirsən? 
– Bu gün Piti gördüm. 
– Bayaq dedin. 
– İşdən sonra görüşdük. Sahildə gəzdik. O hələ borc pul da istədi. 
– Bəs sən? 
– Mən vermədim. 
– Niyə? 
– Sən onsuz da başa düşməzsən. Ona elə belə də dedim: əgər sənə soveren
1
 versəm, bu hadisə 
                                                 
1
  Со в е р е н  – Ин э и л т я р я дя  б и р  фу н т -с т е р ли н г я  б я р а б я р  г ыз ыл  п у л  
olacaq, hətta presedent
2
 olacaq. Mən isə bu cür hadisələrə qətiyyən qarışmaq istəmirəm. 
Mark bir gözünü yumub, ikincisini çəpləşdirdi; siqaret yandırırdı. 
– Bəs o nə dedi? – soruşdu. 
– O nə dedi? O dedi. O danışırdı. O fikrini bildirdi. Bilirsən sənə nə deyəcəyəm? Ondan 
ayrıldığım andan bəri əvvəllər heç vaxt düşünmədiyim şeylər barədə fikirləşirəm. 
O əllərini havada oynadıb yenə yanına saldı. 
– Bilirsən nə var, – Mark dedi. 
– Nə? 
– Sən niyə Pitin yaxasından əl çəkmirsən? 
– Yaxasından əl çəkim? 
– Niyə çəkməyəsən ki? Onun sənə heç bir faydası yoxdur. 
– Nə dedin? 
– Məncə, ancaq mən onunla normal ünsiyyət qura bilirəm, – Mark dedi. 
– Sən? 
– Hə. Onunla ünsiyyət saxlamaq üçün gərək… məxsusi nəyinsə olsun. Ruhun məxsusi bir 
xassəsi olmalıdır. Məndə bu, şəksiz var, amma görünür ki, səndən onun heç qoxusu da gəlmir. Bu 
ünsiyyətdən axı yaxşı nə əldə etmisən? Bir müddət əl çəkəydin, qopaydın da yaxasından. 
– Deməli, onunla sən ünsiyyət saxlaya bilərsən? – Len dedi. 
– O, mənim yanımda sözlərinin həddini əla bilir. Səninlə isə yox. 
– Haradan bilirsən ki, o, mənimlə kefi istəyən kimi davranır? 
– Əşşi, yeri işinin dalınca. Nə bilirsən, elə. 
– Əlbəttə, istəyirsən ki, sənin tərəfində olum. 
– Nə mənada? – Mark soruşdu.  
Len sobada çörək qızartmaq üçün nəzərdə tutulan çəngəli divardan götürüb diqqətlə baxdı. 
– Şedevrdir, dahiyanə işdir. 
– Nə demək istəyirdin? 
– Heç olmasa, bir dəfə çörək qızartmısan bununla? 
Len işığa sarı çöndü ki, çəngəli yaxşıca nəzərdən keçirsin, lakin o, əlindən sürüşüb xalının 
üstünə düşdü. Mark onu qaldırmaq üçün əyildi. 
– Əl vurma! – Len əllərini oynadaraq fısıldadı. – Yox! Sən heç təsəvvür belə eləmirsən ki, əgər 
ona toxunsan, nə baş verər. Əgər, heç olmasa, barmağını toxundursan, Məsihin ikinci zühuru baş 
                                                 
2
  Пр е с е д е нт – к е ч мишдя  о л а н  в я  с о н р а  т я к р а р л а н а н  е й н и  т и п ли  щади с я  
verəcək. Nədir, bilmirdin bunu? Hə, deməli, Məsihdən çəkinirsən? Demək, o səni qorxudur? 
– Qulaq as, qəmişini çək də. 
– Heç vaxt. Deməli, onun adı çəkiləndə qorxudan tir-tir əsirsən, hə? 
Len cəld əyilib çəngəli yerdən qaldırdı. 
– Görürsən də. Mən ona toxunanda heç nə baş vermir. Mənimlə heç kəsin işi yoxdur. Mən axı 
içində köhnə paltar olan kif atmış şkafam. Artıq mən köhnə paltarların iyini də tutmuşam. Mənim 
yerim qazanxanada-zaddadır. Özün görürsən. Qatran, tər, cəhənnəm maşınları. Bax, bu, əsl mənim 
malımdır. Bilirsən necə baxırsan mənə? Bağışla ki, gülürəm. Sabah əməlli gülərəm. Sən elə baxırsan, 
sanki, mən də adamam. Əlbəttə, bu cür oyunların böyük ustasısan, bunu bilirəm, amma mənə belə 
baxmaq lazım deyil. Sən çalışırsan düz gözlərimin içinə baxasan, mən isə aşağı, sənin göbəyinə 
baxıram. Bəlkə, gözünü boğazıma tuşlamısan? Əgər belədirsə, onda görünür, xirtdəyimdən yapışmaq 
sənə asan gəlmir. Əlini çox uzatmalısan, elə deyil? Nəsə, mən sənin göbəyinə baxmağa üstünlük 
verirəm. Ümumiyyətlə, sənə nə vaxt baxıram axı? Sən məndən daha nə istəyirsən? Nə edə bilərəm? 
Heç vaxt kiməsə dərman yazmaqda böyük mütəxəssis olmamışam. Bax, sən nə məsləhət görərdin? 
Əminəm ki, sənin dərmanından xəstə bütün evi batıra-batıra gəzərdi – çardaqdan tutmuş zirzəmiyə 
kimi. Bax, Piti də bu gözləyir. Amma bağışla, bu dərmanlar mənim ürəyimcə deyil. Mən öz nüsxələrimi 
heç kəsə məsləhət görmürəm, amma başqalarınınkı da gərəyim deyil. 
O, kresloya oturdu, əlində çəngəlin dəstəyini bərk-bərk sıxmışdı; sonra əli zəiflədi və çəngəl 
sürüşərək kresloya düşdü; gözləri yumulu idi. 
– Başa düşürsən, mən sınmış şüşəni görmürəm. Güzgünü görə bilmirəm, baxışlarım onun 
içindən ötüb dalında nə varsa, onları mənə göstərir. Hər şeyin o biri üzünü görürəm. Digər üzünü. 
Amma güzgünün özünü görmürəm, yox. 
Onun başı heysiz düşüb qaldı, bədəni irəli əyildi. 
– Bununla birdəfəlik qurtarmaq istəyirəm. Amma necə edim? Özümün də görə bilmədiyim 
şəffaf divarı necə qırım? 
O nəfəsini sıxılmış dişlərinin arasından fışıltıyla buraxaraq başını iti hərəkətlə silkələdi. 
– Sən mənim daş gözətçimsən. Məgər sənin içində ölməmişəm? Mən axı arbalet
1
 oxuyla 
vurulmuşam. Əgər bu kreslodan qalxa bilsəydim, o dəqiqə çıxıb gedərdim. 
– Pitlə Virciniya elə indicə bura gələcəklər, – Mark dedi. 
– Lap əla. Ciddi deyirəm, zarafatsız, çox şadam! Ancaq məni rahat buraxın. Sən nə istəyirsən? 
Ah. Bu otağın havasını içinə çək. Sadəcə, iylə. Mən bura girəndən hər şey dəyişib. Otağı öz qoxumla 
                                                 
1
  Ар б а л ет – г я д и м с и лащ 
doldurmuşam. İndi burada hər şeydən kəskin, murdar iy gəlir. 
– Düz deyil. Otaq elə həmən otaqdır. 
– Yox. Məni heç inandırmağa da çalışma. Bilmirsən. Sənin heç anlayışın da yoxdur ki, evinə 
hansı çaqqalı buraxmısan. 
– Hə, bunu mən artıq əla başa düşürəm. 
– Yox. Elə bilirsən ki, məni yaxşı tanıyırsan, amma səhvin var. Sən bilirsən mən kiməm? Ev-
eşiksiz avarayam, elə bir avara ki, onu saraya buraxıblar, o, oralarda qusub batırıb. Mən içimdən 
çürüyürəm. Yeri gəlmişkən, elə çölüm də çürüyür. Necə bilirsən, sənin evini içindən taxtaqurdu yesə, 
yaxşı olar? Bax bu, ona oxşayır. Bu kresloda mən nə qədər istəsən, qala bilərəm. Ya da çarpayıda. Hə. 
Sən bilirsən ki, mən kiminsə çarpayısına girsəm, oradan daha çıxmıram? Artıq oradan çıxmaq 
iqtidarında olmuram. Sonra heç ayaqlarımı da yerə sallaya bilmirəm. Mən orada həmişəlik qala 
bilərəm. Bu asandır. Əşşi, sən mənim barəmdə heç nə bilmirsən. Heç nə anlamırsan, hətta təsəvvürün 
də yoxdur ki, otağına kimi buraxmısan. Köhnə sür-sümük torbasını. Nədir, anladın? Mən heç özümü də 
öldürə bilmərəm. Bu, məsuliyyətli bir qərar olardı. Şüurlu hərəkət olardı. Mən isə heç hərəkət də eləyə 
bilmirəm. Özünü öldürməklə həyata son qoymaq bağışlanmaz həyasızlıqdır. Buna mənim mənəvi 
haqqım yoxdur. Özünəqəsd idrakdan keçən əməl olmalıdır. Məqsədsizlik və mənasızlıq – mənim 
mövcudiyyətimin isə əsası bunlardır. İndi gör bu nədir. 
 
 
İKİNCİ HİSSƏ 
 
XI FƏSİL 
 
Cırtdanlar özlərinin ən yaxın tinə kimi səyahətlərində nə edirlər? Onlar kanalizasiya lyuklarına 
ilişib ciblərindən saatlarını çıxarırlar. Onlardan sifəti tabaşir kimi solğun olan birisi gün ərzində 
toplanmış zibili zibilqabına doldurur, sonra da dırmaşıb qapağının üstünə oturur. O, nəsə çeynəməyə 
başlayır, hərçənd ki bu gün ona hələ nəsə yemək nəsib olmayıb. Sonra onlar mənzilin arxa qapısında 
toplaşırlar. Hansısa su borusunun yanında xartaxart qaşınır, qaşovlanır, budur, onun artıq hər yanı 
köpükdür. Yuyundular, darandılar, özlərini qaydaya salıb lələklərini lap təmizlədilər – vaxtında – düz 
şərti işarənin verildiyi vaxt. Onlar həmişə, hər şeyi vaxtında edirlər, lap zərgər dəqiqliyiylə. 
Pit evdədir. O, həyətdəki sür-sümük torbalarının şaqqıldayan çərənləmələrini eşitmir, heç cod 
tüklü fırçayla təmizlənmiş dərinin cavab səslərini də duymur. O, özünü dinləyir. Budur, Mark güzgülərə 
baxa-baxa daranır. O, yanında altı dənə kiçik cib güzgüsü gəzdirir; indi onları lazımi bucaq altında 
düzür. Mark o güzgülərə öz nəğməsini oxuyur. Bu pəncərədən bazar görünmür. O, özünü görüb 
gülümsünür. 
Döşəmə parıldayana kimi yuyulub; bunu mən eləmişəm. 
Bax, mən öz ianələrimi bu fonda verirəm, elə otaqlarımı da onlara kirayə vermişəm. Bu sərfəli 
müqaviləni uzaqgörənliklə imzalamışam. Burada baş promouterəm
1
, hərçənd nə Pit, nə Mark mənim 
müqaviləmdən xəbərdar deyillər, onlar heç bu müqaviləni kiminlə imzaladığımı da bilmirlər. 
Onlar hələ də buradadırlar; hər ikisi. Amma ola bilər, artıq getmiş olsunlar. Yaxşı, neynək, 
gözləyək. Gözləməyə hazıram. İstəmirəm ki, gözləntim qurtarsın. Qarovul dəyişməsi başa çatanda 
heçlik başlanacaq, bu sonluq həqiqi sonluğun başlanğıcı olacaq. 
 
 
XII fəsil 
 
– Apar məni, apar məni, ölüm, apar və qəmli sərvlərin altında uzat, – Pit oxuyurdu. 
Günəş əyilirdi. Yasəmən çiçəkləri, az qala, tağ kimi əyilmiş koldan salxım-salxım sallanmışdı. 
Bağça gül-çiçək içindəydi. Lenlə Mark arxasını endirdikləri şezlonqlarda uzanmışdılar. Bağa çıxan 
artırmada durmuş Pit kədərli görkəmlə dəfn mahnısı oxuyurdu. 
                                                 
1
  Пр о мо у те р  –б у р а да : й а йым ме н е ъе р и  
– Bu bağdan xoşum gəlir. Sakitlikdir. 
Qonşu evin bağçasında tonqalın lap axır-uxuru idi, birdən onun içində nəsə şaqqıldadı, alovun 
dili və bir qucaq qığılcım havaya qalxdı. Tüstü tələsmədən canlı çəpərin içindən burulub keçirdi. 
– Mənim şüurum təmiz və ləkəsizdir, – Mark dedi. 
– İndicə, bu dəqiqə ora gələn ilk şeyi mənə söylə, – deyə Len dilləndi. 
– Müqəddəs Çərşənbə dəlixanasında üzümü qırxarkən ağappaq ağarmış dovşanın belinə minən 
zəhərli göbələk gördüm, – Mark birnəfəsə dedi. 
– Çezdim ki mən! 
– Hə, nə qədər istəsən. 
– Görün sizə nə deyirəm, – Pit dedi, – bunun günahı yalnız fikirlərdədir, düşünmək adətindədir. 
Məni bu zibilə o salıb, elə o da məni oradan çəkib çıxarmalıdır. Bilirsiniz, mənə nə lazımdır? Effektiv 
işləyən bir ideya. Başa düşürsünüz də, nə barədə deyirəm? Effektiv ideya. Elə bir ideya ki, həqiqətən, 
işləsin. Elə bir şey ki, ona çəkinmədən pul qoya biləsən. Zəmanətli uduşu olan bir mərc lazımdır. Mən, 
əlbəttə, bilirəm ki, kimsə mənə zəmanət verə bilməz, heç nəyə. Amma vəsaitimi az-çox etibarlı bir işə 
qoymaq istərdim. Həmişə riskə hazır olmuşam, amma son zamanlar işlərin gedişi elədir ki, gərək 
ehtiyatlı olasan. Bax mənə bu lazımdır. Siz, heç olmasa, anlayırsınız ki, nədən danışıram? Əlbəttə, bəzi 
adamlar elə özləri də effektiv ideyadırlar. Məsələn, elə sən, Mark, çox asanlıqla perspektivli biznes 
ideyası ola bilərsən. Kim bilir səni?! Bunun əksini israr etməyə heç ürəyim də gəlməz. Heç 
hazırlaşmıram da. Bircə o çatmırdı ki, sonra buna görə utanıb qızarasan. Əgər mənə bir uğurlu ideya 
ələ keçirmək qismət olsa, çalışardım ki, onun əsasında gəlirli iş qurum. Amma mənə zirzibil 
soxuşdurmaq lazım deyil; sizdən bunu gözləmək olar. Bax, bəzilərinin bəxti gətirir: həftədə üç-dörd 
istirahət günləri olur, nə vaxt istədilər, götürə bilirlər. Mən isə özümə bu boyda avaraçılığı imkan verə 
bilmərəm. Başa düşdünüz, nədən danışıram? 
– Ürəyimə damıb ki, onlar çox deyil, xüsusilə də bizim ətrafımızda; mən effektiv ideyaları 
nəzərdə tuturam, – Mark dedi. 
– Olmalıdır. Amma sizə dedim: hər şeyin günahı fikirləşmək adətindədir, məni bu zibilə o salıb, 
elə özü də çıxarmalıdır. 
– Mən bir nəfəri tanıyırdım, o, ümumiyyətlə, fikirləşmirdi, – Mark dedi. – İşdən birbaş evinə 
gəlirdi, kreslosunu pəncərəyə çevirib oturur, küçəyə baxırdı. Təxminən, iki saatdan sonra – hava 
qaralanda işığı söndürüb yatırdı. 
– Hə, – Len dedi, – mən başa düşdüm ki, effektiv ideya deyəndə nəyi nəzərdə tutursan. Bu, 
təxminən, qozqıran kimi bir şeydir. Dəstəyini sıxırsan, qozqıran qozu özü qırır. Heç bir enerji itkisinə 
yol verilmir. Çox dəqiq və effektiv prosesdir. Bax, effektiv ideya elə budur. 
– Yox, – Pit dedi, – sən haqlı deyilsən. İtki var. Qozqıranın dəstəyinə lazımi təzyiqlə basanda 
qoz qırılır, amma nəzərə al ki, dəstəyi qalan hissəyə bağlayan şarnirdə də hərəkətli hissəciklər var və 
onların arasında sürtünmə baş verir, deməli, istifadə olunan enerjinin bəlli hissəsi boşuna sərf olunur və 
hərəkət enerjisindən istilik enerjisinə keçir. Konkret bu qurğu üçün bu itkilər əhəmiyyətli deyil və 
onları hətta ölçmə prosesində meydana çıxan səhvə də çıxmaq olar. Lakin buna baxmayaraq, bu 
mexanizmin mütləq effektli olduğunu deyə bilməzsən. O, kifayət qədər effektivdir, vəssalam, yalnız o 
qədər. Çünki onda da enerji itkisi var və onun yerini doldurmaq qeyri-mümkündür. Bundan heç cür 
canını qurtara bilməzsən. Faydalı iş əmsalı aşağıdır, gəlirli proses deyil. Bütün bunlar incəsənət əsərləri 
üçün də keçərlidir. İstənilən incəsənət əsərinin hər bir hissəciyi həmin o qozu qıra bilməlidir, ya da 
bunun üçün zəruri olan gücün əmələ gəlməsində iştirak etməlidir, bu güc isə nəhayətdə qozun özünü 
qırmalıdır. Siz məsələnin məğzini başa düşürsünüz də? Hər bir ideya mütləq ciddiliyə, iqtisadi 
səmərəyə və incəliyə malik olmalıdır, onu ifadə edən obraz isə ideyanın özünə tam uyğun gəlməlidir. 
Biz yalnız onda deyə bilərik ki, sənət əsəri alınıb və biz uğur qazanmışıq. Əgər lap cüzi də olsa, istilik 
əmələ gətirmə, sürtünmə halları, yəni istənilən enerji itkisi olarsa, belə hesab etmək gərəkdir ki, sən 
uğursuzluğa düçar olmusan və hər şeyi yenidən başlamalısan. Məncə, hər şey çox sadədir. 
– Bəs günəş və ay necə olsun? – Len dedi. – Günəşlə ayın qarşılıqlı əlaqəsində hər hansı bir 
ikibaşlılıq yoxdur ki? 
– Mən, – Pit öz dediyini yeritməyə çalışdı, – qətiyyən əleyhinə deyiləm ki, kimsə öz effektiv 
ideyasını qurmağa çalışsın, amma əvvəlcə gərək müəyyən etsin ki, «effektivlik» termini altında nəyi 
başa düşür. Elə ki başa düşdü, o zaman əlinə ideyasının nə dərəcədə relevant olduğunu və 
ümumiyyətlə, relevant olub-olmadığını ölçmək üçün zəruri olan bir alət düşəcək. Bir çox ideyalar 
yaxın keçmişimiz üçün tam adekvat olub, amma indi inanmıram ki, bizi Edjuor-rouddan uzağa apara 
bilə. Gərək gündəlik effektivliklə fərqlənən ideyalarla bir zamanlar işə yaramış və ya indi deyil, bəlli 
şəraitdə işə yarayanlar arasında dəqiq sərhəd qoya biləsən. Gərək özün üçün qərarlaşdırasan ki, 
«effektivlik» deyəndə hansı aləmə, hansı koordinatlar sisteminə müraciət edirsən. 
– Hə, burada yanılmaq olmaz, – Mark dedi. 
– Bilmirəm, – Pit dilləndi. – Əmin deyiləm ki, bir-birimizi başa düşdük və ümumi bir nöqteyi-
nəzər işləyib hazırladıq, Mark. 
– Demək istəyirsən ki, biz tamam başqa-başqa şeylərdən danışırıq? 
– Məhz elədir. Söhbət ondan gedir ki, sən hansı aləmi və hansı koordinat sistemini nəzərdə 
tutursan?! 
– Hansı aləmi? Bütün dünyanı – bizim dərk edə biləcəyimiz, qandığımız dərəcədə öz 
mükəmməl rəngarəngliyini tapmış dünyanı. Həm irəlisini, həm gerisini, həm daxilini, həm də xaricini – 
bir sözlə, bütün dünyanı. 
– Hə, amma bəzən mənə elə gəlir ki, sən lap burnunun ucunda olan mühüm şeyləri belə dərk 
etməyi, anlamağı unudursan. Başa düşürsən nə deyirəm də? 
– Hesab edirəm ki, sənin istənilən müdrikliyini qanmaq iqtidarındayam, onlara nə qədər 
dəbdəbəli don geydirsən belə. 
– Bilirsən, Mark, əgər düzünə qalsa, məncə, sən, ümumiyyətlə, ətrafında baş verənlərə 
həddindən ziyadə az diqqət yetirirsən. 
– Qəzet başlıqlarında yazılanları nəzərdə tutursan? 
– Yalnız onları yox. Bizim hər birimiz ətrafımızda baş verənlərin subyektiyik, hamımız bundan 
asılıyıq, hətta bizim mövcudluğumuzun özü belə bunlardan asılı ola bilər. Mən, sadəcə, beynimə 
sığışdıra bilmirəm ki, bütün bunlardan necə kənar qala bilirsən. Sən cəmiyyətdə yaşayırsan, ondan nəsə 
alırsan, amma onun qarşısında öz öhdəliklərini yerinə yetirmirsən. 
– Avtobus biletlərinin dünyasını nəzərdə tutursan? 
– Yaxşı. Sən özün bu mövzuya toxundun. Əgər cibində bir-iki pens varsa, gedişhaqqını verirsən. 
Amma məncə, bu ikipensliyi, əgər bir az da geniş götürsək, bu səfərin özünü və bütün şəhər nəqliyyatı 
sistemini öz-özünə mövcud olan, Pərvərdigarın istəyiylə sənə xidmət göstərməli olan bir şey kimi qəbul 
edirsən. Gedişhaqqını verirsən, amma daxilən heç fərqinə də varmırsan ki, ikipenslik nədir və gedişin 
dəyəri əslində neçədir. Xəyalən sən pulsuz gedirsən. Tam mənada dərk eləyə bilmirsən ki, istənilən pul, 
hətta lap xırda pul belə alın təri içində çalışmağın bəhrəsidir, nəqliyyat sistemi isə daha çox alın təri 
tələb edir. 
– Hə, mən dünya banklarının balansında bir borcam. 
– Sən yalnız borc deyilsən, – Pit güldü, – sən qarabasmasan! Hərdən mən hətta şübhələnirəm ki, 
sən varsan, yoxsa yox. 
– Amma əminsən ki, əgər varamsa, mütləq parazit kimi yaşayıram, – Mark dedi. 
– Yox, tam mənada elə deyil. 
– Parazit olmağına parazitəm, – Mark ayağa qalxaraq dedi, – amma bu, o qədər də dəqiq təyin 
deyil. Mən axı başqalarının məvacibi, ya da topladığı vəsait hesabına yaşamıram. Ümumi kassadan heç 
nə götürmürəm. Bütün bu kassalara nifrətdən başqa heç bir münasibətim yoxdur. Məni cəmiyyətin 
təklif etdiyi heç bir standart narahat etmir. Ürəyim istəyən kimi yaşayıram, sol ayağım nə istəyirsə, onu 
da edirəm, vəssalam. Ola bilər ki, bizim həyat yollarımız üst-üstə düşmür və mənim yolum, bəlkə də, 
heç kiminkiylə uyğun gəlmir, amma nə olsun ki? Mən yüksək standartlara uyğun yaşamağa can 
atmıram. Onları mənə tətbiq etmək olmaz. Biz bu standartlarla dinc yanaşı yaşaya bilmirik. 
– Elə iş də burasındadır, – Pit dedi. – Səni onda ittiham edirəm ki, həyat üzərində təcrübə, sınaq, 
əməliyyat aparırsan, onda yaşamırsan. 
– Əgər aradüzəldən kimi yaşayıramsa, – Mark dedi, – onda öz-özümün aradüzəldəniyəm. Başqa 
heç kəsin aradüzəldəni deyiləm və digərlərinin hesabına da yaşamıram. Mən öz şəxsi həyatımın içində 
yaşayıb hərəkət edirəm. 
– Axı bütün ömrün boyu laboratoriyadakı sınaq borularının içində yaşaya bilməzsən. 
– Mövzudan yayınırsan. 
– Mark, səni təhdid edən başlıca təhlükə odur ki, zaman keçdikcə subyektdən öz-özünü 
qavrayan insana çevriləcəksən. 
– Narahat olma, qoca, ən azından hələ ki, kişi aqreqatım çalışır, narahatlığa dəyməz. 
– O səni xilas etməyəcək. Gec-tez o da paslanacaq, bir də gördün üzülüb ayaqlarının altına 
düşdü. 
– Mən onu yaxşı-yaxşı yağlayıram. 
– Qulaq as. Gəl lap kiçikdən başlayaq. Görürəm ki, işdən icazə almağa, ürəyin istəyəndə 
məzuniyyətə çıxmağa adət eləmisən. 
– Nə olsun ki, bunları öz hesabıma edirəm. Yəni sadəcə, pullarımı belə xərcləyirəm. 
«Məzuniyyət» termini isə burada heç yerinə düşmür. Sən belə kəlmələri bilə-bilə işə salırsan ki, sizin 
qaydalara uyğun yaşamadığıma diqqət cəlb edəsən. Amma mən öz qanunlarımı qətiyyən pozmuram. 
– Nə deyirəm, – Pit dilləndi, – bəlkə, burada həqiqət payı var. Ona görə elə bəri başdan dedim: 
sən özün effektiv ideyasan. 
O, Marka siqaret uzadıb kibrit çöpünü qutuya çəkdi. 
– Sən bir şeyi anlamırsan, – Mark dedi, – mənim həyatda, həqiqətən də, heç bir ambisiyam 
yoxdur. 
Pit ona baxdı. 
– Aha, – dedi. – Aydındır. 
– Qulaq asın, – birdən Mark dilləndi. – Artıq məqam yetişdi, uşaqlar, mən elə sizin rifahınız 
naminə bəzi şeyləri etiraf etməliyəm. 
– Yenə nə olub? 
– Sən bilirsən ki, mən sünnətli doğulmuşam? 
– Nə-ə? 
– Valideynlərimin məni sünnət eləməyə çağırdıqları oğlan az qalmışdı məni görəndə bıçağını 
da, başqa alətlərini də tullasın. Məcbur oldular ona bizim hesabımıza ikiqat brendi süzsünlər. O, elə 
bilmişdi ki, mən yeni Məsihəm. 
– Nədir, – Len soruşdu, – boynuna al, bu həqiqətdir? 
Sonra onlar evdən çıxdılar və gölün kənarında gəzəndən sonra «Qu quşu» kafesinə yollandılar 
ki, Virciniya ilə görüşsünlər. O artıq kafedəydi, küncdəki masanın arxasında əyləşmişdi. 
– Hə, – oğlanlar çay alıb onun yanında oturandan sonra Pit soruşdu, – Meri necədir? 
– Pis deyil, – Virciniya cavab verdi. 
– Meri Sakson? – Mark soruşdu. – O, indi nəylə məşğuldur? 
– Vaxtının çoxunu Soxoda keçirir, – Pit dedi, – rastına çıxanların hamısıyla gəzib rəqs eləyir 
özüyçün. 
– O hələ də məni sevir? 
– Bu barədə bir söz demədi, – Virciniya cavab verdi. 
– Bir zamanlar mənimçün dəli-divanəydi, – Mark dedi. 
– Bu, qulağının dibinə, – Pit dəqiqləşdirdi, – bir dəfə şapalaq ilişdirdiyin həmin o qızdır? 
– Yox. O, Rita idi. 
– Hə, düzdür. Rita idi. 
– O nə əhvalatdır elə? – Len soruşdu. 
– Qız bunu bağa dartıb deyəsən, – Pit güldü, – ya da başqa harasa, bu da, gözünə döndüyüm ona 
qulaqburması vermək qərarına gəlib. 
– Yox. Məsələ elə olmamışdı, – Mark dedi, – amma hər halda, o özü vadar elədi məni. Bu onun 
həyatında ən böyük sürpriz idi. Mən heç nəyə təəssüflənmirəm. Qıza dərs verdim – ətrafdakılara 
hörmət etmək dərsi verdim. Qulaq as, Len. Mənə elə baxmaq lazım deyil. Sən axı o qızı tanımırsan. 
İnandırıram səni, mənim seçimim yox idi. Yaxşı, bəs Meri, deməli, o, məni artıq sevmir? 
– Sevmək? – Pit soruşdu. – O indi ən sarsaq gecəqonduda hər dəhliz gözətçisinin altına yıxılır. 
Kafenin ikinci zalından simlərinə gözlənilmədən lap bərk vurulmuş gitaranın səsi gəldi. 
– Siz bəs bura gələnə kimi nə edirdiniz? – Virciniya soruşdu. 
– Əngə verirdik, – Pit dedi. – Klub axşamı düzəltmişdik özümüzçün. 
– Ay sağ ol, lap dəqiq dedin, – Mark dilləndi. 
– Leni anlatmağa çalışırdım ki, – Pit dedi, – mənim sağlam həyat tərzi sxemim ona da xeyir 
gətirərdi, amma o qulaq asmaq istəmir. 
– O nə kitabdır elə, Virciniya? – Mark soruşdu. 
– «Hamlet». 
– «Hamlet»? – Pit təəccübləndi. – Necədir? 
– Bilirsiniz, – Virciniya dedi, – qəribə işdir, amma mən, sadəcə, təəccüblənirəm, heç cür başa 
düşə bilmirəm ki, bu insanda yaxşı nə görüblər? 
– Doğrudan? – Mark dedi. 
– Yox. 
– Necə yəni yox? 
– Yox, – qız dedi, – «yox»u o mənada deyirəm ki… Axı bu insanın mahiyyəti nədən ibarətdir? 
Mənə elə gəlir ki o, sadəcə, günahkar, kinli, acıdil və sentimental tipdir, onu öz başağrılarından başqa 
heç nə maraqlandırmır. Məncə, o, qətiyyən xoşagələn şəxsiyyət deyil. 
Qız kürəyini stulun arxasına söykədi və qaşıqla masanı döyəclədi. İçəri zaldan gitaranın 
müşayiətiylə italyanca oxuyan bir səs gəldi. 
– Nə deyim, – Mark güldü, – bu da bir münasibətdir. 
– Sən haqsızsan, – Pit dedi. 
– Bilmirəm, – Virciniya mızıldadı. – O nə iş görür ki?! Ancaq danışır, danışır, qurtarmaq bilmir, 
hərdənbir də bıçağını kiməsə soxur. Yəni şpaqasını nəzərdə tuturam. 
– Çox maraqlıdır, – Pit dedi. – Təklif edərdim ki, bu mövzuya, ümumiyyətlə, girişməyək. 
– Deyəsən, mənim vaxtım çatdı, – Len masanın arxasından qalxıb dedi. 
– Hə, – Pit dilləndi, – dağılışmaq lazımdır. 
– Gecə növbəsi başlanır? – deyə Mark onların dalınca çıxışa tərəf gedə-gedə soruşdu. 
– Hə, – Len dedi. – Bu da mənim avtobusum. 
– Görüşərik, – Pit dilləndi. 
Len qaça-qaça yolu keçdi. 
– Cinni, evdə olacaqsan? – Pit soruşdu. – Mən, yəqin, lap tez qayıdacağam. 
– Əlbəttə. 
– Qalım səninlə? – Mark dedi. 
– Yox, yox, başımı qatmağa iş taparam. 
– Mənim avtobusum gəldi, – Pit dedi. – Görüşərik. Hələlik, Mark. 
O, küçənin qarşı tərəfinə keçdi. 
Mark qızın dodaqlarının necə tərpənməsinə baxırdı. 
– Mən səni… 
– Yox, Mark, lazım deyil. Evimizə cəmi beş dəqiqəlik yoldur. 
– İşlərin necədir? – deyə soruşdu. 
– Yaxşı. 
– Hə. 
– Yaxşı da, – qız dedi, – mən gedim. Görüşərik. 
– Yaxşı. 
– Çao. 
– Görüşənədək, – Mark dedi. 
– Görüşənədək. 
 
 
XIII fəsil 
 
 
Pit sürətlə ofisdən çıxıb yolu keçdi. Boş telefon köşkü taparaq girdi. Telefonun dəstəyində 
çağırış siqnalı səslənənədək küçəyə baxdı. 
– Cinni? 
– Hə. 
– Evdəsən? 
– Hə, əlbəttə. 
– Yaxşı. Bu dəqiqə gəlirəm. 
– Niyə belə tələsirsən ki? 
– Yarım saata çataram. 
– Nəsə baş verib? 
– Heç yana getmə. 
O, Dolstona kimi avtobusa oturdu. Svetoforlu döngədə yerə tullanıb vağzalı arxadan hərləndi və 
bu minvalla xeyli vaxta qənaət etdi. Virciniya əynində xalat qapını açdı. 
– Nəsə yaman tez gəldin. Vannadan indicə çıxmışam. 
– Niyə? – Pit soruşdu. 
– Nə niyə? 
O, mətbəxə keçdi, pencəyini və qalstukunu çıxardı, üzünü yudu. 
– Nədir, günün uğursuz keçib? 
Məhrəbanı kəndir kimi burub ona tərəf çöndü. 
– Uğursuz gün deyəndə nəyi nəzərdə tutursan? 
– Uğursuz gün, elə uğursuz gündür də. 
– Sən niyə vanna qəbul edirdin? 
– İstidir. 
O, əlindəki məhrəbanı bir kənara atıb qonaq otağına qayıtdı, kresloya oturdu, siqaret yandırdı, 
kibrit çöpünü üfürüb Virciniyanı yuxarıdan-aşağı süzərək qabağıaçıq xalatın altındakı bədəninə nəzər 
saldı. 
– Gör döşlərimin gilələri necə çəhrayıdır. Lap bakirə qızınkı kimi, – o dedi. 
– Bəlkə, xalatının qabağını bağlayasan? 
– Niyə?  
– Bağla, zəhmət olmasa, əgər çətin deyilsə, bağla. 
Qız xalatının kəmərini çəkib stolun arxasında oturdu. Çantasından siqaret çıxararaq alışdırdı. 
– Burada bu gün kim olub? 
– Haradan bilirsən ki, kimsə olub? 
– Fincanlar, fincanlar. Kim idi o? 
– Rəfiqəm Meri Sakson. 
– Nəyə gəlmişdi? 
– Bir fincan çaya. 
– Nə istəyirdi? 
– Aman Tanrım. Heç nə istəmirdi. 
– O axı fahişədir. 
– Qətiyyən yox. 
– Fahişədir, özü də lap əlasından. 
Yüngül meh pərdələri yellədirdi. Virciniya saçlarını sığalladı. 
– Sən vannaya o burada olanda girmişdin? 
– Necə ki? 
– Bəlkə, kürəyini o yuyub, hə? – Pit otağa göz gəzdirdi. – Bəs mənim çertyoj düymələrim hanı, 
burada qoymuşdum, bir də taxtanın özü, hanı onlar? 
– Buradadır. Haradasa buralarda. 
– Harada? 
– Əşşi, unitaza buraxmamışam ki onları, lənət şeytana. 
– Əgər o Meri Saksonla yaxınlıq eləsən, Virciniya, sənin özünü unitaza buraxacağam. 
– Aman, ilahi. 
– Bəlkə, Tanrının adını yeri gəldi-gəlmədi tutmağını birdəfəlik tərgidəsən? 
– Heç bilmirəm, sənə nə deyim?! 
– Niyə axı mütləq gərək nəsə deyəsən? 
– Belə de. 
– Səni and verirəm, – o qışqırdı, – xalatını bağla! Qasığındakı tükləri görmək istəmirəm. Sən 
məni nə sayırsan?  
O qalxdı, xalatının kəmərini möhkəm çəkib yenə oturdu. 
– Heç bilmirəm sənin barəndə nə fikirləşim. 
– Bilirəm ki, bilmirsən. Əminəm ki, sən, ümumiyyətlə, heç bir şey bilmirsən. Bəsdir bəlli yerini 
kirşanlamaqla məşğul oldun, gözlərini açmaq vaxtıdır, əziz rəfiqəm. Niyə elə bu dəqiqə qalxıb adam 
kimi paltarını geyinməyəsən? Sən axı özün özünü o girdaba soxursan. Bitib tükənməz masturbasiyadan 
ibarət günah çevrəsindən çıxmaq üçün azacıq qeyrət göstərmək bəsdir. 
– Sən nədən danışırsan? 
– Məgər başa düşmürsən, – o dedi, – qapını istənilən dəqiqə döyə bilərlər, belə görkəmdə kimə 
gəldi qapı açmaq olmaz, başa düşmürsən bunu? 
– Qapını sən aça bilərsən. 
– Məni peşman eləyirsən, Virciniya. Heç anlayırsan nə edirsən? Özünü lap kişilərin qarşısında 
əndam nümayiş etdirməkçün ölən beyinsiz qız kimi aparırsan. 
– Mən, sadəcə, vanna qəbul etmişdim. 
– Vannadan sonra geyinmək lazımdır. 
– Aman tanrım, nə yapışmısan axı yaxamdan?  
Pit siqaretini buxarıya vızıldatdı. 
– Deməli, – dilləndi – qapını döysələr, elə bu görkəmdə açacaqsan? 
– Mən heç kimi gözləmirəm. 
– Nə sarsaqlayırsan?! Yəni başa düşmürsən ki, qapını kim desən döyə bilər? Bəlkə, elektrik 
sayğacını yoxlamağa nəzarətçi gəldi? 
– O həmişə səhərlər gəlir. 
– Haradan bilirsən? 
– O indi evdədir, – Virciniya başıyla qonşunun bağçasına sarı işarə etdi. 
Qız stolun üstündən götürdüyü yemək qırıntısını ağzına ataraq çeynədi, sonra ayağa qalxıb 
dolaba yaxınlaşdı, üstündən «Pikçer post»un köhnə sayını aldı və səhifələrini vərəqləməyə başladı. 
– Sən ağlını başına yığsaydın, Virciniya, boynuma böyük minnət qoyardın. Hələlik isə düzünü 
desəm, artıq yükdən başqa bir şey deyilsən. Başa düşürəm ki, səni necə varsansa, eləcə də qəbul etməyə 
bu dəqiqənin özündə nə qədər kişi hazırdır, amma məni onlarla bir sıraya qoyma. Biz onların 
tələbatının səviyyəsini yaxşı bilirik. Əlbəttə, ola bilər ki, onların tələbatı səninkiylə üst-üstə düşür. 
Bəlkə də, səhv etmişəm, xəyallarımın toruna düşmüşəm. Əgər belədirsə, onda niyə Meri Saksondan 
xahiş etməyəsən ki, səni ya bir motosikletçi, ya da qaydasız döyüşlərdə iştirak edən birisiylə tanış 
etsin? 
– Hə, bu haqda düşünərəm. 
– Daha nə haqda düşünmək fikrindəsən, Virciniya? 
– Başqa heç nə haqda. 
– Mənə çox maraqlıdır, – Pit dedi, – siz Meri Saksonla nə barədə söhbət edirsiniz? 
– Yalnız bir şey barədə. Əzələlərini şişirdən idmançılar haqqında. 
– Hə, aydındır, qadınların çoxunun beyni hər növ zir-zibil qalaqlanmış anbarı xatırladır. Yəqin, 
başqa cür ola bilməz. Sənin o Meri Saksonunu sonuncu dəfə necə gördüyüm yadımdadır. Çimərlik 
paltarındaydı. Döşləri küləkli havada ipdən asılı paltar kimi yellənirdi. O, bu çərçivələr daxilində 
mövcuddur, özü bilər, qoy ilahi köməyi olsun. Onun bütün həyatı bitməz bir oyundan və özünün, 
ətrafdakıların əsəblərini qıcıqlandırmaqdan ibarətdir. O, həyatı məhz belə başa düşür. Lakin sən də belə 
bir yanlışlığa yol versən, düzünü desəm, çox böyük xəyal qırıqlığı yaşayacağam. Mən axı sənə 
demişəm artıq: sənin gözəlliyin tamam başqa şeydədir. Əgər… 
– Pit! Sən nə istəyirsən? Nə istəyirsən? Nə istəyirsən axı? 
Qız qaçaraq gəlib onun yanında dizləri üstə düşdü. 
– Mən nə etməliyəm? Mən nə etmişəm? Xahiş edirəm! Mən nə etmişəm? Söylə mənə. Söylə! 
Oğlan ona yuxarıdan-aşağı baxdı. 
– Sən niyə dünən axşam Hamlet barədə ağzına gələni deyirdin? 
– Hansı ağzıma gələni? 
– Hamlet barədə. Bunları niyə deyirdin? Niyə belə şeylər danışırsan? Məgər başa düşmürsən ki, 
bunlar sarsaq, heç bir çərçivəyə sığmayan fikirlərdir? Bunun ucbatından dostlarımın qarşısında axmaq 
kimi göründüm. Sən məgər bunu anlamırsan? Sən «Hamlet»i qətiyyən başa düşmürsən, Cinni. 
Aydındır? Ağıla bax e, qoltuğuna kitab vurub kafeyə gəlir. Bax, de də mənə, kitabı niyə gətirmişdin? 
Nədir, özünü göstərmək istəyirdin? Heç ağlın var sənin? Yəni elə güman edirsən ki, bu yolla Markın 
diqqətini cəlb etmək olar? Hətta cəlb etsən belə, nə düşünəcək sənin barəndə? Marka bu maraqlı gəldi. 
Mənə isə yox. Əlbəttə, bu, sənin şəxsi işindir – əgər məsələyə bir az geniş baxsan, söhbət şəxsi 
seçimdən gedir – sənin etməyə məcbur olduğun seçimdən… Amma məsələnin burası da var, Cinni, nə 
qədər ki səninlə bir yerdəyik, imkan verə bilmərəm başın çıxmayan şeylər barədə nəsihətlərini hamının 
eşidə biləcəyi tərzdə ortaya tullayasan. Bu artıq bütün çərçivələrdən kənara çıxır. Başa düş ki, bu 
davranışınla məni axmaq vəziyyətdə qoyursan. Axı deyəsən, səndən xahiş etmişdim ki, Şekspiri bir 
müddətə kənara qoyasan? Məgər başa düşmürsən ki, bunları sənin öz xətrinə edirəm? Axı izah etdim 
ki, mətnləri anlamaq səviyyəsindən hələ çox-çox uzaqsan, sən isə mənim sözlərimə nəinki qulaq 
asmadın, hətta burnufırtıqlı beşinci sinif uşağı kimi kitabı da qoltuğunda gətirdin. Yaxşı, cəhənnəm, 
gətirmisən də daha – heç olmasa otur, səsini kəs; yo-ox, soxursan onu camaatın gözünə, başlayırsan 
ağzına gələni çərənləməyə. Bu daha absurd deyil, ondan da betərdir. Sən gülməli görünürsən. Təkcə 
gülməli yox onun barədə, həm də yazıq. Rəzillik, miskinlikdir bu. Deyirdim axı – əl çək ondan, özün 
gülünc, sarsaq vəziyyətə düşmədən fikir yürüdə bilməzsən, çünki yüz adamın içində uzaq başı ikisi 
onun haqqında söz demək səviyyəsindədir; mən axı deyirdim, əvvəlcə öyrən, sonra danış, axı izah 
etmişdim ki, bu mövzu, həqiqətən, qəlizdir və sənin onu müzakirə etməyə hazır olmamağında pis bir 
şey yoxdur; mən xahiş etmişdim səndən: nəsə oxudunmu, əvvəlcə mənimlə danış, mən sənə istiqamət 
verərəm, nəyin üzərində daha çox işləməli, nələri oxumalı olduğunu deyərəm və nəhayət, gün gələr, 
adam içində ağzını açanda utanmaram… Bunların hamısını demişdim sənə, bütün bunlardan sonra gör 
başıma nə oyun açırsan? Heç başa düşürsən ki, əslində öz fikrini demirdin, onu, haradasa oxumuşdun? 
Maraqlıdır, haradan oxumuşdun görəsən? Amma istənilən vəziyyətdə, haradan eşələyib çıxarmağından 
asılı olmayaraq, bu fikirlər sənin beynin tərəfindən heç on faiz həcmində də mənimsənilməyib. 
Məsələn, mətnə söykənərək öz həqiqətini əsaslı bir şəkildə isbatlaya bilərdin? Təbii ki, yox. Ona görə 
də belə qərara gəldin ki, həddindən ziyadə emosionallığın tənqidi şərh yerinə də keçərlidir? İstənilən 
başqa, daha dözümsüz kampaniyada lap elə birinci ifadədən gülüş obyektinə çevrilərdin. Sənin, demək 
olar ki, bəxtin gətirdi, uşaqlar susdular, sənin hesabına bir az məzələnmədilər. Mən də susmağa 
üstünlük verdim. Onsuz da sən artıq hər şeyi demişdin – elə hər ikimizin yerinə. Mark və Len nə 
fikirləşməliydilər? Onlar axı elə hesab edirlər ki, mən sənin maariflənməyin və zövqünün inkişafına 
müəyyən qayğı ilə yanaşıram və budur, sənin əsl ədəbiyyatı yenidən oxumağın barədə qərara gəlməyə 
macal tapmamış, qəflətən belə bir oyun çıxarırsan. Anlamadığım əsas məsələ isə budur – sən bunu niyə 
elədin? Nəyi sübuta yetirmək istəyirdin? Bəlkə, Marka göstərmək istəyirdin ki, oxumağı bacarırsan? 
Bəlkə, elə güman edirsən ki, qoltuğunun altında ali riyaziyyat dərsliyini gəzdirsən Len elə biləcək ki, 
iki dəfə ikinin neçə elədiyini bilirsən? Ümidvaram, Hamlet obrazının yeni, orijinal yozumunu verdiyini 
düşünmürsən!.. Ümidvaram sənə bəllidir ki, bu ideya – təbii ki, sənin primitiv, natamam 
interpretasiyanda yox – artıq dəfələrlə çeynənib, tam və dərindən araşdırılıb, yeri gəlmişkən, o qədər də 
səviyyəli olmayan mütəxəssislər tərəfindən araşdırılıb, bilirsən bunu? Necə dərk etməmək olar ki, bu 
tezisin özü əsassız, səthidir, onun başı o birisinə calanmır? Əh, səninlə bu barədə danışmağın nə mənası 
var? Əslində, mən bir şeyi bilirəm – «sən bunu niyə etmisən» sualının cavabını. Məni bilərəkdən sarsaq 
vəziyyətdə qoymaq istəyirdin? Yox, bu ola bilməz.. çox güman… sən, sadəcə, özünü göstərmək 
istəyirdin: bəs siz susun, indi də mənə qulaq asın… amma, Virciniya, yəqin unutmuşdun ki, müəllimlər 
otağında deyilsən. Tanrı bilir, bəlkə də, orada sənin dediyin hər sözə ilahi nemət kimi diqqət kəsilirlər. 
Əgər belədirsə, bu çox acınacaqlıdır. Amma mənim dostlarımın çevrəsində – zəhmət olmasa, mənə 
diqqətlə qulaq as – nə deyəcəyini söyləməmişdən düşünməlisən, sən öz yerini, ümumi söhbətdə iştirak 
üçün sənə verilən icazənin sərhədlərini dəqiq tanımalısan. Bu, mənim qarşımda mənəvi vəzifəndir. 
Sənin törətdiyinə həm zaman, həm məkan, həm də mahiyyət baxımından bağışlanmaz səhvdən savayı 
ad qoymaq olmaz, yəni dediklərinin bütün məzmunu səhv idi. Görünür, harada və nə vaxt danışmaq 
hissiyyatın qətiyyən yoxdur. Sən elə söhbət əsnasında da kontekstdən çıxmışdın. Nəticədə bütün gözəl 
niyyətinə baxmayaraq, həm mənə, həm də özünə əhəmiyyətli ziyan vurdun. Bir tərəfdən, elə bil, 
köməksiz idin, lakin digər tərəfdən səni yerində oturtmamaq, dilinə gətirdiyin sarsaq fikirlərə cavab 
verməmək özü də bizim tərəfimizdən bağışlanmaz güzəşt idi. Səndə bütün bunlar haradandır? Hamısı 
elə oradan – ətrafındakı adamları heyrətləndirmək istəyindən. Heç bir şeyə əsaslanmayan 
özündənmüştəbehlik – sənin hər sözün bununla yüklənmişdi. Nəticədə çox yazıq, miskin, natamam, 
yaramaz, yersiz görünürdün və… Hələ bir az da artıq deyim, özünü çox saymazyana aparırdın. Yəni 
sən elə düşünürdün ki, boynumuzu mehrab qabağındaymışıq kimi əyəcəyik? Bəlkə, sən qadın 
olduğundan güzəştə ümid edirdin? Qısası, Virciniya, nə düşündüyünü bilmirəm, amma hər şey çox pis 
alındı. Mən bütün bunları şübhəli sayıram. Öz aramızdır, sənə böyük inamımı ortaya qoymuşam, lənət 
şeytana, dəridən-qabıqdan çıxıram ki, səni bizim aramızda məqbul sayılan bir səviyyəyə qaldıram, 
əvəzində hər ikimizi axmaq kimi göstərirsən. Odur ki, mənə diqqətlə qulaq as: istəyirəm başa düşəsən 
və sözlərimi yadda saxlayasan. Başqa kampaniyalarda özünü ürəyin istəyən kimi apara, kefin istəyəni 
danışa bilərsən, amma birlikdə hara gediriksə, davranışını dəyişməlisən. Bu, sənə xeyir gətirər, elə 
mənə də. Sənə kömək etmək istəyirəm, buna gücüm çatır, amma bu cür davranışı arxadan bıçaq zərbəsi 
kimi qiymətləndirmək olar. Ümidvaram ki, belə bir hadisənin bir daha baş verməsinin yolverilməz 
olduğunu söyləməyə ehtiyac yoxdur və nə vaxtsa özünü göstərmək istəyərək orijinal fikir söyləmək 
fikrinə düşsən, bil ki, bunu əvvəlcə mütləq mənə deməlisən, təklikdə. Sənin, onsuz da, işin çoxdur: öz 
həddini öyrənməlisən, mülahizə yürütmək vərdişinə yiyələnməlisən. Buna istedadın var, amma hərdən 
mənə elə gəlir ki, sən bu istedaddan aktiv istifadə etmirsən. Nədir, niyə ağlayırsan? Mən axı sənə 
deyirəm ki, istedadlısan. Sadəcə olaraq, özünü toplamaq lazımdır, bacarıqlarına lazımi forma vermək 
və onların tətbiqi vərdişini cilalamaq gərəkdir. Mən həmişə sənin içindəkilərlə fəxr etmişəm. Odur ki, 
ağlamaq lazım deyil. Bilirəm ki, məni gözəl başa düşürsən. Hər şey onun ucbatından baş verdi ki, 
artistlik emosionallığın öz həddini aşaraq səninlə çox pis zarafat elədi. Lakin əslində, Cinni, əminəm ki, 
elə özün də hər şeyi gözəl anlayırsan. Mən həmişə sənin mənəvi keyfiyyətlərinə heyran olmuşam, düz 
sözümdür və bu gün, sadəcə olaraq, lazım bildim sənə göstərəm ki… 
– Mən çox təəssüf edirəm, – Virciniya əlləriylə başını tutub dedi, – bağışla. Bir də belə iş 
tutmaram. 
– Yox, – Pit kreslodan qalxaraq pəncərənin qarşısında oturub onu sinəsinə sıxdı, – hər şey 
qaydasındadır. Hər şey yaxşıdır. 
– Bağışla məni, – Virciniya dedi, – bağışla. 
– Yox, – Pit dedi, – hər şey normaldır. Hər şey qaydasındadır. 
 
 
XIV fəsil 
 
– Hə, aç kartlarını, aç görüm. Boynuna al, fikrində nə tutmusan?  
– Nə qəmiş olmusan mənə? Sənə nə deməliyəm ki? 
– Yaxşı, gizlətmə görək. Elə duman buraxmısan ki, Len, az qala, heç özün də görünmürsən. 
– Bilməmişdim. Elə bil, tauna yoluxmuş şəhərdəyəm. 
– İstəyirsən ki, mən ya ölüləri arabada daşıyım, ya da qəbir qazıb basdırım? 
– Pulsuz? Nədir, yoxsa hansısa qeyri-kommersiya qurumuna qoşulmusan? 
– Nə kommersiya, kimə lazımdır bu, – Mark dedi. – İndi kim belə eləyir? Sən mənə nəsə demək 
istəyirdin. 
– Bilirsən, hərdən özünü lap ilan kimi aparırsan, – Len fısıldadı. 
– Nahaq yerə məni tüklərimin səmtinə qarşı sığallayırsan, Len. 
– Sən mənim evimdə ilansan. 
– Doğrudan? 
– Hər şey motivlərə dirənir. Mən sənin motivlərinə inanıram, Mark. Əlbəttə, başa düşürəm ki, 
həyatda qarşılaşdığın insanların hamısından xeyir götürmək istəyirsən. Burada nə var ki? Amma hiss 
edəndə ki, siçovul kimi gizlincə, əlaltından girişirsən ki, şirkətimi əlimdən alıb satasan, bu, heç xoşuma 
gəlmir. Bu cür hərəkəti yalnız əfi ilan eləyə bilər. Mən nəyəm səncə, qanmazam, yoxsa sapdan asılı 
kuklayam? Sənə belə sözlər demək istəmirəm, özümə rəva bilmirəm bunu, amma sən buna nail olmaq 
istəyirsən. Bunun üçün dəridən-qabıqdan çıxırsan. Oturub mənə göz qoyursan. Bütün variantları 
tərəziyə qoyub çəkirsən, elə mənim özümü də çəkirsən. Üstümə lap qiymət kağızı da yapışdırırsan. 
Götür-qoy eləyirsən ki, mənə görə nə qədər pul ala bilərsən. Hə, hesabladın, nə qədər çıxır? Elə bilirsən 
yaxşı iş düzüb-qoşmusan? Mənim kredit tarixçəm barədə informasiya əldə etmək cəhdinə görə səni 
asanlıqla ittiham edə bilərdim, amma hələlik əlimdə tutarlı dəlillər yoxdur. Səmimi deyim ki, bu 
casusluq sənin şəxsi marağından doğsaydı, etirazım olmazdı. Lakin məni almaq və yenidən satmaq 
cəhdinə, sözlərimə və əməllərimə qiymət yarlığı yapışdırmağına qəti etiraz edirəm. Sənin beynin elmi 
quruluşa malikdir, Pitinki yox. Və çox gözəl başa düşürsən ki, insanların çoxu sənin bu keyfiyyətini 
qiymətləndirmək səviyyəsində deyil. Bəlkə, mən nəyisə anlamıram? Yox, sən de mənə, bəlkə, nədəsə 
səhv edirəm, hərəkətlərini düzgün qiymətləndirmirəm? Onda de görüm, onlar nə dərəcədə qabaqcadan 
hesablanıb? Mənə elə gəlir ki, Mark, onları yüz gediş əvvəldən hesablamısan. Və bu xoşuma gəlmir. 
Məni əmtəə kimi nəzərdən keçirəndə – istər alıcının özü olsun, istərsə də başqası – qətiyyən xoşum 
gəlmir. Onsuz da ayın başını başına calamaq üçün dəridən-qabıqdan çıxası oluram. Sən nə istəyirsən? 
Axı dedim ki, evimdə mənə ilan gərək deyil. 
Mark qalxdı, mətbəxə çıxdı və özünə bir stəkan su süzdü. Suyu içib qapıda durdu. 
– Bütün bunlar boş söhbətdir, – dedi. 
– Bilirsən, bu cavab məni qane etmir. 
– Bəs nə istəyirdin – müttəhimin son sözünü eşidəcəkdin? 
– Bunu sən daha yaxşı bilirsən. 
– E-e-e! – Mark dilləndi. 
O, stulun kənarına oturdu, bərkdən öskürüb buxarıya tüpürdü. 
– Qulaq as, çox şadam ki, bütün bunları mənə dedin, – deyə dilləndi, gəyirərək ağzını sildi. – 
Kim bilir, bəlkə də, haqlısan. Elə hesab edirsən ki, burnumu başqasının işinə soxuram? İndi mən buna 
nə deyim? 
– İstəyirsən gedim? 
– Özün bilərsən. 
Len yumruğunu sıxıb kreslonun qoltuğuna çırpdı. 
– Deməli, mənə deyəsi sözün yoxdur? 
– Yox. 
– Amma başa düşdün ki, nədən danışırdım? 
– Hə. 
– Və bununla razı deyilsən?  
Mark çiynini çəkdi. 
– Razısan? 
Mark yenə boğazını arıtlayıb öskürdü. Yumruğunu sinəsinə vurub, bir də tüpürdü. 
– Nəylə? 
– Elə hesab edirsən ki, səhv eləyirəm?  
Mark yenə çiyinlərini çəkdi. 
– Səhv edirəm, yoxsa yox? Əgər həm öz fikirlərimi, həm də sənin fikirlərini bir kənara atsam və 
yalnız məsələnin mahiyyətini saxlasam necə? 
– Sən səhv edirsənmi?  
– Hə, mən. 
Mark çiyin atıb havanı burnuna çəkdi. 
Fınxırıb burnunu təmizlədi. 
– Sənə nə olub bu gün? – Len dedi. – Bütün evi bəlğəm iyisinə bürüdün. 
– Yox bir. 
– A-a-a! – Len xırıldayıb başını iti-iti silkələdi, elə bil, qızdırmalıydı. – Beləliklə, mənim 
üstümə qiymət yarlığı asırsan, yoxsa yox? 
– Bildiyim qədərincə, yox. 
– Düz deyirsən? 
Mark kresloda yayxandı, ayağını ayağının üstünə qoydu. 
– Əlbəttə, – Len dedi, – ehtimal edirəm ki, sən heç özün də bütün həqiqətdən xəbərdar olmaya 
bilərsən. Hə, hə, bu, tamamilə mümkündür. Belə bir imkan var. Sadəcə olaraq, bu kələfi çözə bilmirəm. 
O, başımı xarab edəcək. 
Əlini saçlarına çəkdi. 
– Mənim üçün siz həddindən artıq nəhəngsiniz, – mızıldandı. – Həm sən, həm də Pit – hər 
ikiniz. Siz mənim bütün şirəmi sümürüb içmisiniz. Məni öz evimdən sıxışdırıb çıxarırsınız, bilmirəm, 
başa düşürsünüz bunu, yoxsa yox. Məndə hərdən elə təəssürat yaranır ki, oynatdığınız topdan başqa bir 
şey deyiləm. 
– Niyə belə düşünürsən? 
– Bəzən hər şey yaxşı olur. Amma qəflətən otaq, elə bil, buza dönür. Başa düşmürəm. Piti də 
başa düşmürəm, amma bəzən onu lap uzaqdan hiss edirəm. Səni də hərdən uzaqdan duyuram, amma 
başa düşmürəm. Sən qətiyyən göründüyün kimi sadə deyilsən. Amma bir şeyi yəqin bilirəm. Sən mənə 
güman etdiyimdən də dərin yara vurmusan. Hə. Mən, yəqin, sənə dünyanı məsafədən dərk etməyin nə 
olduğu barədə saatlarla danışa bilərdim. Nəyi, nəyi, amma bunu artıq başa düşmüşəm. Amma çox vaxt 
dünya çiyinlərimdə ağır yükə çevrilir. Bəlkə də o elə əvvəlki kimi məndən uzaqdır, amma bu 
uzaqlıqdan yüküm azalmır ki, azalmır. Kim bilir? Bəlkə heç bu məsafənin özü də artıq yoxdur? Amma 
biz onun mövcudluğuna əminik axı! – O, əlini alnına çırpdı. – Mən öz krallığımı itirdim. 
Mark çəngəli götürüb başının üzərində qaldırdı. 
– Başa düşürsən, – Len dedi, – mən yalnız yaxın və ötəri şeylərlə uyuşuram. Belə olmağım 
xoşuma gəlir. Təəssüf ki, sadəcə olaraq, gözlərimi yumub ürəyim istəyən kimi yaşaya bilmirəm, qoy 
lap tək olsun. Ətrafımda dünya qopanda, partlayıb tikə-tikə olanda komfort içində yaşamağı 
bacarmıram. İşdə heç barmağımı barmağıma da toxundurmaram. Kimisə dümsükləməyə də tənbəllik 
edirəm. Amma əvəzində orada hər şey mənim üçün tam aydın və dəqiqdir. Qatar gəlir, adamlar çıxırlar, 
hamı nə edəcəyini bilir. Hətta kiminsə ürəyi gedib platformaya yıxılanda belə hər kəs nə edəcəyini bilir. 
Bu asandır. Həqiqətən asandır. Mən bunu danmaram. Bundan asan nə ola bilər? Siz, yəqin, bundan 
daha yaxşı baş çıxararsınız. Yeri gəlmişkən, yəqin bilirsən ki, Pitlə ikiniz müzik-holl üçün əla duet 
təşkil edərdiniz? Pit barədə heç nə bilmirəm, bildiyim yalnız odur ki, onun dünyası hər gün ölür və o da 
məcbur olur bu dünyanı zorla diriltsin. Məndə belə bir şübhə var. Gəl onların hər ikisini götürək. Onu 
və Cinnini. Nə baş verir? Mənə elə gəlir ki, onlar ikisi baş-başa qalanda ciqa rəqsi edirlər; heç kəsə 
aydın olmayan, qəliz bir rəqs. Daha nə? Bu işlərdən başım çıxmır. Bu, mənim üçün bağlı kitabdır, bir 
də o çox kökdür. Həqiqətən, kökdür, böyükdür! Gərək heç olmasa, böyüyü kiçikdən ayırmağı öyrənəm. 
Əgər məndə bu da alınmırsa, onda bir quruşluq qiymətim yoxdur. Məncə, bu cür işlərdən sənin daha 
yaxşı başın çıxır. Mən isə, özün görürsən də, heç böyümürəm də. Mən dəyişmirəm. Mən ölmürəm. 
Mən yenə təzədən dəyişirəm. Mən xoşbəxt deyiləm. Mən dəyişirəm. İndi bədbəxt də deyiləm. Lakin 
tufan gələndə, dəyişmirəm. Sadəcə, başqa birinə çevrilirəm, daha doğrusu, o qədər dəyişirəm ki, məni 
tanımaq belə olmur. Dəyişməyə məcbur olduğum və bu dəyişməyə hər dəfə hövsələylə dözdüyüm 
dünyadan itərək dəyişirəm, məni dəyişmək istədikləri yerdən yox oluram; sonra dəmir maska taxaraq, 
kim bilir, kimin paltarını geyinib, əvvəlkindən də az başa düşə-düşə tufanın bitməsini gözləyirəm. 
Amma eyni zamanda, etiraf etməyə məcburam ki, sakit qala və geri dönmək istəyini özümdə boğa 
bilmirəm. Amma belə anlarda irəli getmək istəyini duymamaq da mümkün deyil. Mən özümü 
məhdudlaşdırmağı öyrənməliyəm. Əminəm ki, bütün bunlardan sənin başın daha yaxşı çıxır. Ona görə 
ki, elə indidən hər şeyin qeydinə qalmısan. Elə bilirsən pulu yarığa saldınmı, danışan kukla kimi 
rəngim göyərənə kimi danışacağam? Yanılırsan. Benzin… Benzinim qurtaracaq indicə. Amma uzun yol 
üçün yetərincə ehtiyat toplamasam, yola çıxmaram. Axı bilirəm dəyişikliklərə və problemlərə 
müdafiəsiz, hazırlıqsız yaxınlaşanda və bu, sənin öz günahın ucbatından baş verəndə necə olur. Ola 
bilər ki, beləcə, bütün ömrüm boyu səfərə hazırlaşacağam, amma körpüdən aralanıb dənizə çıxa 
bilməyəcəyəm. Danışmaqdan yorulmuşam, lap xirtdəyə kimi doymuşam, amma daim danışacağam. 
Bəlkə də, işim budur. Hər kəsin öz işi var. Mənim hətta pəncərəm də yarımaçıqdır. O da tam 
açılmaqdan imtina eləyir. 
O, eynəyini çıxarıb dizinin üstünə qoydu. 
– Amma bəzi şeyləri sənə deyəcəyəm. Sirlər həmişə təzə olur, mən bunu artıq başa düşmüşəm. 
Odur ki gördüyün kimi hələ sağam və «necə yaşamalı» mövzusunda dəyərsiz məsləhətlər anbarına 
çevrilməmişəm. Heç vaxt da çevrilməyəcəyəm. Amma bunun üçün susmağı öyrənmək gərəkdir; lap 
cinayət törətmiş insan kimi. 
O, tavana baxdı və yenidən eynəyini taxdı.  
– Bilirsən kimlərisə nədəsə şübhəli bilənlərlə ölülər arasında nə fərq var? Onlar susurlar. 
Əlbəttə, mən bu gün susmadım, bütün kartlarımı açdım. Deyə bilərsən ki, özüm özümü təkzib edirəm, 
lakin sən belə fikirləşirsənsə, onda mən daha da dərinə getməyə hazıram. Əslində – sən bununla 
razılaşa da bilərsən, razılaşmaya da – mən ölü deyiləm və heç kəsi heç nədə şübhəli bilmirəm. 
Şübhələnmirəm, vəssalam. Vaynşteyn tamam başqa məsələdir. Problem – əsl problem ondadır ki, özüm 
özümü mənəvi cəhətdən hələ ölmədiyimə inandıra bilmirəm. Açıq desəm, buna sübutlarım çox 
əsaslıdır, hətta deyərdim sarsıdıcıdır, təbii ki, keçmişlə kontakta girməyin mümkünlüyünü, hazırkı 
zamanla əlaqə yaratmağın qeyri-mümkünlüyünü bu mənada ölü olmaq sayırıqsa. Mən isə zaman-
zaman səninlə ünsiyyətdəyəm, bəzən hətta Pitlə də. 
– Pit? – Mark dedi. – Onunla real ünsiyyət qurmaq üçün bir vasitə var: gərək qeyd-şərtsiz 
kapitulyasiya aktını imzalayasan. O, səni yeyəcək, oğlan; və səni, özün dediyin kimi, evindən sıxışdırıb 
çıxaran da elə o olacaq. Mən axı demişdim – çoxdan özün üçün bir şey qurmağın vaxtıdır. 
– Sən həm haqlısan, həm də yox. 
Mark qaşqabağını tökdü. O, bufetə yaxınlaşdı, boşqabdan alma götürüb dişlərinə çəkdi. 
– Hə, – Len dedi, – hərdən, həqiqətən də, sizinlə ünsiyyətə girirəm. Amma bunu eləsəm də, 
eləməsəm də əhəmiyyəti yoxdur, bu, heç nəyi dəyişmir. Hətta özüm də elə qabaqkı kimi qalıram. 
– Yox bir? 
– Başa düşürsən, bu bir küncdür, mən daim küncə qısılmışam. Vaxtın böyük hissəsini heç kimlə 
danışmaq iqtidarında olmuram, bu, mənim üçün o qədər çətindir ki, təkcə elə bu haqda fikirləşmək 
məni əzir. Özümün necəliyim barədə nifrətsiz düşünə bilmirəm. 
– Nədir, deyirsən ki, dalana dirənmisən? 
– Nəzərdə tutursan ki, mənim potensialım yoxdur? Yox, elə deyil, məndə nəsə dəqiq imkanlar 
var. Amma bilirsən bu nəyə bənzəyir? İçində nəhayətsiz sərvət olan, tamamilə lazımsız, batmış ispan 
qaleonlarına. Onları dənizin dibindən heç vaxt qaldıra bilməzsən. Bax belə, Mark, bütün həyatımı 
beləcə – öz batmış sərvətlərimə dilxor-dilxor baxaraq yaşayıram. Bu, mənim qısıldığım həmin o 
küncdür. Bütün həyatım bu küncdə keçir. Bu gün sənə danışdıqlarımın da hamısı elə oradadır. Bütün 
ətrafımdakılara mən o küncdən baxıram. Və bu künclə münasibətlərimdə üstünlük qətiyyən mən 
tərəfdə deyil. Yox, sadəcə, buyruq quluyam. Öz küncümün iradəsini yerinə yetirirəm. Gün çıxandan 
gün batana kimi qul tək işləyir, əvəzində heç nə almıram. Zaman-zaman düşünürdüm ki, bu küncdən 
qaçıb canımı qurtarmışam, amma o ölməzdir və nəyin bahasına olursa olsun, məni ağuşunda 
saxlayacaq. Odur ki, gərək həyatı necə var, ya da reallıqda necə ola bilərsə, elə görmək ümidiylə 
vidalaşam. Əlbəttə, bu küncü öz dünyam kimi qiymətləndirə bilərəm. Yaşa, öz küncünü yedirt. Onu 
yaxşıca yedirtmək lazımdır. Vaxtaşırı mənə maraqlı, qiymətli, əhəmiyyətli gələn şeylərin hamısını öz 
ilahimin yeməsi üçün verməliyəm, o isə mənim üçün qiymətli olan bütün şeyləri bir göz qırpımında 
çürüntüyə çevirir. Heç nəyi gizləyə bilməzsən, heç bir şeyi qorumaq olmur. Hətta nəyisə hələlik bir 
kənara qoymaq da mümkün deyil. 
Kresloda otura-otura bədənini irəli verdi. 
– Başa düşürsən, heç vaxt öz basdırılmış sərvətimi üzə çıxara bilməyəcəyəm. Budur, bax, onlar 
bu şaxtanın dibindədir, götür, istifadə elə. Niyə götürmürsən? Onlar sənindir. Mən onları sənə verirəm. 
Götür. 
– Yox, sağ ol. Özünə qalsın. 
– Qulaq as, – Len dedi. – Bilirəm ki, künc həyatın vacib, hətta deyərdim ki, elementar bir 
hissəsidir, lap əgər istəsən, tamın içində tamdır; amma bilirəm ki, ondan çıxmaq üçün gərək öləm. Ən 
azından nəyimsə mütləq öləcək. Axı nəhayətdə mən elə öz küncümdəyəm, həyatım nə qədər ağır keçsə 
də, hələ ölməmişəm. Deyə bilərsən ki, mən gah yaşayıram, gah ölürəm. Növbəylə. İçəridən, çöldən. 
İçəridən, çöldən; ölü, diri. Bəziləri bunu maraqlı vaxt keçirmək adlandırardılar. 
Onlar gözlərini bir-birinə zillədilər. Mark əlini yanağına dirəyib başını yellədi. 
– Deməli, yalnız vaxtı qeyd etmək qalır! Mənim saniyəölçənim haradadır? 
– Axı mən nə edə bilərəm? – Len kresloda ikiqat bükülüb dəli bir qəhqəhə çəkərək soruşdu. – 
Səndən soruşuram, mən nə edim? 
Mark yumruqlarını qabırğalarına döyə-döyə otaqdan köndələninə keçdi. 
– Əgər oradan heç vaxt çıxa bilməyəcəyini dedinsə, elə hesab et ki, artıq çıxmısan! 
– Əgər mən indi orada deyiləmsə, bəs haradayam? – deyə Len yerindən sıçrayaraq soruşdu. 
– Orada deyilsənsə, deməli, içəridə yox, artıq çöldəsən, – Mark geri çəkilərək küncə sıxılıb 
cavab verdi. 
– Əgər içəridəsənsə, deməli, hələ bayırda deyilsən, – Len dedi. – Sən tamamilə haqlısan! 
– Buna başqa tərəfdən bax. Bayırdasansa, deməli, bayırdasan, içəridəsənsə, onda içəridəsən. 
– Görünür, tibb sahəsində heç mənim də savadım çatmır ki, sənə bir dəqiqə ərzində lazımi 
resept yazım! 
Mark zarıdı. O, masaya yaxınlaşıb iki şüşə pivə açdı. 
– Sən mənə qulaq as, – Len dedi. – Əslində, həqiqəti bilmək istəyirsənsə, mən indi normal 
vəziyyətimə qayıtmağa, artıq çəkimi itirməyə çalışıram. Azaldıram, həm öz çəkimi, həm şirkətimin 
çəkisini, özün başa düşürsən də. Yoxsa bütün sərbəst vəsaitimi itirəcəyəm və sən də nəticədə öz on 
faizini ala bilməyəcəksən. 
– Sənin yerində olsaydım, bu kölgə ilə döyüşün daşını çoxdan atmışdım və indi irəli gedirdim, – 
Mark dedi. 
– Səndə nəsə var? – Len bufeti açaraq soruşdu. – Duzlu xiyardan-zaddan? Bilirsən, bu 
yaxınlarda neynirdim? Bizim işdə bir oğlan var, Oksfordun tələbəsidir, ona sənin bir şeirini göstərdim. 
Biz İrlandiyadan gələn poçtu təzəcə işləyib qurtarmışdıq və adama beş şillinq çaypulu da almışdıq. 
Belə gözəl əhvali-ruhiyyədə sənin əsərini ona göstərdim. 
– Necə oldu, o nə dedi? – Mark maraqlandı. 
– Saatına baxdı. Dedi ki, işə başlamaq lazımdır, bizi hələ yeddinci nömrə gözləyir. Başa 
düşürsən də, necə adamlar var: şeri oxuyurlar, sonra da bir söz demirlər. Ömründə qapını açıb içəri 
girməzlər. Belələri üçqat olub açar deşiyindən güdməyə üstünlük verirlər. İşləri-peşələri də elə budur. 
– Nə edəsən, görünür, sənin qismətinə ağıllı adamlar düşür, – Mark dedi. 
– Hə. Onlara doyunca tamaşa etmişəm. Yox, həqiqətən, sağlam fikirli, ağıllı uşaqlardır. Bunun 
əksinə heç nə deyə bilməzsən. Amma araşdırmağa dəyər – sən demə, onlar konkret söz deməyə qadir 
deyillər. Onların təmtəraqlı nitqləri nazik parça kimidir: gözlərinə yaxınlaşdırıb baxırsan, o üzü 
görünür. Mən onlarla danışa bilmirəm. Axı bu oğlana necə deyə bilərəm ki, sənin şerindəki bir ifadə 
ingiliscə deyil, Çin dilindədir? Çin dilindədir də. Bu ifadə çin dilində deyildi? Bunu ona necə deyim? 
– Hansı ifadə? 
– Əşşi, mühüm deyil. Düzünü desəm, heç özüm də xatırlamıram. 
Onlar pivə içməyə başladılar. 
– Məsələ burasındadır ki, – Len dedi, – mən indiyədək onların istifadə etdiyi terminləri 
anlamıram. Onların arasında yadam. Mən axı poeziyaya qoca arvad kimi münasibət bəsləyirəm; 
pəncərəsinin altında gilyotin işləyərkən yağ-soğanda şorba bişirib sapəyirən qoca qarı kimi. Yox, ciddi 
deyirəm. Nəyi nəzərdə tuturdun, nə demək istəyirdin? Mənim «üslub» sözündən xoşum gəlmir, 
«funksiya» sözünü isə görən gözüm yoxdur. 
– Bu adamlar, – Mark dedi, – yaradıcılığın çoxcəhətliliyini öz təsəvvürlərinin mozaikasına 
dürtmək istəyirlər, pazla, krossvorda; nəsə onların içinə sığışmayanda elan edirlər ki, bu artıq daş bura 
başqa oyundan düşüb. Əşşi, cəhənnəm olsunlar ey. Onların beyni bağ ayaqyolusundakından güclü 
deyil, amma içlərindəki nəcisi bəzəkli kağıza büküb təqdim eləməkdə pərgardırlar – atlazla, ipəklə 
bəzəyirlər onu. 
Külqabıdan pivə şüşəsinin qapağını çıxarıb irəli uzatdı. 
– Bu əllamələrin qiyməti, bax bu qapaq qədərdir. 
– Mən heç nə anlamıram. 
– Qulaq as, natamamlıq kompleksinə girməyin, utanmağın nə mənası var? – Mark dedi. – 
Özünü ələ al, Len və ərtafdakıların hamısına nifrət etməyə, onları ittiham eləməyə hazırlaş. Yalnız bu 
yolla nəyəsə nail ola bilərsən. 
– Nəsə, heç inanmağım gəlmir. 
– Yaxşı, yeri gəlmişkən, şeirlər necədir? Səninkiləri nəzərdə tuturam. 
– Şeirlər bitdi, qurtardım onlarla. 
– Nədir, özünü müflis elan edirsən? Yəni daha boş seyfdə bircə quruş da qalmayıb? 
– Bəzi şeylər qalıb, amma onların mənə faydası yoxdur. Axı həmin oğlana öz şeirlərimdən də 
nəsə göstərdim. O vaxtdan bəri mənimlə rastlaşanda özünü görməzliyə vurur. O bunu, sadəcə, şəxsi 
təhqir kimi qəbul etdi, haradan biləydim ki, şeirlərim ona bu qədər toxunacaq? Bilirsən onları necə 
yazıram? Boş otaqda otururam və gözlərimi bu küncdən o küncə zilləyirəm. Otururam, otururam, sonra 
birdən yerimdən sıçrayıb limon sıxıram, bircə damcı şirə çıxır və budur – şeir yarandı. Məgər bu yolla 
fərli bir şey yazmaq olar? 
– Yaxşı, axı bu barədə dəqiq, möhkəm qaydalar, normalar da yoxdur heç. 
– Yoxdur bəyəm? 
Mark pərdəni çəkib küçəyə baxdı. 
– Bilirsən adamlar şeri necə yazırlar? – Len dedi. – Onlar sürünür, sözdən sözə keçirlər, elə bil, 
oyun oynayırlar. 
O, otaqda gəzişdi ki, təklif etdiyi obrazı əyani canlandıra bilsin. 
– Oyun kimi. Amma sən mənə bunu söylə. Əgər onlar elə bir xəttə yetişsələr ki, ondan sonra 
daha söz yoxdur, neyləyərlər? Mənə izah eləyə bilərsən bunu? 
Mark stəkanına pivə süzdü. 
– Söhbət səndən gedirsə, – Len dilləndi, – deyə bilərəm sən şeir yazanda nə edirsən. Sən, 
sadəcə, avtomatın pul qaytaran düyməsini basıb, pulunu dala alırsan. 
 
XV fəsil 
 
Virciniya kresloda oturub stəkanı dizinin üstündə saxlamışdı. Qaşığıyla xırda çay dənələri 
yapışmış limonu sıxışdıra-sıxışdıra günəşin bir vazdan o birisinə aramla keçməsinə göz qoyurdu. 
Qalanları söhbət edirdilər. O, ətəkliyini dizlərində düzəltdi, irəli əyilib stəkanı buxarının kənarına 
qoydu, sonra yenə kresloya yayılıb gözlərini yumdu. 
– Ziyalılar və kütlə? – Pit deyirdi. – Onların münasibətini dörd tipə ayırmaq olar. Ziyalılar ya 
xalqı saymırlar, ya ona yazıqları gəlir, ya onu ideallaşdırmağa çalışırlar, ya da ondan şikayətlənirlər. 
Əgər sən birinci münasibəti əlində rəhbər tutursansa, məhdud insansan, sarsaqsan. İkinci tipə aidsənsə, 
deməli, intellektual deyilsən. Üçüncü model, vaxtını boş yerə itirməkdir. Dördüncü tipə aid olanların 
arasında isə şəxsən özüm də varam. 
– Bəs kütlələr, xalq özü nədir? – Mark soruşdu. 
– Bu nə sarsaq sualdır?! Nədir, sən heç vaxt bu kasıb, dar düşüncəli, əzilmiş, qandallanmış, 
rəhmsizcəsinə istismar olunan, lakin bizə necə yaşamaq lazım olduğunu öyrətməyə çalışan balaca isalar 
barədə eşitməmisən? 
– Belələrini heç vaxt görməmişəm. Onlar, yəqin ki, kirayə limuzinlərdə gəzirlər, – Len dedi. 
 Mark stəkanındakı çayı içib qurtardı. 
– Çox dadlı çaydır, Virciniya. 
– Sağ ol. 
– Qulaq asın, – Len dedi, – görün nə deyirəm. Bizim işdə olmuşdu, bir dəfə tualetə girəndə 
sizcə, kimi görsəm yaxşıdır? Stansiya rəisinin özünü, böyük bossumuzu, qəsrin kralını; durub əllərini 
yuyurdu; əlüzyuyandan bir az aralı durmuşdu ki, kostyumunu batırmasın, çünki əynindəkilər 
təptəzəydi. Gözlərimə inanmadım. Eləcə durub baxdım, fikirləşdim ki, geri çəkilib onun dalına bir dənə 
saz təpik ilişdirəsən. Özümü zorla saxladım. 
– Deməli, vurmadın? – Mark soruşdu. 
– Yox. Bilirsən niyə? Yaxşı, tutalım ona təpiyi vurardım, sifəti güzgüyə yapışardı, bəs o nə 
eləyərdi, necə fikirləşirsən? Çönüb mənə deyəcəkdi ki, bağışlayın, sizi narahat elədim, sonra da əllərini 
silib gedəcəkdi. O da həmin o isacığazlardandı. Tanrının tapşırdığı kimi mütilik və müqavimət 
göstərməmək! O axı bu prinsiplərdən ikiəlli yapışır. 
– Hə, – Pit bir qədər susduqdan sonra dedi, – bütün bunlar çox yaxşıdır, amma belə yerlərdə 
özünü gərək ələ almağı bacarasan, ən azından öz içində gözlənilmədən baş qaldıran meyillərinin 
qarşısını alasan, özünü zirehin içində saxlaya biləsən. Mən elə özüm də nə desən törədib, sonra da deyə 
bilərdim ki, özümü əsl kişi kimi aparırdım, sadəcə, özümdən çıxdım. Amma bunun nə mənası? Yaxşısı 
budur, qoy məni doğrasınlar, lakin üstümə hücum çəkən qara kütlənin qarşısında qılıncımı heç vaxt 
qınından çıxarmaram. Onlarla münasibəti sözlə aydınlaşdırmaq isə öz gözündə hörmətdən düşməkdir. 
Aydın məsələdir, ətrafdakıların kütbeyinliyi və qanmazlığı adamı bezdirir, onlar heç cür anlamaq 
istəmirlər ki, məni izləmək, pusmaq lazım deyil. Hamı üçün açığam, gizlədəsi bir şeyim yoxdur. Mən 
yuxarı göyərtədə dayanmışam, anbarda gizlənmirəm. İstəyir lap şeytanın özü ürəyi istəyən qədər 
süzsün məni. 
– Hə-ə? – Mark soruşdu. 
Virciniya stəkanları yığıb mətbəxə apardı. 
– Yaxşı, olsun, – Pit dilləndi, – amma əlimi ürəyimin üstünə qoyub görün nə deyirəm: İnsanlarla 
ünsiyyət sənəti əvvəla onların içini görmək, ikincisi isə dilini dinməz saxlamaq bacarığındadır. Əgər 
sənin birincisi üçün istedadın, ikincisi üçünsə hövsələn bəs edirsə, belə hesab etmək olar ki, artıq bir 
insan kimi, cəmiyyətin üzvü kimi mövcudsan. 
Qız stəkanları yudu, sildi və bufetin rəfinə düzdü. 
– Kroket üçün əla havadır ha, – Len dedi, – lap kroketlikdir. 
– Hersoq artıq çoxdan bizi gözləyir, sərbəst əliylə çayını qarışdıran hersoginya dedi.  Mark 
əsnədi. 
– Hə, – Pit dedi, – amma əslində, Londonda havanın yaxşısı-pisi yoxdur. Londonda heç fəsillər 
də düz-əməlli dəyişmir. London bütün şərtiliklərdən yüksəkdədir. Başa düşürsünüz, nədən danışıram? 
Virciniya pəncərədən çəmənliyə nəzər saldı. 
– Problem bundadır ki, – Pit dedi, – biz hamımız nəhayətsiz ərazisi olan böyük dünyada deyil, 
qoz boyda balaca dünyada doğulmuşuq. Ən yaşlılarımız uzaq başı qozun qabığına çatıb onu içindən 
tədqiq edirlər. Ver gəlsin, Vaynblatt. Qaşqabağını töküb özünə darıxan adam görkəmi verə bilərsən, 
amma mən metafizikaya keçmək niyyətində deyiləm. 
Virciniya otağa qayıdıb əyləşdi. 
– Mən incəsənətin yeni növünü kəşf etmişəm, – Mark dedi, – bu növ şüurun estetik tərtib 
olunmuş məhsullarını birbaş dalımdaca parçalamağa imkan verir. 
– Heç ağlıma gəlməzdi ki, sən belə bir şeyə qadirsən, – Len dilləndi. 
– Yox, – Pit dedi, – bu unitaz mədəniyyətinin də, hər halda, öz sərhədləri var. Ədəbi tör-töküntü 
muzeyində baxıcı olmaq hələ həyatda əsas məqsəd deyil. Götürək elə İsa Məsihin özünü – o nə etdiyini 
bilirdi və bilirdi ki, etdiyi dəyərli işdir. 
– Qəşəng paltarın var, Virciniya, – Len ayağa qalxaraq dedi. 
– Nədir, sən onu əvvəl görməmisən? 
– Harada? 
– Pit tikib də bunu. 
– Hə, uğurlu alınıb – paltarı nəzərdə tuturam, – Pit dedi. 
Len masanın üstündən əyilib qızın çiynindəki parçaya toxundu. 
– Həqiqətən də əla parçası var. 
– Mağazadan almısan, yoxsa anbardan? – Mark soruşdu. 
– Anbardan, topdan qiymətinə. Mən orada bir oğlan tanıyıram. 
– Bəs tək-tək neçəyə satırsınız? – Len dedi. 
– Hərrac hələ başlamayıb, – Virciniya dilləndi. 
– Bəlkə, seriyaya buraxsanız, «Mark Spenser»dən surətini almaq olar? 
– Yox, parça baxımından, doğrudan, gətirdi bizimki, – Pit dedi. – Mən indi başqa bir şey 
üzərində işləyirəm. 
– O nədir elə? – Mark soruşdu. 
– Altdan geyilən ətəklik. 
Pitlə Mark kreslolarından bir-birinə sarı əyilərək siqaretlərini bir kibritdən yandırdılar. 
– Qulaq as, Mark, nə vaxt işə düzəlməyə hazırlaşırsan? 
– Hələ ki, hazır deyiləm. 
– Bəs pulu haradan alırsan, ən azı, cibxərcliyini deyirəm? De görək. Sənin əmanətlərindən 
xəbərimiz var; onları çoxdan yeyib qurtarmısan. 
– Mənim bir hersoginyam var, Hanover-Skverdə. 
– Qocadır, cavan? – Virciniya soruşdu. 
– O yataq xəstəsidir. 
– Kimin buna şübhəsi var ki? – Pit dilləndi. 
– Əslində, – Mark dedi, – bu, mənim ən böyük arzumdur. Bu, yaşamaq üçün yeganə üsuldur. 
– Heç olmasa, özünü aldatma. Səndən jiqolo olar? – Pit dedi. – Jiqolo gərək onu saxlayan 
qadına sadiq olsun və taleyiylə barışsın. Sən isə mütləq aşpaza, ya da qulluqçuya girişəndə ilişəcəksən 
və bu, sənin həlledici səhvin olacaq. Jiqolonun işi, ya da jiqolo taleyi öz peşəsinə vurğunluq, nizam-
intizam tələb edir. Hər bir sənətin öz etikası var. Məlumun olsun ki, Mark, əsl jiqolo həyatda yalnız bir 
şey istəyir: necə yaşayırsa, ömrünün sonuna kimi elə yaşamaq və özünün sevimli ipək şalvarında dəfn 
olunmaq. Sən isə piroqun bir tikəsini ələ keçirəndən sonra sakitcə oturub onu yeməyə qadir deyilsən. 
– Nə deyim, bəlkə də, bəzi məqamlarda haqlısan. 
– Düzünü etiraf elə, bütün ömrün boyu bir gün də olsa, əməlli-başlı işləmisən? 
– Oğlan, sən təxəyyülünün əsirisən, – Mark dedi. – Mən işləyəndə qula çevrilirəm – sözün əsl 
mənasında. Qul. Siz özünüz bir səhnəyə çıxmağı sınayın, zalı doldurun görüm. Əminəm ki, Lenin gizli 
istedadı var və biz onun qabiliyyətini kəşf edərək, dostumuzu düz yola çıxara bilərik. 
– Çox sağ olun, istəməz. 
– Niyə? Publika səndən əl çəkməzdi. 
– Mən sizdə bir həftəyə ölərəm. Əgər düzünü desəm, ingilis dramaturgiyasının necə bir irs 
qoyduğunu xatırlayanda və müasir teatrın panoramına diqqətlə nəzər gəzdirəndə özümü lap itirirəm. 
Miskinlik və ortabablıq – müasir teatr balında musiqini onlar sifariş edir. 
– Sən axı bu qazanda bişmirsən. Aramızda bundan şikayətlənmək ixtiyarı olan bir nəfər varsa, o 
da mənəm. 
– Hə, sən elə ancaq bununla məşğulsan da. 
– Lənət şeytana, tutdun məni. 
Siqaretin tüstüsü masanın üzərindən qalın pərdə kimi asılmışdı, yavaş-yavaş pəncərəyə tərəf 
sürünürdü. Mark ayağını ayağının üstünə aşıranda masaya toxundu və titrəyiş güldandakı suya da 
keçdi. O, sinəsindəki havanı sürətlə çölə üfürdü və tüstü dumanını iki yerə böldü. 
– Dünən axşam başıma maraqlı bir iş gəldi, – Len dedi. 
– Nə olub ki? 
– Oturub riyaziyyatımı oxuyurdum, bilmədən barmağımla hansısa bir həşəratı basdım. Onun 
qalıqlarını şəhadət barmağımdan təmizlədim və heç bu barədə fikirləşmədim də. Sonra birdən başa 
düşdüm ki, barmağımdakı bu xitinin
1
 parçaları böyüyür, lələklərə çevrilir. Onlar barmağımdan düşür, 
getdikcə daha artıq böyüyür, əsl lələyə dönürdü. Belə çıxırdı ki, mən əlimi ölü quşa vurmuşdum. 
– Nə riyaziyyat idi elə oxuduğun? – Mark soruşdu. 
– Həndəsə. 
– Hə, bu da sualın cavabı. 
– Hə də, – Len dedi, – bu hadisənin təsiri altında hələ bir qərar da qəbul elədim. Qərara gəldim 
ki, gələn həftə Parisə gedəm. 
– Parisə? – Pit soruşdu. – Niyə? 
– Səbəbini necə izah edə bilərəm? 
– Tək? – Mark maraqlandı. 
– Yox. Yustonlu bir oğlanla. O avstriyalıdır. Daim ora-bura gedir. Vizası açıqdır. Onun orada 
otağı da var. 
– Yaxşı, hər halda, de görək, Parisdə nə işin var axı? – Pit soruşdu. 
– Niyə getməsin ki? – Virciniya dedi. 
– Başa düşmürsən, Cinni. Biz Lenin maraqlarını ürəyimizə yaxın qəbul edirik. Məgər elə deyil, 
Len? 
– Nə? 
– Yox, – Pit dedi, – əlbəttə ki, Parisə getməyə tam ixtiyarın çatır, əgər istəyirsənsə, buyur. 
Şəxsən mən elə də edərdim, lap dəqiq. Amma deyəsən, bu səfəri məzuniyyət kimi qəbul etmirsən? 
– Yox, düşünmürəm, yox. Amma digər tərəfdən… 
– Axı deyəsən, söyləyirdin ki, sənin üçün burada təzə bir iş çıxır? 
– Mən biletimi obaş-bubaşa alıram, – Len dedi. – Bəlkə orada heç bir saat da qalmadım. Kim 
bilir… 
– İstənilən halda hərəmizə oradan bir açıqca yollamağı unutma, – Mark dedi. 
Virciniya qalxıb paltarını düzəltdi. 
– Mən gedim bir az bağçada gəzişim, – dedi. 
– Əlbəttə, etiraf etməliyəm ki, əvvəllər Parisin mənim üçün heç bir əhəmiyyəti yox idi. 
– Başa düşürəm, sən nə demək istəyirsən. Amma qabaqcadan nə bilmək olar ki?! 
– Bəlkə, mən də çıxıb havamı dəyişim, – Mark dedi. – Sənə yasəmənimi göstərərəm. 
Len ona aşağıdan-yuxarı baxdı. 
– Mənimlə gedərsən? 
                                                 
1
  Хити н  – бюъя к ля р и н , х я р ч я н э л я р и н  ц с т  г а быь ыны т я шк и л  е д я н  б я р к  ма ддя  
– Səninlə yox. 
– Amma belə, birdən-birə durub, – Pit dedi, – Parisə gedəsən?! 
Markla Virciniya çəmənlikdən keçib tağ kimi əyilmiş yasəmən kolunun altında dayandılar. 
– Mənim bu koldan xoşum gəlir. 
– Ehtiyatlı ol, – Mark onun əlindən tutaraq dedi. – Burada hörümçək toru var. 
– Heç fikir vermədim. 
– Qəşəng paltarın var. 
– Hə. 
– Onun istedadı çoxşaxəlidir.  
Qız yarpaq qırıb dodaqlarına sıxdı. 
– Hə. 
– Məktəbdə işlər necədir? 
– Normal. 
– Elə qabaqkı kimi uşaqlarla əlləşməkdən xoşun gəlir? 
– Hə, əlbəttə. 
– Sən necə, onların xoşuna gəlirsən? 
– Yəqin, gələrəm. 
– Əllərin qiyamət yanıb. 
– Bu günlərdə şəhər kənarına getmişdik. Siniflə bir yerdə. Kentə. 
O, əyri budağa söykənərək durdu. 
– Hə? 
– Hə. 
– Yaxşı, bəs Meri Sakson necədir? 
– O tapşırdı çatdırım ki, nəhayət, səni unuda bilib. 
– Çox diqqətlidir. 
– Dedi ki, əvvəlcə çətin idi, amma indi onun sınıq ürəyi sağalıb. 
– Biabırçılığa bax. 
– Nə mənada? 
– Mən isə ümidsiz məhəbbətə inanırdım. 
– Kim, sən? 
– Yox, burada biabırçı heç nə yoxdur. Boş şeydir. 
Qız əlindəki yarpağı orta damarından ikiyə böldü. 
– Sənin öz işlərin necədir? – soruşdu. 
– Gah belə, gah elə. 
– Gah belə, gah elə? 
– Küləyin səmtindən asılıdır. 
– Son zamanlar onun səmti haradır ki? 
– Düzünü desəm, heç xatırlamıram. Bəs sən necəsən? 
– Mən? 
– Hə. 
– Lap əla. Qayıdaq. 
– Onlar çəmənliyi əks istiqamətdə keçdilər. 
– Mən demək istəyirdim ki, Şekspirə heç evdən çıxmaq da gərək deyildi. 
– Sən təsəvvür elə ki, kimsə ona bilet verir – yəni imtina edərdi? 
– Yox, düşünürəm ki, imtina eləməzdi. 
– Bəlkə, məni oradan deportasiya etdilər, – Len dedi. – Bəlkə də, heç ölkəyə buraxmadılar. 
– Əşşi, sənin yerinə olsam, bunun dərdini çəkməzdim, – Pit dedi. – Axı səndə qoyma burun, 
cürbəcür qrim nə qədər desən var. 
– Gəzməklə aranız necədir? – Mark dedi. 
– Necə ki, lap əla fikirdir. 
Onlar evdən çıxıb küçənin əks tərəfiylə Hekni-Daunza tərəf getdilər. Mark qəzet aldı və onu son 
səhifəsindən başlayaraq nəzərdən keçirdi. 
– Bura baxın, mən bir-iki kitab almışam, – Pit dirsəyindən bükdüyü əlinin qoltuğundakı kiçik 
bağlamaya işarə elədi. – Çox maraqlıdır. Yelizaveta zamanının cərrahiyyəsindəndir. Bilirsiniz ki, həmin 
illərdə bir qadın altı uşağı birdən doğub? 
– Ola bilməz! – Len dedi. 
– Hatton Esseksi tərtəmiz uddu, – Mark dedi. 
– Ona bunların heç bir dəxli yoxdur, – Len dilləndi. 
– Necə öhdəsindən gəlib bunun? – Mark soruşdu. 
– Bu əhvalatda ən maraqlı cəhət odur ki, – Pit dedi, – anası uşaqları donuz yemi kimi təknəyə 
yan-yana yığırmış, onların üstünü də özünün toy duvağıyla örtürmüş. 
Mark qəzeti çəpərdən o üzə tulladı. 
– Mən axı xahiş etmişdim, ay sənin ananı! – Pit kitabları Virciniyanın ayaqlarının altına 
vızıldadaraq qışqırdı. – Sən səki daşlarının arasına bilərəkdən ayaq basmağından əl çəkəcəksən? 
Mənim başımı xarab eləyirsən! 
– Murdar! Nə ixtiyarın var belə danışmağa? Qəhbə balağından düşən! 
– Qancıq, səsini kəsməsən, öldürərəm səni! 
Onların səsi dözülməz bir qışqırtıda birləşdi. Virciniyanın nəfəsi kəsildi və gözünü ona zillədi. 
Ortadan üzücü bir sükut asıldı. Qız çönərək aram-aram yoluna davam etdi. Pit kitabları yığdı və o da 
Mark və Lenlə birlikdə qızın dalınca getdi. 
– Yaxşı. Len, əgər sən gedənə kimi biz görüşməsək, – Pit dedi, – bax, ha, Parisdə ehtiyatlı ol. 
– Əşşi, boşla görək, yəqin, hələ görüşərik. 
– Yaxşı. 
Onlar Daunzun başlanğıcına yetişdilər. İrəlidə gedən Virciniya ağacın altında ayaq saxladı. Pit 
isə çəpərin yanında durdu. 
– Hələ görüşəcəyik, – dedi. 
– Oldu, – Mark dilləndi. 
Lenlə Mark geri döndülər. Axşamın sükutunda Virciniyanın necə hıçqırdığını eşidirdilər. Mark 
çönəndə gördü ki, qız Pitin qolları arasında lap bir tikə olub. O dayandı, cibindən ehtiyatla siqaret 
qutusunu çıxardı, birini yandırdı. Ətrafına göz gəzdirdi. Onlar ağacların çətiri altında uzanan otluqla 
addımlayırdılar. Düz talanın sonuna kimi onları baxışlarıyla müşayiət elədi, sonra isə gözdən itdilər. 
– Sən gəlirsən? 
 
XVI fəsil 
 
Onlar piknikə getdilər. Onların piknik üçün vaxtları var. Məni qoydular ki, həyəti yığışdırım və 
siçovulları qovum. Bu cırtdanlar evdən çıxan kimi, orada siçovullar peyda olur. Məni burada qoydular 
ki, evlərinə göz olum, evin mənzərəsi gözəl olanda və gözə xoş dəyəndə onların ürəyindən olur. Amma, 
əslində, mənim əlimdən az iş gəlir. Bu vəzifə öhdəsindən gəlinəsi bir şey deyil. Onlar burada nə qədər 
çox olsalar, bir o qədər də səliqəsizlik yaradırlar. Axı heç biri barmağını barmağına da vurmur. Heç biri 
nəyisə atmağa ürək eləmir. Odur ki, ev boyu zirzibil, gərəksiz şeylər qalaqlanır. Onlar gəzintidən 
qayıdanda, deyirəm ki, bacardığım kimi səliqə-sahman yaratmışam, kandardan çıxdıqlarından bəri 
dincəlmədən işləmişəm. Onlar isə başlarını tərpədir, əsnəyib qusurlar. Heç fərqi də görmürlər. Əslində, 
mən, sadəcə, onların siqaret kötüklərini, qığırdaqlarını, dəri parçalarını-zadı yığışdırırdım. Onlara 
deyirəm: «Qul kimi işləyirəm, özümü təmizlik mehrabına qurban edirəm, axırıma çıxmışam, sifətim 
qaralıb, bəlkə, bir çaypulu verəsiniz, mükafat da vəd etmişdiniz, heç olmasa, xırda pul verəsiniz, olar?» 
Onlar isə əsnəyib dişlərinin arasında ilişib qalmış qanlı toyuq vətərlərini nümayiş etdirir, öz qaşınan, 
qıdıqlayan oyunlarına davam edirlər, döymə ətlərinin dadına baxır, torlarını, tələlərini, cələlərini gətirir, 
öz günahsız qurbanlarından dəhşətli bədheybətlər düzəldir və tıxırlar. Saysız-hesabsız variantlar var. 
İşləməklə necəsən? Əl işiylə aran necədir? Mənim bütün səylərimdən sonra. Bəs sizdən sonra məşğul 
olduğum siçovullarla aran necədir? Tutub qoxusunu yaxşıca dağıtmaq üçün asdığım, sizin üçün 
saxladığım siçovullarla necəsiniz? Siçovul ətindən steyk
1
 döşünüzə yatır? Mən onu cürbəcür üsullarla 
hazırlayıram, təki xoşunuza gəlsin. Onlar heç nəyə əllərini vurmurlar, bunu heç görmürlər də. Budur, 
onların qarşısındadır, lakin onlar hər şeyi gizləyirlər, o qədər gizləyirlər ki, mən artıq yorğunluqdan və 
aclıqdan ayaq üstə dura bilmirəm, sonra da hazırladığım hər şeyi – qurudulmuş, laklanmış, sərt və 
yaşılaçalan hər şeyi çıxarır və insafsız qaliblərin banketində yeyirlər. 
 
 
XVII fəsil 
 
Pit çayın sahiliylə addımlayırdı. Odun anbarının divarına çatanda dayanıb ətrafına göz gəzdirdi. 
Mal kəlləsi. Yarısı torpağın içindədir. Yox. Çaydaşı. Qaralmış bürüncün ölü parçası. Divarın üstü diş-
dişdir, qüllələri var, dəmir çərçivələrə çənbərlənmiş taxtalar. 
Göyə açılan dəmir əllər – biləklər qandalla buxarlanıb. Dəmir ağacdan düzəldilmiş ölüm 
maskası suya tutqun kölgə salırdı. 
Qoca üçün əhəmiyyətsiz idi. O, tənha ulduza göz vurdu. 
Bu növbədə təkcə biri çıxdı. Qalanları kabusa çevrildilər. Ağac bəndlər xışıldayır, şaqqıldayır, 
tərpənib dağılırdılar. Onun ayaqlarını çınqıl və toz qucurdu. İrəli, möhkəm daşın üstünə, körpüylə 
üzüyuxarı. Körpünün ortasında ayaq saxlayıb qaranlıqda itən çaya baxdı. Ovurdlarını şişirdib ağzına bir 
lomba yığdı və tüpürdü. Bəlğəmin sarısı havada parlayıb şappıltıyla suyun üzünə düşdü. 
Böyənək
2
 krallığının hökmdarı. Neçə nəsil sonranın qarı düşməni. 
Mənim düşərgəmdə isə satqın qurd peyda olub. 
Onu məhv et. Baxışlarıyla sahildə çaydaşından kəllə tapdı. 
Torpaqdan çiban kimi çıxmış sələmçi kəlləsi. O, düz sahil boyunca uzanan cığıra sarı endi və 
sakitcə söyərək daşı möhkəm qucan palçığın qucağından eşib çıxardı. Çökəkdə böcək yuvası göründü. 
O dartınıb daşı atdı. Zərbə, şappıltı, qaçışan dalğalar. 
Otuz şillinq cərimə. Çay titrəyib dalğalandı, ayaqlarının altından qaçdı. Gözlərini qıyıb 
qağayının havanı yararaq göydən düşməsinə baxdı. Quş sahildəki çınqıllığa qondu ki, lil və palçıqda 
eşələnsin. Pit dinməzcə sahilboyu yoluna davam elədi. Qağayı dimdiyini ölü cəsədə vurdu; quş ayaqları 
siçovul ağzını cırdı. Siçovul kəlləsinin kövrək sümükləri qaranlıqda şaqqıldadı. Bir balaca eşdi – quş 
                                                 
1
  Сте й к  – й е мя к  нюв ц  
2
  Бюй я н я к  – ъцъц  
dimdiyi kəllənin içinə girdi. 
Bu da desert. Pendir və peçenye. Beyninin içində səs vardı, o dönərək körpünün üstüylə getdi. 
Çöllər qaranlığın gizlətdiyi nəhayətsiz ənginliyə doğru gedirdi. 
Tapdalanmış böcək kimi cansız... Qulağının pərdələri boğuq səsləri tutur – zərbə dalınca zərbə. 
Möhkəm durmaq. Uzun bir qayıq paralel kursla onun yanından keçir – suyun üzündə; körpünün 
altından sivişir, cəld bir manevrlə çayyuxarı üzür. Suyun üzündə uzaqlaşan dalğalar bir-birini qovmağa 
başlayırlar. Su sahilin çınqıllığında ləpələnir. 
İdmançılar. Özlərini saxlayırlar. Qarnımdakı heyvan. Nəsil müharibəsinin arqumenti. Tez. Yığış. 
Yarmarka meydanının tozu ayaqların altında xışıldayıb üzdü. Qaranlıqda görünməyən axurların qapısı 
bağlandı. 
Tər elə əvvəlki kimi axır. Meydanın təri. Bu odur? 
Sıranı saxla. Gecənin tərində lokomotiv işə düşdü, qısa dayanacaq. Ümumi şadyanalığının istisi 
iynə kimi boğazına sancıldı. 
Qaraçıların qapısını döymək. Onu ağrıdan qurtarmalarını xahiş etmək. Başqa çıxış yolunun 
olub-olmadığını sormaq. Bir qurtum ödlü irin ağzında. 
Bu da o. Ayaqlarını zorla ataraq şlüzə çatdı. Çay kanala çevrildi. 
Nəsil bitir. Doğuş ağrıları. Bu da qaz stansiyası. Çalışdır. Daimi təzyiq. Belə saxla. Sən mən 
olacaqsan, mən sən? Onun əli relslərdə stakkato döydü. Sancan yorğunluq yavaş-yavaş bütün bədəninə 
soxuldu. Dizlərini qatlayaraq buruldu, qıvrılıb yumrulandı, onun gözlərində buz yarandı. 
Qaranlığı yumaq, qaranlığı yumaq. O tutmağa çalışdı. 
Oynaqları. Barmaqlarının sümükləri. Peysərindən iti zərbə, kəlləsinin içindəki soyuq ləkəsi 
böyüyə-böyüyə gedir. İndi. Göz qapaqları daşı gözə sıxaraq tükürpərdici cırıltıyla qapanır. 
Ata. 
Hə, sən nəsildə sonuncu axan qan kanalı, yeganə gecə, yalnız gecə bağlı olmaq üçün bağlanmış 
yeganə sevimli, yeganə oğul, yeganə varis. Boğazda boğucu ağrı, boğan tüpürcəklər, əldəqayırma süni 
otun, qırılmış otun bəzəyi. Süvarisiz at olan kanal köpüklənməyə başlayır. Köpüklənən köpüklər, mən 
tək oğulam, çünki oğul kimi təkəm. Gurultulu sonluğu işə sal. Boğucu xiffət kifayətdir. Qabığını soy. 
Hə ammiakla. Mənim boğazım onun heç nəyə yaramaz təkcə oğludur. Dəmir kimi qaradır. O da 
paslanır. Paslı və tək. Hə, artıq sənin sonundur və axırda yeganə sevimli qalacaq. Bıçağın dəstəyini 
gecənin altı yaşıl sarı tiyəsiylə qırmaq; qurumuş çörək və ipək. Kanalın döngəsində. Qaralmış leş. 
Polad və yumşaqlıq. Mən çəkiclə döymək; qan döymək bu buzu. Əlsiz. Qaz stansiyası uca və yastıdır. 
Mənim yeganə itkim üçün polad boşqab. Şüşə, sən nə edirsən qum? Göz almacığı mumda. Belə demək. 
Yox demək. Danışmağa danışıram. Sürtülmüşəm indi kimi. Tanrı və onun zəiflikləri. Kokain Məsih. 
İndi. Cəftə. İndi nəyi bağlayım? Magistral borular, borular magistralı, yoxlamaq magistral, kran çağır 
geri onları yoxla, kran yoxdur. İndi lehimləmə lampası. Bura daxil et, siyahıya daxil et. Polad tərin 
poladı yenə hə olan yerə axan axın. Beton ot boz pöhrələr yox. Qiymət yoxdur; alver edə bilmirik. 
Mərc yoxdur, rəislər yoxdur, tabaşirlə yazı taxtası yoxdur, satış yoxdur, otaq yoxdur, yer yoxdur, işarə 
yoxdur, rəmz yoxdur, soyuq yayın karbol izi. Tək ki tənha olasan. Titrətmə içimi çölə çıxarır. Başım 
hərlənir. Belə sarınmış ki, belə qalsın. Yaxşıdır və ümumiyyətlə. Haqqındakı zaman. Barja. Donmuş 
çuqun. Suyun qaynaması. Kor doğulmuş, yeganə mövcud oğul. Dəyişmək olmaz. Metal lövhənin 
çatında bağlı dükan. Hə. Mən ki bilirəm bunu da. Bu axırdır. Məgər mən mənim gözətçiməm tamam? 
Hamı qayığa. Görmək üçün. Nəfəs alan. Bu halqaları zəhrimara qalsın. Bax belə. Məcburi işlət. Havanı 
da. Qalığı qalsın. Nəyə kompliment. Təcili hava. İndi getmək, indi qayıtmaq. Tərpənə bilirəm. Gedim. 
Getməliyəm. 
 
 
XVIII fəsil 
 
 
Len öz addımlarının səsini dinləyə-dinləyə daş pillələrlə qalxdı. Qalereyadan keçib qapının 
ağzında dayandı. O yarıaçıq idi. İçəri girdi. Mənzildə sükut vardı. Dəhliz qaranlıq idi. Mətbəxdən dar 
bir işıq şüası düşürdü. 
– Pit? 
Cavab gəlmədi. Len mətbəxin qapısına tərəf gedib içəri baxdı. Pit pəncərənin qarşısındakı 
kresloda üzü qapıya oturmuşdu, pencəksiz idi, əynində bircə köynək vardı. Len otağa girdi. Əlini 
bufetin rəfinə qoyub, barmaqlarıyla hansısa bir ritmi döyəclədi. 
– Gizli elçi, – Pit gülümsünərək dedi. 
– Nə mənada? 
– Bu başqa sualdır, – Pit dedi. – Ümumiyyətlə, mən yaxtalardan danışırdım. 
O, əllərini aramla qoltuqlara endirdi. 
– Onlar fit kimi dəqiqdirlər. Onlar müvazinətli, mütənasibdirlər. Onlar məntiqlidirlər. Bu, 
məntiq vahidləridir. Bu dünyada yalnız onlara baxmağa dəyər. Məntiq. Su borusunda məntiq. Yaşıl 
yarpaqda məntiq. 
O titrəyirdi. Kreslonun qoltuqlarından yapışdı. 
– Virciniya dodaqlarını boyayıb rəfiqəsiylə getdi. Onun istirahət günüdür. Mən şadam. Onu 
qorxutmaq çox asandır. Deməli, sən gəldin, hə? Kandardan keçdin, xalçanı tapdaladın, bu otağa girdin. 
Mənim indi söz oynadası halım yoxdur. İnamım tükdən asılıdır. O tamam əyilib. Neynək, sənin burada 
olduğunu bəlli fakt kimi qəbul edək. Səni yalançı adlandırmayacağam. Hər halda, yalançı olmadığını 
bilirəm. Bu, kifayət qədər inandırıcı səslənir. Yox. Demək, mən sakitləşmişəm və beynimdə hər şey 
qaydasındadır, olmaz. Əksinə, orada mənim şarlarımla çarxlarım o qədər sıxılıb ki, zorla hərlənə bilir. 
Kəlləmi dağıdır. Amma bu musiqiyə hörmətim var. Dəqiq. Deyə bilərsən ki, əgər insan labüd 
ağıldankəmliyin yaxınlaşmasını duyursa, gərək özündə daxili ruhi güc tapıb bu bəla ilə mübarizə 
aparsın. Çox güman ki, həqiqət sənin tərəfində olacaq. Amma bu gün yox. Mən kanaldan evə kimi 
zorla gəlib çıxdım. Şüurum az qaldı kəndirini qıra. O özü hərəkət edir, məndən heç icazə də istəmirdi. 
Onun iradəsi mənimkindən güclü imiş. Artıq heç nəyin cavabdehliyini daşımıram. Maraqlıdır, bu 
həmişəlikdir, yoxsa hələ məndə nəsə qalıb? Beyindən çıxmayan heç bir ideya yoxdur, yalnız ağır itkilər 
var. Bundan xoşum gəlmir. Hələlik mənim üçün dua etməyə bilərsən. Əgər birdən qarşımda dizi üstə 
düşüb dua etməyə başlasan, mən ölümcül təhqir olunacağam. Bir o çatmırdı ki, mənim barəmdə mənə 
görə ölü kimi dua edələr. Sən buna təəccüblənirsən. Nə cürətlə məni meyit kimi qəbul edirsən? Bax, 
belə. Əslində, mən diriyəm və içimdə nəhəng imkanlar gizlənib. Bütün bu daxili gücü yalnız oyatmaq 
lazımdır. Bunun üçün elə bir qüvvə lazımdır ki, o da öz növbəsində başqa bir gücü oyada bilsin; o da 
iblisi həyata qaytarsın və onu öz obrazına uyğun yaratsın. Sənin danışıqların necə keçdi? Sən 
haradasan? Mənim problemlərim ondadır ki, çox böyük dəyər kəsb edirəm. Amma bu artıq sənin işin 
deyil. 
Pit sağ gözüylə göz vurdu. 
– Lap klub yığıncağındakı kimi qızışdım. Sözləri ağ ət kimi çeynəyirəm. Mən səni görmürəm. 
Xaos noqteyi-nəzərindən sən maddi deyilsən, yoxsan. Mən isə sənə bəlli olan yeganə məntiqi vahidəm. 
Həmin o vahid ki, onu tanımasan yaxşıdır. Amma təbii ki, mən məsafə saxlaya bilirəm. Məsafə – bir 
növ, uşaq oyunudur. Bəlkə də, onu məxsusi olaraq mənim üçün düşünüblər. Məsafə harada başa çatır? 
Mən faktları görməyə bilmirəm, onların mövcudluğunu dana bilmirəm, amma bununla yanaşı, etiraf 
etməyə borcluyam ki, faktların qəsdən təhrifi çox cəlbedici ola bilər. Uşaq bağçasında sevmək asan 
olur. Onda həyatın özünü də dərzi santimetri ilə ölçmək mümkün idi. Əgər lap elədirsə də, nə olsun ki? 
Dünya bütün bu uyğunsuzluqlara tüpürmək belə istəmir. Bu ölçü vahidi yalançı, ya da, sadəcə, qeyri-
münasib ola bilər. Qürur da elə qrotesk kimi itilənmiş yersizlikdir. Ona hörmətlə yanaşmaq 
özünəqəsddir. Sən, heç olmasa, bunu bilirdin? Hissə-hissə özünəqəsd. Əvvəlcə göz qapaqlarını 
kəsirsən. Kəlbətin götürüb ayaq barmaqlarından dırnaqlarını çəkirsən. Qalanını da sonra. Hadisələrin 
belə axarı hadisəlikdən çıxır. Metoda çevrilir, sonradan isə hərəkətlərin mühafizəkar ardıcıllığına dönür. 
Bu prosedur son dərəcə sadələşir, xüsusilə də özünəqəsd prosesi artıq işə düşübsə. Sən hələ buradasan? 
Ona görə belədir ki, özünəqəsd öz-özlüyündə yersizdir. O hətta öz qeyri-konstruktivliyi ilə gecə 
bardağını da ağlada bilər. Mən bu işdə iştirak etmirəm, heç fikrim də yoxdur. Həm gecə vazlarını, həm 
də elə bu prosedurları nəzərdə tuturam. Mən onların müqəddəs kitabını tərtib edirəm. Sonra da 
yazdıqlarımı onların qarşısında açıram. Mənim hamıdan imtina etmək niyyətim var. Bu o vaxt baş 
verəcək ki, məsafə hissim məni aldadacaq. Əgər bilsəm ki səhv idim, hər şeydən və hamıdan imtina 
edəcəyəm. Məndən başqa, kimsə bunu edə bilməz. Sübut edəndə ki, məsafə yumşaq və yapışqan 
kimidir, silahımı yerə qoyası olacağam. Sübut elə ki onlar mövcuddurlar və özünü qalibin mərhəmətinə 
təslim et. Çünki mən aksiomam və nə bundan qaça bilərəm, nə də ki, qisasdan canımı qurtarmaq 
iqtidarındayam. Qaz kamerası – bunu inkar etmirəm – çox dəyərli, əməli bir şeydir. Mən pəncərədən 
boylanıb bağçada yeriyən küfr görürəm. Küfr – dəhşətdir. Sənin gözlərin qarşısında uşağın başını lüt 
qadının cəsədi üstündə kəsirlər. Qan onun kürəyiylə axır, yançaqlarının arasındakı çökəyə dolur. 
Mənim gözlərim önündə dünya hörmətsizliyə qərq olur. Vaxtım yetişəndə özüm də tabuta girəsi 
olacağam. Eybi yox, tezliklə bu dünyanın məzarı üstünə daş lövhə qoyaram. Meyit iyi mənim indiki 
xəstəhal vəziyyətimin xəstəlik hissiyyatını artırır. Bütün bunları Tanrıya ünvanlamaq lazımdır, o isə qoy 
öz yükünü hara lazımdırsa, ora da daşısın. Hər şeyin zamanı yetişəcək. Öz zamanı. Mən də, təbii ki, öz 
taleyimi İlahiyə tapşırmalıyam. Heç bir vəchlə demək olmaz ki, Tanrı məntiqsiz, ya da şüursuzdur. Bax, 
sən mənim qarşımda durmusan və mən səni çizkeyk
2
 kimi aydın görürəm. Dünya – şöhrətpərəstlikdir. 
Dünya həyasız və kobuddur. Mən artıq ona mənsub olmaq istəmirəm. Mənim ödüm – elə mənim 
ödümdür, onu mənim dodaqlarıma qoyublar. Və öz qurdlarıma özüm həyat verəcəyəm. Belə lazım idi. 
Mənim ruhum qocadır, bu dünyada mənəm ata-yaradıcı. Ləyaqətim içimdəki qurdlara yedirtdiyim əsas 
yeməyimdir. Onları iradəmin səhrasına çəkilməyə məcbur etmişəm, o yerə ki, orada heç kim yoxdur. 
Onların yuvasını tapmışam və şərait necə tələb edirdisə, elə də davranmışam. Mən qələbə çaldım və 
onlar indi mənim vassallarımdır. Onlar ona görə mövcuddurlar ki, mən – onların xeyirxahı hələ 
yaşayıram. Mən öləndə onlar da öləcək. Amma bu yeri tapandan bəri inamıma söykənərək hərəkət 
eləyə bilirəm. Mütəhərrik olmağıma icazə verirəm. Eyni zamanda, bütün cəbhələrdə döyüşürəm. Mən 
öz yolumu tapmışam – öz enli yolumu və buna heç bir şübhə ola bilməz. Bu istiqamətə sadiq 
qalmalıyam – qarşıma nə qədər kəsafət, irin çıxsa da. Amin. Qoy bütün möminlər hüzur içində 
yatsınlar. Mən dönməyəcəyəm. Rəisim narazılıqla qaşlarını çatacaq. Qoy olsun. Belə davranış, təbii ki, 
mənə anadan olandan bəxş edilməyib. Lakin əks-təqdirdə özüm ola bilmərəm. İndi özümü görürəm, 
bəs sən necə, məni, reallıqda mövcud olan başımı görə bilirsənmi? Onun bir hərəkəti bir çox günahsız 
möminlərə xeyir-dua verəcək. Lakin mən onu hiss etsəm də, çiyinlərimdə daşıdığımı duysam da, əmin 
deyiləm ki, sən onu görürsən. Mən tələffüz etdiyim hər bir sözlə öz kəlləmdə bir dəlik açıram. Hər heca 
                                                 
2
  Чи з к е й к  – п е н ди р л и  п и р о жн а  
– qarnımda cəhənnəm qıcolmasıdır. Mən bu otaqdayam, amma eyni zamanda, başqa, böyük otağa 
toxunuram. Öz fikirlərin üçün həddindən ziyadə böyük olduğunu duymaq gülməli və ağlasığmazdır. 
Amma bütün bunlar mənə tabe olan sərhədlər çərçivəsində qalır, mən onlara nifrət edirəm və tam 
müvazinətə yetişməmişdən buna son qoyulacaq. Bax, onda sənə öz şərtlərimi şərh edəcəyəm və biz 
bütün «müsbət-mənfini» mənim tərəzimdə çəkəcəyik. Mən öz xilaskarımam. Bunu bütün dünya bilir. 
Amma nə olsun? Hər şey gözəldir. Bundan yaxşı ola bilməz. Mən quzu kimi üzüyolayam. Sən isə mənə 
elə baxırsan, sanki, qarşındakı kabusdur.  
Len bufetə tərəf çəkilib stolun arxasında oturdu. 
– Sənə nə lazımdır? – Pit soruşdu. 
– Heç nə. 
Pit irəli əyilib kresloda dikəldi, sanki, durmaq istəyirdi. 
– Sənə nə lazımdır? – diqqət kəsilən Len soruşdu. 
– Bir stəkan su istəyirəm. 
– İndi gətirərəm, – deyərək Len əlüzyuyana yaxınlaşdı. 
– Çox sağ ol, – Pit dedi. 
O, Lenin kranı açmasına göz qoydu, sonra stəkanı alıb içdi. 
– Sağ ol. 
Len stəkanı qab-qaşıq qurudan rəfə qoyub oturdu. Pit dodaqlarını yaladı. 
– Bax, düzünü de, – soruşdu, – niyə gəlmisən? 
– Nə bilim, işıq yanırdı, dedim, bir baş çəkim.  
Pit gözlərini yumdu. 
– Nə vaxtdan? 
– Saat üçə yaxın olardı. 
– Orada mənim gödəkcəm asılıb, – Pit dedi. – Cibində siqaret olmalıdır. Onu mənə ver, yaxşı? 
Len gödəkcənin cibində eşələnib siqareti çıxararaq ona verdi. 
– Bilmirdim ki, siqaret çəkirsən. 
– Mən çəkmirəm. 
– Məndə isə, onsuz da, çəkməyə bir şey yoxdur.  
Pit siqareti yandırdı və kibrit çöpünü külqabıya atdı ki, yanıb qurtarsın. 
– Mən xəstəyəm, – o dedi. – Hə, xəstəyəm. 
Len kibrit qutusunu cibinə qoydu. 
– Bilirsən məndə nə çatmır? 
– Nə? 
– Sən necə bilirsən? 
Len qaşqabağını töküb başını yellədi. 
– Bilmirəm. 
– Mənim qətiyyətim çatmır, – Pit dedi. 
– Mən elə deməzdim. 
– Hə. Məndə qətiyyət çatmır. 
– Doğrudan? 
– Elə fikirləşmə ki, – Pit dedi, – guya, səninlə Markın hansı yuvanın quşu olduğunuzu bilmirəm. 
Bilirəm. Hər ikinizin içini görürəm. 
– Mənim? Markın? Sən nəyi nəzərdə tutursan? 
– Elə başa düşürəm ki, mənim dostlarımsınız. 
Len sifətinə qəribə ifadə verib əllərini çənəsinin altına dirədi.  
– Hə. 
– Niyə məndən soruşmursan ki, – Pit dedi, – Virciniyanı da tanıyırammı? 
– Nə üçün bunu səndən soruşmalıyam ki? 
– Əgər yenə nəsə öyrənmək istəyirsənsə, deyərəm. Mən qətiyyətim olmadığından hirslənirəm. 
Bu qəzəbin ağırlığından əziyyət çəkirəm. Hər şeydən hirslənirəm, hamıya hirslənirəm, hətta çarmıxa 
çəkilənin də əlindən əsəbiləşirəm, müqəddəslərin obrazlarından da çəkinmirəm. – O, siqaretdən dərin 
bir qullab aldı. 
– Bilirsən, bütün bunlar məni nəyə döndərir? 
– Bu səni Tibet lamasının Roma papası yanında çalışan ravvin köməkçisinə döndərir, – Len 
dedi. 
– Tamamilə doğrudur. 
– Dəqiqləşdirim? 
– Elə belə də yarayar, pis səslənmir. 
Len eynəyini çıxarıb diqqətlə ona baxdı. 
– Küçədə vəziyyət necədir? – Pit soruşdu. 
– Artıq hava qaralıb. 
– Sən nə vaxtsa Tibet lamasının Roma papasını görmüsən? 
– Hə. 
– Necədir ki? 
– Lap sənə oxşayır. 
– Yox, mən axı onun ravviniyəm. 
– Sən həm də Çin papasısan. 
– Yox. Burada səhvin var, – Pit dedi. – Mən papa deyiləm. Bilmək istəsən, belə sarsaq söz 
demək, sən tərəfdən bağışlanmaz səhvdir. 
– Hə, əlbəttə. 
– Mənim də belə bir səhvə yol vermək kimi bədbəxtliyim olub. 
O qalxdı. 
– Hava. 
– Hara gedirsən? – Len soruşdu. 
– Təmiz havaya. 
Onlar eyvana çıxıb məhəccərə söykəndilər. Len eynəyini cibinə qoyub gözlərini ovxaladı. 
– Bilmirəm gözlərimə nə olub, – dedi. – Bax, eynəyimi çıxarmışam, indi yaxşı görürəm. 
– Aydın məsələdir. 
– Yuxarıdakı aydır? Yəqin, gecdir artıq, – Len dedi. Yoldakı o işığı görürsən? Bütün işıqları 
deyirəm. Onlar kilsə zəngi kimidir. İşıq verməkdən çox, səslənirlər. Mən ayı elə buradan – dayandığım 
yerdən də görürəm. Bu yaxşıdır. Yer kürəsi fırlanır. İndi gecə deyil. Gecə, ümumiyyətlə, yoxdur. 
Sadəcə, yer fırlanır. Ayı eşidirsən? Hə? Bəs işıqları? Bu zəngdir. Biz çalırıq onları. Biz işıq yaradırıq. 
Bu səslərin içində ayı eşidə bilirsən? O, bizim içimizdədir. 
 
 
XIX fəsil 
 
 
– Dünya məni heç sıxmır, – Mark dedi. – Narahatlıq üçün əsas görmürəm. 
– Sən belə birtəhərsən e-e, – Len dedi. 
– Ola bilər. Qeyri-adi, amma biganə. 
– Maraqlıdır, görəsən, səni işgəncə çarxına bağlayanda da biganəliyini saxlayacaqsan? – Pit 
soruşdu. 
– Yox, onda daha saxlamaram. 
– Deməli, hər şeyə biganə deyilsən? – Virciniya soruşdu. 
– Mən yalnız demək istəyirdim ki, ətrafda hər şey pisdir, dəhşətdir, – Mark dilləndi. – Təklif 
olunan şərait çərçivəsində müəyyən faktlar var ki, onları etiraf edə bilmərəm. Amma etiraf edirəm ki, 
onları etiraf edə bilmərəm. Etiraf edirəm ki, öz etirafımda bunu etiraf edirəm: təklif olunan şərait 
çərçivəsində faktlar mövcuddur ki, onları etiraf edə bilmərəm. Mən çərçivəsində hərəkət etməli 
olduğum şəraitin mövcudluğunu etiraf edirəm. Başqa sözlə, öz miskin həyatımı tam xoşbəxtlik içində 
sürməyə məhkumam. 
– Sənin yerinə şadam, – Pit dedi. – Amma digər tərəfdən, hər şey o qədər də pis deyil. Hətta 
bizim həyatımızda da hərdən çox dəyərli nailiyyətlər olur. 
– Doğrudan? 
– Sənin dayın, şübhəsiz, baş ravvin imiş, – Len dedi. 
– Niyə ki? 
– Niyə? Çünki Talmudu oxuyub suala sualla cavab verməyi öyrənmisən! 
– Talmud kimi və nə vaxt suala sualla cavab verməyə öyrədib ki? 
– Haradan bilim? Mən ki onu oxumamışam. 
– Elə mən də, – Pit dedi, – mən də sənin kimi. 
– Belə olan halda, bizim söhbətimizin imkan verdiyi çərçivə daxilində, – Mark dedi, – belə bir 
bəyanat verməyə tam hüququn var. Sən qərəzsiz hökm yürüdürsən. Mən də qərəzsizəm – onu 
oxumadığım üçün qərəzsizəm, deməli, hər ikimiz özümüzü obyektiv polemika aparan tərəf kimi 
qiymətləndirə bilərik. 
– Demək istəyirəm ki, müəyyən mənada, sən də özünü qələbə və nailiyyət kimi qiymətləndirə 
bilərsən, – Pit dedi. 
– Hə, etiraz etmirəm. Amma inandırıram ki, təklif olunan strateji məğlubiyyət vəziyyətində 
yalnız taktiki qələbəyəm. 
– Nəsə, bu gün sənin kefin heç olmayan kimi kökdür, – Len dedi. 
– Sən həyata sevinirsən? – Virciniya soruşdu. 
– Sevinirsən də sözdür, xirtdəyə kimi bəxtiyaram, – Mark dedi. – Amma buna baxmayaraq, 
artıq sual vermirəm. 
– Bizim qoca dünya, hər halda, çox qəribədir, – Pit dedi. 
Onlar oturdular. 
– Sən bu gün əla görünürsən, Cinni, – Len dedi. 
– Özüm də bilirəm. 
– O həmişə əla görünür, – Mark dedi. 
– Qoy o sənin darvazan önündə salxım söyüdə dönsün, – Pit dedi. 
– Yaxşısı budur, özümü necə hiss etməyimlə, bir şeyə ehtiyacım olub-olmaması ilə maraqlansın, 
– Mark dedi. 
– Hə, bu da vacibdir. 
– O buna nə dedi? – Mark soruşdu. 
– Oliviya? 
– Hə. 
– Dedi ki, sən uzağa gedəcəksən, – Virciniya cavab verdi. 
Hava qaralırdı. O, fincanları yığıb mətbəxə apardı. 
– Gəl, kömək edim, – Mark onun dalınca gedə– gedə dedi, – sən yu, mən silərəm. 
– Nə vaxt gedirsən, Len? – Pit soruşdu. 
– Sabah. 
– Qulaq as. Əlimə bir az pul düşüb. Al, gərəyin olar. 
– Yox, varımdır. 
– Götür, götür. 
– Yaxşı. Sağ ol. 
– Elə ləzzətlə harasa gedərdim ki, – Pit dedi. 
– Bəs niyə getmirsən? 
– Nə vaxtsa gedəcəyəm. Amma getsəm, lap uzağa gedəsiyəm.  
Mark evin arxa qapısını açdı və ağac çəpərdən içəri keçmiş pişiyi qorxutdu. O, daşı yasəmən 
tağının üstündən atdı. Virciniya diqqətlə ona baxdı. Geniş pəncərədən düşən qürub günəşinin sonuncu 
şüaları mətbəxi doldururdu. Otağa düşməmişdən əvvəl gün şüaları sıx çiçəkləyən kollardan keçib 
bənövşəyi çalarlarına kimi spektrlənirdilər. 
– Gözəl axşamdır, – o dedi. 
– Hə, heç demə. 
– Çay dəsmalı haradadır? 
– Mən özüm eləyərəm. Get uşaqların yanına. 
– Ciddi deyirsən? 
– Hə. 
Qız fincanları yaxalayıb qoydu ki, suyu süzülsün. Sonra bağçaya çıxdı. Yasəmən budaqlarının 
altında dayanaraq yuxarı baxdı. Yarpaqların tünd-yaşıl örtüyü arasından səma görünürdü, kolların 
altında qatılaşan ala-toranı isə günəş şüaları dəlirdi. O, nazik budağı əliylə kənara çəkərək üstündə 
hörümçək toru olan divara lap yaxınlaşdı. Səma yavaş-yavaş evlərin arxasında gizlənirdi. Axşam 
sükutunun müşayiəti altında onun ətrafındakı alaqaranlıq bir az da qatılaşırdı. Addımları otların 
sükutunu pozdu. Göy qübbəsi qırmızıya boyandı. Həmin an dünya dəyişdi. Virciniya ağacların 
budaqlarına, gövdəsinə toxunurdu, vücudunu yüngül titrətmə tutmuşdu, bir az sonra qürubun qırmızı 
parıltısı soldu və hava daha sürətlə qaralmağa başladı. Çəpərdən uzun kölgələr süründü. Qız kölgələrin 
yetişdiyi yerə – ağacın tünd gövdəsinə yaxınlaşdı və kölgənin başqa kölgələrlə kəsişdiyi nöqtədə durdu. 
Əlini uzatsa, çəpərə çatardı. Budaqlar onun qoluna dəyirdi. O, üzünü örtdü. 
– Virciniya. 
Pit yasəmən tağının altındakı otluqla gəlirdi. 
– Sən nə edirsən? 
– Havanın qaralmasına baxıram. 
Oğlan qıza arxadan yaxınlaşıb onun döşlərini sıxdı. 
– Cinni… 
– Soyuqdur. 
O, qızın üzünü özünə sarı çevirib baxdı. 
– Doğrudan? 
Virciniya onun gözlərinin içinə nəzər saldı. 
– Hə. 
– Orada neyləmək istəyirlər? – Mark soruşdu. – Bəlkə, onlara deyim ki, mənim çarpayım 
Heknidə ən rahat çarpayıdır? 
Len cavab vermədi. 
– Dünya sürprizlərlə doludur, – Mark dedi. 
O, rəfə yaxınlaşıb bircə zərbə ilə irəli çıxmış iki kitabı yerinə oturtdu. 
– Bilirsən, – dedi, – hər şey ondan asılıdır ki, sən qalstukunu necə bağlayırsan. Götürək kitabı. 
Akvinli Foma. Mən onun bir kəlməsini də oxumamışam. Nədir, indi buna görə daha yaxşı olmuşam, 
yoxsa daha pis? 
– Daha pis.  
Mark oturdu. 
– Bu yaxınlarda dilənçiyə bir şillinq verdim. 
– Bununla nə demək istəyirsən? 
– Heç nə, nə deyəcəkdimsə, dedim. 
– Neçəyə başa gəldi sənə? 
– Bir şillinqə, – Mark dedi. 
– Yaman bərk gedirsən, – Len dilləndi. 
– Bərk gedirəm? 
– Belə görünür. 
– Hara gedirəm? 
– Deyirəm, çox bərk getmə. 
– Sən məndən nəsə gizlədirsən.  
Virciniya və Pit otağa girdilər. 
– Biz gedək. 
– Hə. 
– Mən axşamın necə düşməsinə tamaşa eləyirdim, – qız dedi. 
– Əladır ki, – Mark dedi. 
– Mən isə belə bacarmıram, – Len dilləndi. 
– Niyə? – qız soruşdu. 
– Nə bilim. Göyə baxa bilmirəm. 
– Hərdən çox kömək eləyir, – Pit dedi. – Sakitləşdirir. 
– Bax, siz bu barədə nə fikirləşirsiniz? – Mark soruşdu. – Əvvəlcə gündüz gəlir, sonra gecə. 
Həmişə belə olur. 
– Ana təbiətdir? – Pit dedi. – Mən isə elə bilirdim sən ona biganəsən. Yaxşı, Len, bax ha, 
Parisdə bir az ehtiyatlı ol. 
– Çalışaram. 
– İtmə, – Pit dedi. 
– Danışdıq. 
– Yaxşı, Pit, görüşərik, – Mark dedi. 
– Hə. Hələlik. 
– Hələlik, – Virciniya dedi. 
– Hələlik, – Mark dedi. 
– Hələlik, – Len dedi. 
 
 
XX fəsil 
 
Hay-hayla gələn, vay-vayla gedər. Bu cırtdanlar elə də narahatlıq çəkmirlər. Amma belə də 
olmalıdır. Onlar itkini itki kimi qəbul etmirlər, demək olar ki, heç vaxt nəyisə əbədilik itirdiklərini 
duymurlar. Nazik parçalar, qəşəng oyun-oyuncaq, boş-boş şeylər – yetişdirmək, yemləmək, saxlamaq. 
İndi də təzə oyun – böcəkləri saman çöpüylə qovmaq. Budur, ortada bir qalaq qıpqırmızı köz var. 
Dalğalı saçlara yağlı nəsə çəkilib. Daim danışır, iki bükülüb oturaraq ağızlarını şirin kremə aparırlar. 
Dodaqlarının kənarlarında qurumuş krem qalır. Ən yaxşısı, köhnə ev reseptləridir. 
Mən kölgədə durub küləyin gətirdiyi rayihələrdən dadıram. Zaman-zaman alovun dilləri onların 
dodaqlarını və burun pərlərini yalayır. Onlar ciyildəyib sifətlərini quma soxurlar, yanaqlarını 
çimdikləyirlər, çənələrini işə salır, zarıyır, şikayətlənir, ağızlarının suyunu axıdır, sonra da ağız 
dəliklərinə yerli bitkilərdən düzəltdikləri hansı dərmandansa yaxırlar və nəhayət, hər şey qurtarır, artıq 
hər şey unudulub, onlar səs-küylə atılıb-düşürlər; mütləq də cüt-cüt, balaca şüşələrini çıxarıb 
burunlarına xoş qoxulu nəyisə fışqırdırlar, gecəyə yaxın isə sakitləşir və oturub hərəsinə bir dənə şirin 
kökə yeyərək zəncəfilli pivə içirlər.  
 
XXI fəsil 
 
– Sən qəribə oğlansan, – Sonya dedi. 
– Doğrudan? 
– Hə. 
– Qədəhi mənə ver. 
Onlar adamların arasından keçərək masaya yaxınlaşdılar. 
– Mənim nəyim qəribədir ki? – Mark soruşdu. – Hə, de gəlsin. 
İndi mən onun saçlarını darayır, hətta manikür də eləyirdim. 
– O nədir, onunla tanış deyilsiniz? – Pit soruşdu. – Bax, barın yanında durmuş o hündür qarasaç 
oğlanı deyirəm. 
– Yox, tanış deyiləm, – Brenda cavab verdi. 
– Aydındır, – Pit dilləndi, – əslində o, mənim köhnə tanışımdır. 
– Doğrudan? 
– Hə. Türk hamamında tanış olmuşuq. O vaxtdan bəri görüşmürük. İçin qurtarın, gedək 
oynayaq. 
– Yaxşı, – Mark dedi, – razıyam. Mən çox qəribə adamam. 
Yanımda kiminsə şikayətli iniltisini eşitdim və nə baş verdiyini görməyə çalışdım. 
– Hə, mən çox qəribə adamam, bunu gizlətməyə dəyməz. 
Sən demə bu, məni yeməyə gəlmiş taxtabiti anası idi. 
Getdikcə cütlər otağı daha sıx doldururdular, onların kölgələri divardakı işıqların çarpaz atəşi 
altında ora– bura şütüyürdü. 
– Hə, – Pit dedi, – budur o, birmənalılığında təmiz, hətta bəsit dəbdəbə! Hoppa. Bu Eleynin, 
deyəsən, pulunu balta kəsmir, hə? 
– Bu Baksterdir, – Brenda dedi. – Ev onunkudur axı. 
– Hə də, lap yadımdan çıxmışdı. Vətəndaş kəbini, ya da kəbinsiz yaşayış. 
– Kəbinsiz kəbin? 
– Bu tip münasibətlər üçün terminlər belədir də, – Pit dedi. – Müəyyən vaxtda, müəyyən yerdə 
yaranan bəzi şəraitlərin toplusu. Buradan çıxan yeganə nəticə budur – bu elə bir şeydir ki, onda qeyri-
adi heç nə yoxdur. 
– Deyin görək, əgər siz aktyor deyilsinizsə, onda nəylə məşğulsunuz? 
– Əgər sizə, həqiqətən də, maraqlıdırsa, onda gəlin əvvəlcə bir dəqiqəlik oturaq. 
– Mənim sizin rəqs etməyinizdən xoşum gəlir. 
– Bilirsiniz bu nədir? – qızı pəncərənin yanına çəkərək dedi. – Bu, dəniz quldurlarının 
yığıncağıdır. Amma burada yalnız onlar deyil. Həyatım boyu bu qədər xoş qoxunu eyni anda sinəmə 
çəkməmişəm. Ətir müharibəsi. Ani zəiflik, yalvarış və bu qəbildən olan cürbəcür şeylər. Qısası, burada 
dayanın, indi içməyə bir şey gətirərəm. 
– Ey, amma elə bilmə ki, köhnə fəndlərin mənə təsir edəcək. 
– Hansı köhnə fəndlərim? 
– Məsələn, dodaqlarıma baxmağın, – Sonya dedi. – Sənin bütün hərəkətlərinin məqsədi 
qabaqcadan bəlli olur. 
– Mənim?! 
– Qışqırma. 
– Mən – hərəkətləri qabaqcadan bəlli olan adamam! – Mark dedi. 
– Hə, indi bir hələ hirslənmisən də. 
– Mənim yerimə kim olsa, hirslənərdi. 
– Yəqin, elə fikirləşirsən ki, mən səni rədd edirəm. 
– Fikirləşirsən! Fikirləşirsən! – Mark qaşqabağını töküb onun ağzını əydi. – Mən fikirləşirəm. 
Sən fikirləşirsən. O fikirləşir. 
– Bilmirəm, – Pit içkini badələrə süzərək söylədi. – İnanmıram ki, məni bu kökə salan 
fikirləşmək bacarığıdır. 
– Əvəzində o bacarıq səni bu kökdən çıxaracaq. 
– Şübhəm var. 
– Sonya, Pit, – Mark dedi. 
– Səni nə kökə salıb ki bu? – Sonya soruşdu. 
– Ziyanlı vərdişlərə sövq edib, – Pit dedi. 
– Mənim qəlbim artıq çoxdan bir böyük ziyanlı vərdişə çevrilib, – deyə Mark dilləndi.    – 
İstəsəm, bu şəhərdə istənilən kişinin arvadı mənim olar, istəsəm, onu «farağat» komandasında 
qoyaram, istəsəm, yatağa uzadaram. 
– Mark, əsasən, bununla məşğuldur. 
– Baxıram, sən də az aşın duzu deyilsən ha, – Brenda dedi. 
– Milad bayramları ildə bir dəfə olur. 
– Pit kimdir? 
– Mənim bir köhnə tanışım. 
– Sizin sektanın üzvüdür? 
– Nə üzv, ay qız? O, ştatlı loğman və sehrbazdır. 
– Bəs sən kimsən? 
– Cəllad. Amma payızda yeni seçkilər olacaq. 
– Doğrudan? 
– Bax onda görərik, – Mark dedi, – kim hansı vəzifəni tutacaq. Kim bilir, bəlkə də, hamımız 
özümüzə təzə iş axtarası olacağıq. 
– Qulaq as, – Sonya dedi, – bəlkə, iltifat göstərib mənimlə rəqs edəsən? Ya da mən başqa birini 
tapacağam. 
– Mən bilirəm sən biləni, sən bilirsən ki, mən bilirəm. 
– Yaxşı, əgər düzünü bilmək istəyirsinizsə, mən Kembricdə ədəbi tədqiqatlarla məşğulam, 
tələbələrə dərs deyirəm. 
– Əladır ki, – Brenda dedi. – Ədəbi tədqiqatlar? Orada neyləyirsiniz ki? 
– Neyləyirəm? – Pit dedi. – Qədim əlyazmaları tapıram, onları öyrənib araşdırıram və hamıya 
doğru, qərəzsiz və möhtərəm rəyimlə tanış olmağı təklif edirəm. 
– Doğrudan? 
– Hə. Qazıram, qazıram… Öz aramızdır – inandırıram sizi, bu, böyük sirdir, orada-burada 
danışmazsınız ki? 
– Yox, nə danışırsınız? Nə sirdir elə? 
– Qədim qəbirləri açmaq üçün bizim xüsusi icazəmiz var. 
– Qəbirləri? 
– Qəbirləri, – Pit dedi. – Sərdabələri. Heç vaxt bilmirsən ki, kim özüylə son mənzilə nə aparıb. 
– Bu, Misir mumiyaları kimi bir şeydir?! 
– Hə, məhz elədir, – Pit dedi. – Siz nə vaxtsa meyit görmüsünüz? 
– Mark! – Eleyn çağırdı. 
– Nədir? 
O, cəld hərəkətlə çevriləndə yıxıldı. Rəqs edənlər qaçışdılar. Sonya, iki kişi və Eleyn ayağa 
qalxmaq üçün ona kömək elədilər. 
– Hər şey normaldır, narahat olmayın. 
– Nə oldu sənə! – Eleyn soruşdu. – Bu uçuşa beş bal verdim! Düzdür, əzizim? 
– Deyəsən, sən çağırdın axı məni? – Mark dedi. 
– Hə. O yunan allahlarına oxşayan oğlanın adı nədir? Yadımdan çıxdı. 
– Onun adı Pitdir. 
– O, sehrbazdır, cadugərin loğmanıdır, – Sonya dedi. 
– Bəlkə o, məni də sağaldar? 
– Yox, – Pit dedi, – meyitlərin üstündə, əsasən, beşinci nöqtələriylə uzanırlar. Ehtiyac var ki, 
xüsusi tutqaclarla onların çanaq sümüklərini qaldırasan. Belə böyük, maşa kimi şeylərdir. Barmaq izi 
qoymaq olmaz, özünüz başa düşürsünüz də. Qanun, ümumiyyətlə, ətalətli bir şeydir, kilsə qanunları isə 
daha betərdir. Hə, ölünün altında çox güman, qiymətli bir manuskript tapacaqsınız. Hərdən onları 
mərhumun ətraflarına da bağlayırlar, lakin insan cismi elə uzunömürlü deyil, o qədər tez çürüyür ki, 
əlyazmasını çox asan çıxara bilirsən. Bax, bir dəfə belə bir hadisə olmuşdu: manuskriptləri zəncirlə bir 
oğlanın topuğuna bağlamışdılar. Məcbur olduq, bizimkilərdən birini vintaçan gətirmək üçün evə 
göndərək ki, qandalları aça bilək. İçin, siz için. Amma öz həyatım üçün ən çox qorxduğum an skelet 
üstümə düşəndə oldu, özü də elə-belə düşmədi ha, az qaldı, qulağımı dişləsin. İnandırıram sizi, həmin 
an elə bir ziddiyyətli, çoxşaxəli duyğular qamması yaşadım ki... Mən elə təsəvvür elədim özüm də 
skeletəm, üstümə yıxılan isə çoxdan itmiş əmimdir – istəyir qulağımdan öpərək xeyirli gecələr 
arzulasın. Yoldaşım, nəhayət, məni qəbirdən çıxaranda dirilmiş Lazarın özünü necə hiss etdiyini 
təsəvvür elədim. Sizə belə hisslər tanışdır? Amma haradan, siz ki heç vaxt qəbirə girməmisiniz. Yeri 
gəlmişkən, məsləhət görürəm, sınayasınız. Düz deyirəm, sınamağa dəyər, təbii ki, əgər həyatınızın ən 
kəskin, ən iti hissiyyatını yaşamaq, silinməz, unudulmaz duyğular keçirmək istəyirsinizsə. Amma gec-
tez hamımız orada olacağıq, nə etmək olar? Amma kremasiyaya da üstünlük verə bilərsiniz, meyitinizi 
yandırarlar. Ya da dənizdə batarsınız. Qulaq asın, gəlin danışaq, istəsəniz, sizə müvəqqəti icazə ala 
bilərəm və növbəti qəbiristanlıq araşdırmalarımda iştirak edərsiniz. İnandırıram sizi, buna dəyər. Onsuz 
da, kabus kimi görünürsünüz. Sizin cəlbediciliyiniz elə bundadır. Ölüm, əlbəttə, məkrli və bicdir, amma 
diqqət yetirsən, onun da öz üstünlükləri var. Odur ki mənim işim qətiyyən adi iş deyil, çox maraqlıdır. 
Nə deyirsiniz?  
Mən burada baş verənlərdən o qədər narazıyam ki. 
– Bunların necə rədd eləyəsən hamısını? Bekster yaman vurub. Bəlkə, parka çıxıb bir az gəzək. 
Giddi deyirəm. 
– Təklif qəbul olunur, – Mark dedi.  
Onlar oturmuş bir kişinin yanında dayandılar. 
– Don, necəsən? 
Kişi qalxdı, amma onlara söykənəsi oldu. 
– Bu həftə ərzində neçə dəfə və neçə kişiylə təpələşmisən? – deyə soruşdu. 
– Heç vaxt, – Eleyn gözlərini yumaraq barmağını onların sifətlərinin qabağında hədəylə 
gəzdirib fısıldadı, – heç vaxt, heç bir şəraitdə bu sözü demə. Sən «yatmısan» deməliydin. Əsl ledi ilə 
söhbətdə yalnız bu sözü işlətmək olar. 
– Nəyi və necə deməli olduğum heç vecimə də deyil, – Don dedi. – Mənim növbəm haçan 
çatacaq? 
– Səninki də çatar, – deyə Eleyn gözlərini qıyaraq dilləndi. – Mən növbəni nəzərdə tuturam. 
Səbrini bas. Bu gecə yanımda iki doktor vardı. Bir yataqda iki doktor. 
– Qancığa bir bax, – Don dedi. 
– Ümumi praktika həkimləriydi? – Mark soruşdu. 
– Nə deyim, – Pit dilləndi, – bir var sənət, bir də var sənət. Sənin sənətin nədir? 
– Sən ki bilirsən, – Brenda onun başını sığallayaraq cavab verdi. 
– Ah, aktrisasan. Nə vaxtsa gözü doymayan xanımı oynamısan? 
– Kimi? 
– Onun doqquz əri vardı. Hamısı da plastilindən. Həmin tamaşada çox qəliz işıq effektlərindən 
istifadə olunurdu. Köhnə optika da hərdən nəsə yaradır. Bu pyesi ya dərk edirsən, ya da yox. Onda 
fəlsəfədən-zaddan əsər-əlamət yoxdur. Fəlsəfəni hava pis olana saxlamaq lazımdır. 
Öz böyük bürünc çarpayına qoy məni və elə təpələşdir ki, yerimdən qalxa bilməyim. 
– Hə, mən aktyoram, – Mark dedi, – amma külək şimal– qərbdən əsəndə. Əgər cənub 
küləyidirsə… 
– Onda necə? – Sonya soruşdu. 
– Ürəyi sıxılan fahişəni lap uzaqdan duyuram. 
– Səni görməyim lap acqarına içilmiş bir badə şampan kimi beynimə vurdu. 
– Mən kor-koranə oynayıram, – Mark dedi. – Bəlkə, kartlarınızı açasınız? 
– Nədir, oturduğumuz yerə bitişmişik məgər? – Pit içkini badələrə süzərək dedi. 
– Bar haradadırsa, bizim evimiz də, elə oradadır. Əgər elə bir yer varsa ki, orada bizə nəsə 
süzsünlər, onda yolumuz oradır. 
– Eşq olsun, – Eleyn gülümsündü. – Bu biabırçılığı mən təşkil etmişəm. 
– Əla yığıncaqdır. 
– Sizdə belə gözəl, qıvrım saçlar haradandır? 
– İlahi bəxşişidir. 
– Bu adamın nadir və çox qeyri-adi peşəsi var, – Brenda şərabdan bir qurtum alıb dedi. 
– O, bulanıq suda balığı peşəkarcasına tuta bilir, – Mark kresloya yıxılaraq söylədi. 
– Bəs sizin zülfünüzdən yadigar ala bilərəm? – Eleyn soruşdu. 
– Bütün hüquqlar artıq başqa alıcıya verilib, – Pit dedi. – Bağışlayın məni. 
Mən Sent-Ceyms xəstəxanasına cumdum ki, körpəmin necə olduğuna baxım. 
– Ümidvaram, ona mənim nəylə məşğul olduğumu danışmağa hazırlaşmırdınız? 
– Niyə də olmasın? 
– Mən axı sizə dedim. Bu tamamilə məxfidir. Gedək pəncərənin yanına. İcazənizlə. 
Onlar əyləşdilər. 
– Bir baxın, – Pit dedi. – Onlar, elə bil, duman içindədirlər. Cəhənnəmin üçüncü qatı. Belə həyat 
xoşunuza gəlir? 
– Mənim səndən xoşum gəlir, – qız onu öpərək dedi. 
– Özünüzü ələ alın. Pəncərəyə baxın. Budur bizim London, yerə yıxılıb, səmaya baxır. Lap 
gülməlidir. Görəsən, saat neçədir? 
– Öp məni. Elə indi öp. 
– Pillələrlə yuxarı, – Mark mızıldanırdı. – Pillələrlə aşağı. Pillələrlə yuxarı. Sevgilimin yataq 
otağına. Mənim qvardiyaçılarım haradadır? 
– Kəs səsini! 
– Kim dedi bunu? 
– Kəs səsini, – Eleyn Donun əlinə söykənərək dedi. – Sən sərxoş və darıxdırıcısan. 
– Sağ ol səni. 
Mənə münasibətdə necə belə pisniyyət olmaq olar? 
– Məsələ burasındadır ki, – Pit dedi, – qadın elə qadındır. Və heç bir halda bunu unutmaq 
olmaz. 
– Yox, heç bir halda, qətiyyən olmaz. 
– Səhvlər, səhvlər. Tanımamazlıq. Ən dəhşətli təhqir budur. Buna görə özünü istənilən qədər 
məhkəmə edə, cəzalandıra bilərsən. Sizə bir şey də deyim. Görünür, mənim yerimdə möhkəm 
dayanmaq üçün bir ayağa da ehtiyacım var.  
– Mən axı qadınam, – Brenda dedi. 
– Siz? Niyə belə deyirsiniz? 
– Yəni elə bilirsən ki, bakirəyəm? 
– Qulaq as, yaxşısı budur, ayaqlarının altına bax, – Pit dedi. – Əgər yıxılsam, hamımız yerə 
dəyəcəyik. 
– Bu qədər içmək lazım deyildi. 
– Ləyaqət! Ləyaqət! – Mark ona tərəf əyilərək dedi. 
– Sən ya otur, ya da dur. 
– Ləyaqət heç vaxt həddindən ziyadə olmur, – Mark onların ətrafına qəliz bir trayektoriya ilə 
dolanıb dedi. 
Ah, körpə, körpə, gonbul ayaqlarını yığışdır məndən. Bəlkə, sənin xoşuna gəlir bu, amma 
mənim lap canımı aldın ayaqlarınla. 
– Bura gir, – Sonya dedi. 
– Nə? 
– Bura. 
– Bura? 
– Burada qəhvə də var. 
– Bura ki mətbəxdir, – Mark dedi. 
– İç. 
– Çox açıqdır. Kim dəmləyib onu? 
– Bir qurtum al. 
Qapı açıldı və kişiylə bir qız mətbəxə soxuldular. 
– Zibil vedrəsi haradadır? 
Onlar zibil vedrəsini götürüb çevirdilər və içindəkilərin hamısını döşəməyə tökdülər. Sonra kişi 
vedrəni ağzıaşağı çevirib dizlərinin arasında sıxdı və taytıya-taytıya qapıya sarı getdi, qız isə onu 
qabağına qatıb yüngül dümsükləməklə holdan keçirərək oyun otağına qovdu. Kişi vedrənin altını 
afrikan tam-tamı kimi döyəcləyirdi. Mark yumurta, kartof qabıqlarının, bekon dərisinin üstündə 
sürüşərək Sonyaya yanaşdı və onu öpdü. 
– Sən mənimlə məhəbbət oyunlarına başlamamışdan əvvəl, – o dedi, – gərək qarda iz qoymadan 
sürüşmək öyrənəsən. 
– İç. 
– Bu, bir türk məsəlidir. 
– Ehey, oğlanlar, dövrə vurun hamınız! 
Eleyn stulun üstünə sıçrayaraq ətəkliyini belinə kimi çırmadı. 
– Necə söz vermişdimsə, elə də eləyəcəyəm! 
O, musiqi sədaları altında şəhvətli iniltilərlə qıvrılmağa başladı, corablarının rezini tarım 
çəkildi. Üstündə durduğu stulun ətrafında heyranlıqdan ulayan bir dəstə toplaşmışdı; otaq yarıqaranlığa 
qərq olmuşdu, yalnız divardakı iki barının işığı gəlirdi və onların nuru ətəkliyin altına baxan başların 
üstündən sürüşüb keçərək, sanki, qızın ayaqlarına yapışırdı. 
– Məxsusi olaraq sizin üçün balet, – qız elan elədi. 
– Bu rakursdan bəyənirsən onu? 
– Gedək buradan, – Pit dedi. 
– Yox bir! 
Ətəklik havaya uçub bir kənara düşdü. 
– Aaaaaaaaah! 
Markın gözlərində, sanki, şimşək parladı, o kor olmamaqçun gözlərini yummağa zorla macal 
tapdı. Eleyn stuldan düşdü. Köynəyinin düymələrini dənə– dənə açaraq branın altında dayandı. 
– Bu, mənim məclisimdir. 
– Xoşun gəlir ondan? Onu istəyirsən? – Sonya soruşdu. 
– Tut, yapış!  
Lifçik qaranlığa uçdu. 
– Tez ol, balaca, tez məni böyük bürünc çarpayına uzat. 
O, divarın dibində, kölgə ilə işığın sərhədində təkcə rəqs edirdi. Hırıltılar və həvəsləndirici 
qışqırıqlar sakitləşdi. Döşəmə musiqinin ahəngi altında tərpənirdi. Qız öz döşlərini sığallayırdı. Sonra 
arxasını çevirdi və əlləri aşağı, yançaqlarına, dalına sarı sürüşdü. Hansısa kişi fiquru kölgələrin içindən 
sıçrayaraq ona dəydi. Yıxıldılar. Səndirləyən addımlarla barın yanından keçən Mark yerdəki badəni 
tapdaladı. Sonyadan bərk-bərk yapışdı. Onlar oturdular. Divan şikayətli bir inilti qopardı. 
«Mənə donuz budu və bir şüşə cin ver, öldür məni, çünki günahkaram. Öldür məni, çünki cin 
içib keflənmişəm». 
Otaq alqışlar və heyranlıq bildirən nidalarla doldu. İşıq həvəssiz-həvəssiz insan bədənlərinin 
üstünə axırdı.  
– A-a-ay! – Eleyn qışqırdı, – mən ölürəm. A-a-a-ah, – Mark dedi, – Tanrı bilir düzünü.  
Bakster divarı döyəcləyir, o da ahəngə uyğun tərpənirdi. «Öldür məni, öldür məni, öldür məni, 
öldür, sən mənim küncümə girdin, iniltilərin parçalayır məni, beynimdə çırpınır, bilirəm ki, sən bilirsən 
– hər kişinin arvadı mənim barəmdə düşünür, niyə mən belə… ayaqlarını məndən bəsdir mənə gördüm 
onu – öz körpəmi donuz budu ver mənə, ölənə kimi təpələşdir məni». 
– Aradan çıxmaq vaxtıdır. 
Mark hərlənən siluetlərdən yayınaraq cəld otaqdan keçdi və Sonya ilə birlikdə qırmızı qonaq 
otağına soxuldular. 
– Bura. 
O, qapının dəstəyini özünə sarı çəkdi və içəridən kilidlədilər. 
– Burada. 
Çarpayı onun ağırlığı altında əyildi. Qızı özünə tərəf çəkdi. 
– Ey? Lənət şeytana. 
Pit və Mark oturub başlarını simmetrik əyərək bir-birinə baxdılar. 
– Hə, – Mark dedi. 
– Hə. 
– İşlər necədir? 
– Şikayətə əsas yoxdur. 
– Bu qarışıqlıqda, deyəsən, nəsə bir az artıq içdim. 
– Demə daha. 
– Məncə bu, effektiv ideya deyil.  
Sonya əlini oğlanın əlindən çıxararaq qapıya tərəf getdi. 
– Məni də gözlə, – Brenda dedi. 
Qapı cırıldadı, arasındakı qaranlıqdan solğun başlar göründü, qırmızı işıq parlayaraq zülməti 
qorxudub söndü. 
– Sənin demokratiya işinə töhfən bu imiş? 
– Mənim bayrağım endi, – Pit dedi. – Sən özün necəsən? 
– Mən də artıq bitdim, daha döyüşçü deyiləm. 
– Yaxşı, aradan çıxmaq vaxtı deyil? 
– Hə, gəl sürüşək. 
 
 
XXII fəsil 
 
 
Baxın. Ay və qara yarpaqlar. Mən günəşin iyini duyuram. Günəşli gün bitib. Mənim aram-aram 
ölən ölümüm, mənim ölümcül ölən tənbəlliyim necə bərk tutub yaxamdan, necə uzun çəkir. Budur, 
centlmenlər, görün bütün bunlar necə baş verir. Mən qadın monastırındayam. O, məni bura sürgün 
eləyə bildi. O, nədən belə qorxur və nəyə ümid edirdi? O, demək olar ki, bütün düşündüklərini həyata 
keçirə bildi. Kim? Mühüm deyil. Bu, tamam başqa əhvalatdır və deməliyəm ki, bizim cansıxıcı, 
dəhşətli sirlərlə dolu nağılımıza qətiyyən dəxli olmayan bir əhvalat… Şəhərkənarı qatar sizi bura gətirə 
bilər. Eyhamı başa düşdün? Biabırçılığa bax. Mən yarasayam. Bu qədər içməklə bahəm, onun üçün 
azadlıq da yox idi. Hər şey elə beləcə də alındı. Bununla məşğul olmaq gərəkdir. Hamısını bir yerə 
yığıb yaxşı-yaxşı silmək, lazımi görkəmə gətirmək lazımdır. Mən bicliklə yaşayırdım, bundan sonra da 
bicliklə yaşayacağam. Yeni düzən. İşıqlar. Ətraf zülmətdir. Zülmət mənim göz qapaqlarımdadır. Mən 
koram. 
Və indi – siz gələndə, əgər vaxt tapmısınızsa, daha bunun heç birisi olmayacaq. Sizinlə 
keçirdiyim illər mənim canıma üşütmə salır. Siz mənim yanıma, bu bağçaya gəldiniz. Sizə dedim ki, 
mənə soyuqdur. Siz eşitdiniz nə dedim?! Mən yarasayam. Mən yarasa olmaq istəmirəm. Mən sizi tərk 
etməliyəm. 
 
 
XXIII fəsil 
 
 
– Şekspir! – Pit pivə parçını gurultuyla masanın üstünə çırpıb ucadan dedi. – Kim idi axı bu 
Şekspir? Adicə bir dramaturgiya muzduru. Ət dükanı sahibinin şəhvətli gözləri olan oğlu. Amma yox, o 
axırda istədiyinə çatdı ki. Bilirsiniz, bu pivəni içəndə kimə oxşayırsınız? Anasının əmcəklərindən çoşqa 
kimi yapışan delfin balalarına. 
– Elədir ki var, – Mark dedi. – Bütün bu insanlar ona ad və nömrə vermək istəyəndə yanılırlar. 
Hamısı elə qərara gəlir ki, artıq onun paltarlarını dəyişmək vaxtıdır. Amma bir şeyi başa düşmürlər: o 
bir dəfə və həmişəlik geyinib, istənilən hava üçün geyinib və onlar kimisini lap uzaqdan duyur. Onlar 
belə hesab edirlər ki, Şekspirə gəlirdən müəyyən faiz təklif etsələr, işin gedişini onların xeyirinə 
dəyişmək üçün bəlli səylər göstərəcək. Ümid edirlər ki, o ortaya dəlillər qoyub cinayətin iştirakçılarını 
ifşa, onları isə müdafiə edəcək. Bunun hamısı boş-boş şeylərdir. O xoşagəlməz vəziyyətdən can 
qurtarmaq üçün heç vaxt heç kəsə kömək etməyib, özü də öz dərdlərindən heç yana qaçmayıb. 
– Düz deyirsən. 
– O axı həkim, iynə-saplı cərrah deyil ki, – Mark dedi, – yaralının yanına gələndə, nə etmək 
istədiyini görəsən – yaranı tikmək, ya da bəyəndiyi kimi kəsib-doğramaq. 
– Sənin dediyindən nəticə çıxarsaq, deməli, onu yüksək mənəviyyatlı şair adlandırmaq olmaz. 
– Yüksək mənəviyyatlı şair? Əgər onun öz pyeslərində eyni mənəvi dəyərləri təkrar-təkrar 
çeynəmədiyini, aşkar müsbət qəhrəmanları aşkar mənfilərlə qarşılaşdırmadığını nəzərdə tutursansa, 
səninlə tam şərikəm: Onda yüksək mənəviyyatlı şairlikdən əsər-əlamət yoxdur. Əgər bu məsələdə 
səninlə razılaşdıqsa, onda küll halda götürəndə, elə bunu demək istəyirdim. Gəl içək və birini də sifariş 
eləyək ki, mənəvi dayaqlar, xüsusilə də normalar məsələsinə birdəfəlik nöqtə qoya bilək. Yeri 
gəlmişkən, sən mənəviyyat deyəndə nəyi başa düşürsən? 
– Belə deyim də, – Pit dilləndi. – Mən bu sual üzərində çox düşünmüşəm və bax gör nə nəticəyə 
gəlmişəm. Məncə, mənəviyyat, bizim istifadə etməyə adətkarda olduğumuz mənada o deməkdir ki, 
yanında olanlara yaxşılıq etmək lazımdır. Bu, bəlli bir məsuliyyətdir və biz onu hər birimizin cəmiyyət 
üzvü olduğunu dərk edərək və hamımızın bir-birimizdən asılı olduğumuzu anlayaraq boynumuza 
çəkirik. Lakin bu tezisi bəzi istisnalarla yalnız müəyyən şəraitdə, müəyyən yerdə cərəyan edən ayrıca 
vəziyyət üçün keçərli, ədalətli saymaq olar. O, cəmiyyətin intellektual kəsiminin bizə sırıdığı, istənilən 
mənəvi normalara uyğunlaşmaqla sıx əlaqədar olan xeyir və şərin həqiqi və geniş dərkinə heç bir 
vəchlə yaxınlaşdırmır. Ümidvaram ki, mənim nəyi nəzərdə tutduğumu başa düşürsən. 
– Nəyi nəzərdə tutursan ki? 
– Necə deyim sənə, mən başa düşmürəm, ayrıca götürülmüş hərəkət və fəaliyyətin xeyir, yoxsa 
şər olduğunu necə təyin etmək mümkündür. Xeyir şüurun məhsuldar vəziyyətidir, əgər istəyirsənsə, 
onu ictimai ləyaqət də adlandıra bilərsən. Lakin o şey ki bəlli bir şəraitdə şüurun məhsuldar vəziyyəti 
hesab olunur, başqa şəraitdə steril və qeyri-məhsuldar da sayıla bilər. Gördüyün kimi, biz xeyir və şəri 
vəziyyətdən asılı olaraq müəyyənləşdiririk. Elə kimyəvi maddələr tək, onlar da öz-özlüyündə nə 
sərbəst, nə statikdirlər. 
– Qabları bura ver, – Mark dedi.  
O, barın yanına getdi və iki parç əla acı pivə ilə geri döndü. 
– Sənin sağlığına. 
– Gəl Hamleti bir kənara qoyaq. Bu, tamam başqa məsələdir. Amma bütün qalanları – Otello, 
Maqbet, Lir – elə şəxsiyyətlərdir ki, onların ləyaqəti bolluqdan günah və çatışmazlıqlara çevrilir. 
Bilirsən də nədən danışıram, hə? Otello məhəbbətinin izafiliyindən qısqanır. Amma gəl ona bir az da 
diqqətlə nəzər salaq. O yalnız o vaxta kimi sevirdi ki, hisslərini büruzə vermək və yaxud etiraf etmək 
zəruriyyəti sıxıb yolundan sapdırmasın. Lirin həddindən ziyadə qəlbigenişliyinin bütün ölkəyə necə 
böyük sarsıntılar gətirdiyini özün də bilirsən. Maqbet isə ona görə bəlaya düşdü ki, öz arvadı haqqında 
həddindən çox xəyala daldı. Bir sözlə, başlarına gələn xoşagəlməz hadisələrdə, əslində, onların özü 
günahkardır: təklif olunan bəlli sərhədləri, çərçivələri tanımaq istəmədilər. Hissiyyatları onlara üstün 
gəlir, şüurlu hərəkət etmək imkanlarından, qabiliyyətlərindən qat-qat güclü olurdu. Bir sözlə, onlar öz 
imkanlarıyla qətiyyən ayaqlaşmırdılar. Hərəkət zamanı yetişəndə, özü də hissiyyatlarının çağırışına 
cavab kimi yox, məsləklərinə uyğun hərəkət zamanı gələndə, bir də görürdülər ki, əslində, heç bu 
məsləkin özü də yox imiş. Onların əməllərini ədalətin ümumi, universal şkalasıyla ölçəndə görürsən ki, 
özlərini heç də yaxşı göstərmədilər. Amma eyni zamanda, onlar öz düşüncələrində haqlıydılar. Bizim 
adət etdiyimiz, hallarına acıyaraq onlara haqq qazandırdığımız koordinatlar sistemində haqlıydılar. 
Lakin onlara bəslədiyimiz bu münasibəti də yüksək mənəviyyatlı münasibət adlandırmaq olmaz. 
– Sən bilən, biz ən çox nəyə acıyırıq? 
– Qəhrəmanların halına o an acıyırıq ki, törətdikləri hərəkətlərin məsuliyyət yükünü çəkmək 
onların üzərlərinə düşür. Hərəkət etmək zərurətinin özü onların bütün məziyyətlərini heçə endirir. 
Mənəviyyat və məzmun hara yox olur görəsən? Lir, Maqbet və Otello bu və ya başqa səviyyədə öz 
törətdiklərinə görə cavab verməli olurlar və bu şəraitdə özlərini ləyaqətli aparmaları qətiyyən alınmır. 
Lirlə Maqbet isə heç buna cəhd də göstərmirlər. 
Tütün tüstüsündə kassanın altındakı pul yeşiyindən metal cingiltisi gəldi. 
– Onların hamısı özlərinin çıxardıqları səbəblə nəticə arasındakı qarşılıqlı əlaqə sisteminin işə 
düşərək necə güzəştsiz fəaliyyət göstərməsini çarəsiz vəziyyətdə müşahidə edirlər. Onlar bu sistemdən 
ona görə kənarda qalıblar ki, yaşadıqları cəmiyyətin üzvü ola bilməyiblər. Başqaları barədə 
düşünməyiblər. Başqa adamlar barədə bütün düşüncə və narahatlıqlar, əslində, səthi, qeyri-real 
narahatlıqdır. Şəxsi keyfiyyətlərin unikal toplusu onlara, əgər istəyirsənsə, başqalarının taleyinə 
sərəncamçılıq imkanı verir. Ən azından onlara belə gəlir. Bir dəqiqə dayan görüm. Məsələnin mahiyyəti 
ondadır ki, biz ətrafdakı dünyanı elə yaşadığımız ana aid olan əhəmiyyətli şəraitlər toplusundan çıxış 
edərək araşdırırıq; bu personajlar isə elə hesab edirlər ki, onların şəxsi həyəcanlarını əhəmiyyətli 
saymayan, onlara məhəl qoymayan mənəvi kodeks qarşısında heç bir məsuliyyət daşımırlar. Bu 
oğlanlar onun pazına keçirlər ki, istəsələr də, istəməsələr də, özlərinin də tərkib hissəsi olduqları bir 
mexanizmi güc bahasına üstələmək fikrindədirlər. Həmin bu mexanizm isə elə mənəviyyatın özüdür, 
daha doğrusu, çoxluğun qəbul etdiyi standartlardır. Mənə elə gəlir ki, Şekspir insana da, elə bu 
mexanizmin özünə də haqq qazandırır. 
– Əgər belədirsə, onda biz nəyə görə onu mənəviyyatlı şair adlandırmalıyıq? – Mark soruşdu. – 
Mən nəzərdə tuturam ki… Sən bir bax, gör o nə edir. Bax, gör özünü necə aparır. O əfkari-ümum 
tərəfindən qəbul olunan ünsiyyət vasitələrinin verdiyi nicat kəmərindən heç vaxt istifadə etmir və hələ 
bu azmış kimi, nə sənin üçün, nə oxucu üçün, nə də heç olmasa, qəhrəmanlarının simasında özü üçün 
məqbul ola biləcək bir xilaskar ideya-filan da təklif eləmir. 
– Bununla razıyam. 
– Belə olan halda – onun necə hərəkət etməli, qəhrəmanlarını hansı səmtə yönəltməli olduğunu 
bilmədiyini açıq-aşkar gördüyümüz halda biz hər hansı mənəvi normaları ona necə tətbiq edə bilərik 
axı? Öz problemi məgər ona azlıq edir? Gör nələrlə rastlaşır?! Dizinə kimi bataqlığa girəndən sonra 
dala qayıtmağa məcbur olur, yolundan sapır, özündən qaçıb qurtarmaq istəyir, öz mülahizələrini, öz 
düşüncələrini həndəsi qurğulara yönəldir, dalanlara dirənir, öz şirəsində bişir və nəticədə həmişə 
uğursuz olur: əgər özün necə və nədən yazdığını, düşünüb tapdığın süjetin səni hara aparıb çıxaracağını 
bilmirsənsə, axı necə yazasan? Amma süjetinin sapı heç vaxt qırılmır, bax bu məsələdə, qoca, onu, 
həqiqətən də, qiymətləndirmək lazımdır. Hər şey bir-birinə səliqəylə bağlanıb, nə əyri, nataraz bir hissə 
görərsən, nə də yanlış bir tikiş. O, öz işini bilir və gözəl başa düşür ki, nəsihət vermək dalınca düşsə, 
onun da pyesi digər dramaturqların uğursuz əsərləriylə bir sırada duracaq. 
– Şekspirdə ən əsas odur ki, – Pit yumruğunu masaya çırparaq dilləndi, – o, insanla ideyanı 
müqayisə etməyə cəhd göstərmir və ən əsası isə heç vaxt «necə davranmalı» mövzusunda hazır 
məsləhətlər vermir. 
– O, ehtiyatlı oğlan idi, nahaq yerə risk etmirdi. 
– Amma əvəzində özünəməxsus bir tərzdə düzgün adam idi. Mən xeyir və şərin onun üçün 
abstraksiya olduğunu söyləyən hər kəsi rədd edərdim. O belə axmaq bir ideyanı bizə sırımağa cəhd də 
göstərməyib. O, səmimi etiraf edirdi ki, əgər bizi də onun qəhrəmanlarının qismətinə düşən şəraitə 
daxil etsələr, çox güman ki, adət etdiyimiz mənəviyyat normaları böyük dəyişikliklərə məruz qalacaq, 
bəlkə də, tam sıradan çıxacaq. Əgər bunu şər kimi qəbul etsək, onda Şekspiri inamla immoral şair 
adlandıra bilərik. Digər tərəfdən, nəzərə alsaq ki, hər hansı təcrübə mənəviyyat barədə şəxsi 
təsəvvürləri də neytrallaşdırır, hər halda, söykəndiyimiz hansısa standartları baş verənlərin 
qiymətləndirilməsində əsas meyar kimi qəbul etməliyik. Əgər hesablama nöqtəsi mövcud deyilsə, 
təcrübənin də faydası olmayacaq və o heç bir iz qoymadan yoxa çıxacaq. 
– Nə olsun ki? 
– O olsun ki, biz indi anlayışların yerdəyişməsiylə qarşılaşırıq. Ümumun qəbul etdiyi, necə 
deyərlər, bağça-park mənəviyyatından, insanların birgə yaşamağa meylindən asılı hala salınmış ictimai-
dini razılaşmanın yerinə çox sadə bir vəziyyətə düşürük və bu vəziyyətdə insan qeyri-iradi 
mülahizələrin, qəbul olunan qərarların subyektinə çevrilir, çünki seçim azadlığına malik olan fərd 
nəticədə öz əməllərinə görə cavab verməyə məcburdur. Əgər ona bu nöqteyi-nəzərdən yanaşsaq aydın 
olar ki, o kifayət qədər mənəviyyatlı şairdir. 
– Aha. İndi biz nə nəticəyə gəldik? 
– Yenə başlanğıc nöqtəsinə qayıtdıq. 
– Yəni hara? 
– O nöqtəyə qayıtdıq ki, hər şeydə içki günahkardır, – Pit dedi. – Ayıq olsaydım, sənə çox 
asanlıqla izah edərdim hər şeyi. Amma bu vəziyyətdə fikirlər otərəf-butərəfə qaçışır, ucunu ucuna 
calamaq olmur. Mənim bu cür şeylərdən mədəm qıcqırır. 
– Bəs nə edək? 
– Gərək bir də təkrar eləyək. 
Pit baxışlarını ağzına kimi dolu pivəxananın köhnə, qaralmış ağac parçalarıyla bəzənmiş, 
güzgülər asılmış divarlarında gəzdirdi. O, qırmızı şərfli qızın başı üstündən güzgüdə öz üzünü gördü, 
amma baxış trayektoriyasının üstündəki tənbəki tüstüsü və sayrışan siluetlərin ucbatından özünü o 
qədər də aydın seçə bilmədi. Güzgüdəki əksinə biganə nəzərlərlə baxaraq əlini kibrit və siqaret 
qutusunun dalınca uzatdı, siqaretin birini yandırdı. 
– Yaxşı, – Mark pivə parçlarını masanın üstünə qoyaraq dedi, – görünür, pivəxanada artıq hamı 
bilir ki, bu gün burada məxsusi bir qonaq peyda ola bilər. 
– Hə, – Pit dedi, – Ölüm Mələyi artıq damın üstündən uçdu. 
– Maraqlıdır, görəsən, ona kafenin hesabına vurmaq üçün bir şey süzüblər, ya yox? Sənin 
sağlığına. 
– Bilirsən nə var, Mark? Sənin sağlığına. Deyimmi sənin problemlərinin mahiyyəti nədədir? 
– Nədədir? 
– Yaşaya-yaşaya mifə çevrilmək istəyirsən. 
– Məni sən mifləşdirirsən. 
– İstəyirsən, bununla necə mübarizə aparmaq lazım olduğunu deyim? 
– Ümidvaram bu məsləhətin üçün pul almazsan? 
– Qulaq as. Mən yol və həqiqətəm. Mən dirilmə və həyatam. 
– Buna həvəslə inanıram. 
– Bu İncildəndir, – Pit dedi. – Anadan olanda məni artıq gözləyirdilər, evimizin kandarında 
əllərində işə düzəlmək üçün doldurulmuş ərizələri olan adamlar durmuşdu. Dedim ki, iki şərtlə 
razılaşacağam. 
– Maraqlıdır, hansı şərtlər idi? 
– Əvvəla, mənə tam hərəkət azadlığı lazımdır. O cümlədən, təbii ki, sərbəst qrafik – mən 
hesabatlarımı özümə uyğun zamanda göndərəcəyəm. 
– Bəs onlar nə dedilər? 
– Birbaşa cavab verən olmadı. Amma o vaxtdan bəri qarabaqara dalımca gəzib hər sözümü 
yazırlar. 
– Əşşi, bu qurmadır, – Mark dedi. – Bəs ikinci şərtin nəydi? 
– Mən başı yaxşı işləyən İudanı özümə ortaq istəyirdim. 
– Bəs sonra? 
– Nə sonra? Bir dənə normal satqın tapmadım ki, tələbnamənin tələblərinə uyğun gəlsin; şərt 
kəsiləndən, hər şey deyiləndən, ediləndən sonra, onlar müqavilənin şərtlərini yerinə yetirməkdən imtina 
edirlər. 
– Bəs hər şey deyiləndən və ediləndən sonra nə baş verdi? 
– Son söz Tanrının oldu. 
– Nədir, o, sözünü sənə dedi? Qulaqlarıma inanmıram. 
– Tanrı! – Pit dedi. – Qulaq as! O bütün bəlalarında özü günahkardır – gərək çiyinlərinin 
üstündə baş gəzdirəsən. Lakin o başa düşə bilmirsə ki, yeganə pənahı mənəm və yalnız mən onu 
düşdüyü zibildən çıxara bilərəm, onda dərdə şərik olmaqdan başqa çarə qalmır. Stəkanı ver bura. 
O, bara yaxınlaşdı. Markın yad çiyinlərin və başların üstündən güzgüyə baxmaq növbəsi çatdı. 
Diqqətlə nəzər salıb sifətindəki qaşqabaqlı ifadəni qovmaq qərarına gəldi, bunun üçün əlləriylə 
alnındakı qırışları hamarlamağa çalışdı. 
– Dirsəklərini yığışdır. 
– Hə, necə oldu, bu vəzifəni tutmağınla əlaqədar sənə hörmət yağdırdılar? – Mark soruşdu. 
– Vəzifə? 
– Tanrının yavəri. Ey, dayan, deməli, onda sən elə Müqəddəs Ruhsan da. 
– Əşşi, yeri get işinə, – Pit əyləşərək dedi. – Yox, həqiqətən, bilmək istəyirsənsə, bütün bu 
məsələlərlə artıq qurtarmışam. Bir az məzələndik, bəsdir. Yaxşısı budur, eşit. Əvvəllər elə bilirdim ki, 
dahiyəm. Amma sən demə, yox. Mən ortabab adam imişəm. Bütün sirr də bundadır. Lakin qəlbimin 
dərinliklərində, dostum, irəli addımlamağa hazıram. Mənim yerim orada, yuxarıdadır. Özümü 
əhəmiyyətsiz bir toz dənəciyi kimi hiss etmək istəmirəm. Belə olanda qiymətim aşağı düşür. Amma 
mən bir insan kimi, özümdən imtina etməyə hazıram. Məsələ bundadır: elə yaşamaq istəyirəm ki, 
həyatın zirvəsinə ucala bilim. Hə. Bir də, söz elə olurdu ki, özüm barədə çox qərəzsiz danışırdım, 
hərdən lap dilimdən kobud sözlər də çıxırdı. Onları geri götürmək fikrində deyiləm. Amma həqiqət 
bax, bundadır. Hər bir şəxsdə pis cəhətlərdən başqa yaxşı şeylər də az deyil və sənin bütün 
çatışmazlıqların əhəmiyyətli üstünlüklərini qətiyyən kiçildə bilməz. 
– Məndə heç bir çatışmazlıq yoxdur, – Mark dedi. – Mən yüksək keyfiyyət və gözəl 
xasiyyətlərdən ibarətəm. Mənə mənəvi yarlıqlar asmaq fikrinə düşmə. Mənim çatışmazlığım yoxdur. 
– Bəh-bəh. Təkcə bu bəyanatla məndən yaxanı qurtara bilməzsən, çünki bütün çatışmazlıqların 
sənin həyasız sifətini qalın bir təbəqəylə örtür. Bax, yaxşısı budur, üzünü yumağa cəhd elə. Amma məni 
bir şey düşündürür ki, sənin kimi oğlan tamam sifətsiz nə edəcək? 
– Heç olmasa, sümüklərimi qırma, – Mark dedi və bara tərəf getdi, iki stəkan ikiqat viski ilə geri 
qayıtdı. 
– Vay səni, pis deyil. 
– Heç bir etiraz qəbul olunmur, – Mark dedi. 
– Yaxşı, onda kimin sağlığına içək? 
– Mən Virciniyanın sağlığına təklif edirəm. 
– Olar. 
– Bəs sağlıq necə olacaq? 
– Ciddi və asketik, – Pit dedi. – Sadəlik ən böyük məziyyətdir. 
– Belə de. Bəs bu sağlıqda sözlərin düzümü necə olacaq? 
– Virciniyanın şərəfinə. 
– Nümunəvi sağlıqdır, lap dərsliyə girəsidir. 
– Heç bilmirəm, bu barədə sən nə düşünürsən? 
– Nə düşünürəm? 
– Dəqiqləşdirmələr olacaq? 
– Yox, mənim xoşuma gəlir. 
– Lap əla.  
Onlar stəkanlarını qaldırdılar. 
– Məncə, düzgün sağlıqdır, necə bilirsən? 
– Lap dərsliklərə yazılasıdır, – Mark dedi. 
– Haqlısan. 
– Gərək hərdənbir Lenin də sağlığına içək. 
– Onun şərəfinə pivə də gedər, – Pit dedi. 
– Əlbəttə. 
– Amma əvvəlcə viskimizi bitirək. 
– Oldu. 
– Okey. 
– Dayan bir, – Mark dedi. – Toqquşduracağıq? 
– Yox. Bu, minimalizm prinsiplərindən imtina etmək olardı. 
– Hə, düz deyirsən. 
– Hazırsan? 
– Hə. 
Onlar stəkanlarını qaldırdılar. 
– Virciniyanın şərəfinə. 
– Virciniyanın şərəfinə. 
– Əla viskidir, – Pit dedi. 
– İndi isə Lenin sağlığına vuraq. 
– Hə. 
– Amma elə-belə… «Lenin sağlığına» demək olmaz axı. 
– Razıyam, sağlığı təkrarlamağa dəyməz. 
– Tapdım, – Pit dedi. 
– Nə? 
– Vaynblattın şərəfinə. 
– Əla. 
Onlar parçlarını qaldırdılar. 
– Vaynblattın şərəfinə. 
– Vaynblattın şərəfinə. 
– Maraqlıdır, indi görəsən, orada necədir, – Mark soruşdu. 
– Çox güman ki, Zəfər Tağının altında oturub, fleytasını üfürür. 
– Qulaq as, başa düşürsən ki, haradasan? 
– Haradayam ki? 
– Londonun mərkəzində – sözün hərfi mənasında. Mədəniyyətin beşiyində. 
– Artıq içimdə ona qarşı heç bir hissiyyat qalmayıb. Özümü yalandan belə göstərirəm. 
– İndi mənim qulaqlarımdan da pivə axacaq. 
– Gör sənə nə deyirəm, – Pit dilləndi. – Fəza – qavrayışdır. Zaman isə formal şərtdən başqa bir 
şey deyil. 
– Pit, – Mark dedi, – mən səhər oyananda üstümə hər tərəfdən o qədər tartan-partan tökülür ki… 
Bunu lap açıq etiraf edə bilərəm. 
– Yəqin, ona görə də nə sual versən, «yox» cavabını qətiyyən qəbul etmirsən. 
– «Yox» – cavab deyil, çünki cavab həmişə «hə»dir. «Yox» – yox deyil. «Yox» – heç nədir, sən 
heç nə olanda isə sual da olmur. «Yox» keyfiyyətində «yox», əslində, «hə»dir, bu, dəqiq belədir. Əgər 
belə olmasaydı, sən doğulanda yanına heç kim gəlməzdi və bütün «yox»lar heç gərək də olmazdı. 
– Yox, yox, elə deyil, inkarı inkar İlahiylə bəhsə girməkdir, – Pit dedi. – Bu, onun çox böyük 
səhvi idi. 
– O məhz ilişəsi yerdə ilişib. 
– Bu ilişikdə ilişməliydi də, – Pit dedi. 
O, parçları götürüb qalxdı, bardan yenə iki pinta
3
 pivə ilə qayıtdı. 
– Bilirsən, Mark, axı sən haqlısan. Bu məsələdə o ilişməliydi. 
– Biz artıq on səkkizinci yuvaya çatmışıq? 
– Hə, gölün lap kənarındayıq, təkcə suya tullanmaq qalır. 
– Qulaq as, – Mark dedi, – mənim gələn ilə abunəmi ləğv elətdir, danışdıq? Abunədən imtina 
edirəm. 
                                                 
3
  Пи нта  – Ин э и л т я р я  в я  АБШ-да  0,56 ме т р я  б я р а б я р  ма й е  в я  дя н я в я р  ма дд я л я р  
ц ч ц н  юлч ц  в ащи д и  
– Orada – barın yanında bir şair vardı, – Pit dedi. 
– O sənə nə dedi? 
– Soruşdu ki, kim olduğunu bilirəmmi. 
– Sən nə dedin? 
– Dedim ki, ona oxşamırsan. 
– Afərin, başın işləyir. 
– Ravvin sevgilisiylə yataqda uzanıb, – Pit dedi, – bu yerdə mənzilin sahibəsi qapını döyür. O 
yerindən dik atılır, cumur çarpayının altına, şlyapası isə çarpayıda uzanmış qadının ayaqlarının arasında 
qalır. Ev sahibəsi içəri girir. «Vay! Bu nə işdir, ya Rəbbim! – deyə qadın çığırır. – Sənin o yerin bizim 
ravvini tamam sovurub ki içinə!» 
Hər ikisi gülməkdən masanın üstünə sərildi. 
– Səndə yəhudi ləhcəsi qiyamət alınır. – Mark dedi. – Kimdir burada yəhudi, sən, yoxsa sən? 
– Adətə bağlıdır, – Pit dedi. – Fikir vermisən ki, bu pivəxanada çox gözəl qadınlar toplaşır? 
– Əlbəttə. Bəs Virciniya haradadır? 
– Evdə. 
– Evdə, yəni harada? 
– Öz evində. 
– Belə de. 
– Hə, məsələ bundadır. Mən, deyəsən, ayılmağa başlayıram. 
– Ayılmağa? Görünür, sən məndən yaxşı görməyə başlamısan. 
– Mən məsələnin mahiyyətinə üst-üstə qalaqlanmış yalançı mülahizələr içindən keçərək 
gəlirəm, qoca. 
– Amma məndən soruşma ki, – Mark dedi, – bu mahiyyət nədən ibarətdir. Əslində, bunu heç kəs 
anlamır… 
– Sakitləş, sənsiz də baş çıxararam. 
– Yox, bunu heç kəs başa düşmür və heç kəs sənə bu barədə bir söz deyə bilməyəcək. 
– Ay dedin ha. 
– Hə dəqiqi budur, – Mark dedi. – Bəs camaat niyə dağılışır? 
– Yəqin, bağlanır. 
– Düzünü deyək ki, heç vaxtı deyildi. Doğrudan onlar bizi buradan çıxaracaqlar? Bax, deyəndə 
ki, getmək vaxtıdır, məni ehkamçılıqda ittiham edirlər. 
– Buranın sahibi, yəqin, heç bu sözləri tələffüz də eləyə bilməz. 
– Sən «ehkam» sözü altında nəyi nəzərdə tutursan? 
– Qalx görək. 
– Qalxdım: bir, iki. 
– Getdik. 
– Addımla, marş. 
Onlar Oksford-stritlə addımladılar və tində küçəni keçərək, Qreyp-stritə döndülər. Mark avtobus 
dayanacağının tirinə söykənib durmuşdu. 
– Bəs bizim balın kraliçası indi haradadır? 
– Metroyla getdi, – Pit dedi. 
Avtobusda Mark o dəqiqə yuxuya getdi. Öz dayanacaqlarına çatanda Pit onun düşməsinə kömək 
elədi. Küçənin, az qala, lap ortasında durmuşdular. 
– Bərk tut, – Pit dedi. 
– Mənim üzrlü səbəbim var! 
– Qəbuldur. Açarın hanı? 
Onlar dəhlizə yumbalandılar. 
– Pit, – Mark dedi, – biz nəsə mühüm bir şeyin lap başlanğıcında bundan duyuq düşürük. 
Pit yataq otağının qapısını itələdi və işığı yandırdı. Birtəhər otağa girdilər. 
– Çıxaraydın da bunları əynimdən. 
– Qonçarovun «Oblomov»u. 
Pit döşəməyə oturdu, Markın ayağını qaldırdı və çəkməsini birtəhər çıxardı. 
– İvan İvanoviç, – Mark deklomasiya elədi, – özünü vurdu. 
– Boynuma minnət qoy. Get yat! 
Mark elə köynəkdəcə yorğanın altına girdi. Pit isə çarpayıda əyləşərək gözlərini ona zillədi. 
– Pit! 
– Hə. 
– Şübhə yoxdur. 
– Heç ola da bilməz, – Pit dedi. 
 
 
XXIV fəsil 
 
 
– Mən kabus gördüm. 
– Nə gördün? – Mark ona sarı çöndü. 
Onlar «Qu quşu» barında oturmuşdular, axşamçağı idi. Piştaxtanın o üzündə dondurmanı 
pəncərədən süfrə bəzəyənlərə ötürən ana ilə qızı italyanca danışırdılar. 
– Təsadüfən küçəni keçən o oğlan Len deyil ki? 
– Gözlərimə inanmıram. 
Len iki avtobusun və mebel maşınının arasından sivişib çıxdı, özünü səkiyə yetirib şüşə qapıdan 
içəri baxdı. 
– Bu kimdir belə, ilk dəfədir görürəm, – Mark dedi. 
O gülümsünərək masaya yaxınlaşdı. 
– Milad bayramınız mübarək! 
– Sən axı deyəsən, yeni torpaqları fəth etməyə gedirdin, – Pit dedi. – Paris necədir, səndən sonra 
ondan nəsə qaldımı? 
– Mən Parisə getmişdim, – Len əyləşərək dedi. – İki gündür qayıtmışam. 
– İki gün? – Mark dedi. – Bəs bu iki gündə nəylə məşğul idin? 
– Güc yığırdım. 
– Elə görkəmdəsən ki, elə bil, on iki kontingentin polisi birdən düşüb dalına, – Pit dedi.    – 
Boynuna al görək, niyə aradan çıxmısan? 
Len onlara baxdı. 
– Burada işlər necədir? 
– Əladır, – Mark dedi. – Sən niyə tez qayıtdın? 
– Niyə qayıtdım? Ona görə ki, səbəb vardı. Sizə bu barədə danışmağa hazırlaşmıram. Ya da eybi 
yox. Danışaram. 
– Hə, dillənməyəcəksən? – Pit dedi. 
– Hər şey pendirin ucbatından oldu. 
– Pendirin ucbatından? 
– Hə, pendirin ucbatından. O murdar iyli kamamberə
4
 görə oldu. Bu, mütləq baş verəcəkdi, lap 
dəqiq deyirəm, lap birinci dəfə olmasa da, iyirmi səkkizinci dəfə mütləq baş verəcəkdi. Mənim 
qızdırmam azı beş yüz dərəcə qalxdı, həqiqi sözümdür. Üşütmədən tir-tir əsirdim, eyni zamanda da, 
gecə tualetdən çıxa bilmirdim. Fikirləşdim ki, taledən qaçmaq olmaz. Əgər qismət deyilsə, nə etmək 
olar? Bilirsiniz, bu nəyə bənzəyirdi? Zırpı bir adam topa zərbə ilişdirir, sən də onu tutmağa çalışırsan, 
top isə sənin qucağına düşmək əvəzinə düz gözünə dəyir, bu vəziyyət də «qarnından dəyir» desəm, 
daha düzgün olar. Yox, artıq hər şey qaydasındadır. İndi gündə cəmi üçcə dəfə tualetdə iclasım olur. 
                                                 
4
  Ка мамб е р  – п е н д и р  нюв ц  
Artıq bu prosesi nisbətən tənzimləyə bilirəm. Səhər-səhər bir dəfə əməllicə otururam, sonra da lanç 
ərəfəsində yüngülvari… bir dəfə də çaydan sonra, getdi düz axşama kimi; axşama kimi sərbəstəm. Nə 
istəsəm, eləyə bilirəm. Uşaqlar, görürəm məni yaxşı başa düşmürsünüz. Kamamberlə ünsiyyətin bütün 
qəlizliyi bundadır ki, o ölməzdir. Əslində, kamamber əsl həyatını siz onu yeyəndən sonra sürməyə 
başlayır. Ən azından həmin o konkret kamamberi dəqiq deyə bilərəm – mənə qismət olanı. Yanına 
getdiyim həmin o alman tanışım kamambersiz yaşaya bilmirdi, hətta yatağa da onunla girirdi. Onu da 
deyim ki, bu sahədə böyük mütəxəssisdir. 
– Heç olmasa, onu büküb-eləyirdi? – deyə Mark soruşdu. 
– Əlbəttə. Təbii ki, bükürdü. Amma, ümumiyyətlə, o bu pendirlə çox kobud, qəddar davranırdı. 
Onu elə dişləyirdi ki, bunu gərək görəsən e, dişlərini ona sancırdı, sonra da bütün diqqətini pendirin 
dadında cəmləşdirirdi. Gərginlikdən burnunun ucundan tər damcılayırdı, amma kamamberlə döyüşdən 
həmişə qalib çıxırdı. Mən heç o dostumun başqa nəsə yediyini görməmişəm, hərdən pomidor, ya da 
göbələk-zad götürürdü, vəssalam. Belə incə təfərrüatlara görə üzr istəyirəm, amma onun sidiyindən ən 
qoca Əhdi-Ətiq ravvininkindən də pis qoxu gəlirdi. 
– Sən Parisdə bir həftədən artıq oldun, – Pit dedi. – Orada daha nə gördün? 
– Yadımda deyil, – Len dedi. – Hər şey yaddaşımdan silindi, sovruldu. Elə Paris barədə düşünən 
kimi, həmin o andıra qalmış pendir düşür yadıma. 
– Qulaq as, – Mark dedi. – Bəsdir özünü gicliyə qoydun. Orada nə baş verib? Niyə belə tez 
qayıtdın? 
Len başını yelləyib gülümsündü. 
– Yox, – dedi. – Pendir elədi hamısını, başqa heç nə. Pendir elədi. 
 
 
XXV fəsil 
 
 
O, qapını açdı. 
– A-a. 
– İstidir ora? 
– Bura gəl, – Pit dedi. 
Qız onun yanında divanın üstündə oturdu və oğlan başını onun dizləri üstə qoydu. 
– Bu gün günorta bizim işdə kimsə unitaza zibil doldurmuşdu, – göz vuraraq dedi.          – 
Kanalizasiya da tutuldu. Məndən də bir az şübhələndilər. Amma səhv etmişdilər. Səhv izə düşmüşdülər. 
Mən öz istəyimə tamam başqa yolla da nail ola bilərəm. 
Qız əlini onun alnına çəkdi. 
– Sən çox işləyirsən. 
– Dünya belə qurulub da. İşləmək lazımdır.  
O, ayaqlarını divanın qoltuğuna qoydu. 
– Sən necəsən? 
– Normal. 
– Yolüstü kitabxanaya baş çəkdim, – dedi. – Bəlkə, düz bir saat kitab eşmişəm: itlər və atlar, 
antropologiya, psixologiya, poeziya topluları, daxili yanma mühərrikləri, matros-xilasedicinin dərsliyi, 
hətta bir vervolfun – canavara çevrilən birisinin tarixçəsini də tapıb çıxardım. Yeri gəlmişkən, heç 
özünü vervolf kimi hiss etməmisən? 
– Nə bilim? 
– Sən təsadüfən yarasa-vampir deyilsən ki? 
– Ona sən daha çox oxşayırsan. 
– Mən? Əşşi, mən mədəni meşşanam.  
Kölgələr otaq boyu uzandı. 
– Len qayıdıb. 
– Len? Nəsə gəlişi çox tez oldu. 
– Yüz faiz nəyisə gizlədir. Ha çalışdıqsa, boynuna almadı, elə hey burcuxdu. 
– Maraqlıdır, insanlar daim nəyisə gizlətməyə çalışırlar, sirli görkəm alırlar, – qız dedi. 
– Düşünürsən ki, bunun səbəbi maraqlıdır, hə? 
– Ən azından, qətiyyən aydın deyil ki, niyə belə eləməlisən. 
– Mən də səbəbini bilmirəm. 
– Bu axı hər şeyi yalnız dolaşdırır, – o dedi. – Şəxsən mən inanmıram… 
– Nəyə? 
– Ona ki, hamımız məhz belə yaşamalıyıq. 
– Əlbəttə, heç kəs belə yaşamamalıdır. 
– Mən də elə onu deyirəm də. 
– Mənim ad günümə nə almaq istəyirsən? 
– Hə, doğrudan ha. Sən özün nə istəyirsən? 
– Kitab istəyərdim, – oğlan dedi. – Əla bir cilddə kitab istəyərdim ki, bir az maariflənim. İçində 
uzun sözlər olmasın. Özü də iri hərflərlə yazılsın. 
– Danışdıq. 
– Qulaq as, ağlıma bir şey gəldi. Yəqin, hərdən mənim barəmdə düşünürsən, xəyala dalırsan, 
elədir? 
– Özün bunu çox gözəl bilirsən. 
– Bu işə son qoymaq lazımdır. 
– Nəyə? 
Qız yuxarıdan-aşağı onun üzünə baxdı, sonra isə pəncərəyə sarı çöndü. 
– Pit. 
– Hə? 
– Səndən bir şey xahiş etmək istəyirəm. 
– Nə? 
– Mən dincəlməliyəm. 
– Necə? 
– Mənə dincəlmək lazımdır. 
– Dincəlmək? 
– Hə. 
– Nəyi nəzərdə tutursan? 
– Mən yaman əldən düşmüşəm. 
Oğlan oturub üzünü ona çevirdi. 
– Mənə sakitlik lazımdır. Mənə istirahət lazımdır.  
O qalxdı. 
– İstirahət? 
– Hə. 
– Sən nədən danışırsan? 
Qız hərəkətsiz oturmuşdu. 
– Nədən istirahət? 
– Nədən? 
– Hə, nədən? 
– Bizdən. 
Pit peysərini qaşıdı. 
– Niyə? Nə olub ki? 
– Mən yorulmuşam. 
– Doğrudan? 
Oğlan pəncərəyə yaxınlaşıb küçəyə baxdı. 
– Uzun çəkməz. 
– Nə qədər? 
– Nə bilim… iki həftə-zad. 
– Axı mən səni həmişə incitmirəm. Həmişə gərgin olmursan, elə deyil? 
– Yox, gərgin olmuram. 
– Onda bəs nə olub? 
– Yorulmuşam. 
– Sən bu iki həftəni nə etmək istəyirsən? 
– Heç nə. 
– Gözlərimin içinə bax. 
– Niyə? 
– İşığın əksinə oturmusan, üzünü görə bilmirəm. Mənə bax. 
– Baxıram. 
– Məni görürsən? 
– Hə. Sən – pəncərənin fonunda açıq rəngli siluetsən. 
– Əynində mənim paltarım var. 
– Hə. 
– Belə eləmək olmaz, lazım deyil. 
– Nəyi nəzərdə tutursan? 
Oğlan siqaret yandırıb gülümsündü. 
– Yaxşı, Cinni. Mən bunu öz kitabımıza qeyd edərəm. Qara kitaba yox, qırmızısına. 
Kibrit çöpü əzici qaranlıqda asta-asta sönürdü. O, alova baxırdı, sonra odun barmaqlarına lap 
yaxınlaşdığını görəndə iti hərəkətlə çöpü açıq pəncərədən çölə atdı. Küçə tamam qaranlıq idi. 
– Elə düşünmək olar ki, biz haradasa eskimosların yanında, Uzaq Şimaldayıq, – o dedi.       – 
Qaranlıqdır, göz-gözü görmür, indi kimin ovuna çıxmısansa, tut görüm, necə tutursan... 
O çöndü. Qız ona baxırdı. 
– Okey. Dincəlmək istəyirsən, dincəl. Sənə uğurlar. 
– Çox sağ ol. 
– İki həftə. Narahat olma. Qaniçən siçan kimi sənin pəncərənə qəfil soxulmayacağam. Mənim 
vampirlik mövsümüm hələ yetişməyib. 
Qız yaxınlaşıb onunla yanaşı pəncərənin qarşısında durdu, oğlanın əlinə toxundu. 
– Yox. Öpmə məni. İstəmirəm. 
 
 
ÜÇÜNCÜ HİSSƏ 
 
XXVI fəsil 
 
 
– Nə dedin? 
– Heç nə. 
– Sən heç vaxt heç nə demirsən. Yox. Amma onsuz da, hər dəfə bu mövzuya qayıdırsan. 
– Nəyə qayıdıram? – Mark dedi. 
– Həmin söhbətə. 
– Gecə saat dörddür. Artıq yorulmuşam. 
– Sən yorulanda nə edirsən,  yatağa uzanırsan? 
– Tamamilə doğrudur. 
– Özün də daş kimi yatırsan. 
– Əlbəttə. 
– Bəs yuxudan duranda nə edirsən? 
– Yeni günü qarşılayıram və harasa gedirəm. 
– Bəs hara gedəcəyini qabaqcadan fikirləşirsən? 
– Hara lazım oldu, ora da gedirəm. 
– Mən sənə bir sual vermək istəyirəm, – Len dedi. 
– Kimin buna şübhəsi var ki… 
– Suallara cavab verməyə hazırsan? 
– Yox. 
– Axı deyirsən ki, soruşmağa adət etməmisən. Əgər cavab vermirsənsə, soruşmursansa, onda nə 
edirsən? 
– Harasa gedirəm. 
– Və quzu kimi yatırsan? 
– Hə, məhz quzu kimi. 
– Bəs harasa gedəndə nə edirsən? 
– Sualın elə budur? Hə? 
– Hansı sual? 
– Hə, davam elə. 
– Hansı sual? 
– Sən mənə sual verməyə hazırlaşırdın. 
– Nə barədə? 
– Sual budur? 
– Yox, bu, sənə verməyə hazırlaşdığım sual deyil. 
– Bəs o sual hansıdır? 
– Bu, başqa sualdır. 
– Hamısı elə başqa sualdır. 
– Yaxşı, qurtar. 
– Yaxşı. Davam elə, – Mark dedi.  
Len qalxdı. 
– Sən «davam elə» deyəndə nəyi nəzərdə tutursan? – o soruşdu. – Mən sənə sual verdim. Sən 
isə cavab vermədin. 
– Hansı sual? 
– Harasa getdiyin günlərdə nə edirsən? 
– Dincəlirəm. 
– Bəs dincəlmək üçün yeri haradan tapırsan? 
– Gah buradan, gah da oradan.  
– Amma özünün razılığınla, hə? 
– Şübhəsiz. 
– Sən axı fövqəladə adam deyilsən, hə? 
– Yox, mən fövqəladəyəm. 
– Harada dincələcəyini özün seçirsən? 
– Bəzən. 
– Və bu yer harada desən ola bilər də, elə deyil? 
– Məndən nə istəyirsən? 
– Sənin evin var? 
– Yox. 
– Sən nə dedin? 
– Yox. 
– Bəs harada olursan? 
– Evlərin arasında.  
Len oturdu. 
– Tanrıya inanırsan? 
– Nə? 
– Tanrıya inanırsan? 
– Kimə? 
– Tanrıya. 
– Tanrıya? 
– Sən Tanrıya inanmırsan? 
– Mən Tanrıya inanırammı? 
– Hə. 
– Bir də təkrar edə bilərsən? 
– Peçenye götür. 
– Sağ ol. 
– Bu, sənin peçenyendir. 
– Burada iki dənəsi qalıb. Biri sənə, biri mənə.  
Len durdu. 
– Sən başa düşmürsən. Heç vaxt başa düşmürsən. 
– Doğrudan? 
– Bilirsən əsas nədir? Bilirsən, ən başlıca sual hansıdır? 
– Yox, hansıdır ki? 
– Əsas sual budur ki, sən kimsən? Niyə, necə, hətta nə də yox, məhz kimsən. Mən, yəqin, pis-
yaxşı artıq özümdən baş çıxarmışam. Hərdən isə sənin kim olduğunu da anlamağa başlayıram. Lakin 
son nəticədə – sən kimsən axı? Söyləmək çətindir: sən özün kimliyini bilirsənmi? Yalnız ona görə 
çətindir ki, sənin öz sözlərinə əsaslansaq, istənilən açarı yalnız onunla açılmağa hazır olan istənilən 
açaryerinə sala bilərsən, amma bu ona görə mənasızdır ki, bu mexanizm «sarsaqlardan mühafizə» 
sistemiylə təchiz olunmayıb və təbii ki, mükəmməl deyil. Bunun mənə, ümumiyyətlə, heç bir aidiyyəti 
yoxdur, bu, mənim işim deyil. 
Len əllərini belinə qoyub otaqda gəzişdi. 
– Bayaq dediyim kimi, bəzən mənə elə gəlir ki, səni yavaş-yavaş anlamağa başlayıram, amma, 
əslində, bu sırf təsadüfdür. Özü də ikitərəfli təsadüf. Yəni müşahidə olunanla müşahidə edən eyni 
zamanda eyni nöqtədə olurlar. Belə bir təsadüfün ehtimalı kifayət qədər yüksəkdir. Biz təsadüflərdən 
çox asılıyıq və bu qəbil hallar baş verəndə, ya da ən azından, baş verdiyini güman edəndə, gərək özünü 
dümsükləyərək inandırasan ki, bütün bunların illüziya, hətta adi qarabasma olması ehtimalı mövcuddur. 
O, otağın küncündə dayandı. 
– Hər bir konkret zaman kəsimində səni təşkil edən, ya da ən azından, mənim fikrimcə, elə 
sənin öz düşüncənə görə də səni təşkil edən şeylər daim, lap saniyəbəsaniyə dəyişir; elə dəhşətli bir 
sürətlə dəyişir ki, mən bu dəyişiklikləri izləməyə də vaxt tapmıram; bu hələ azmış kimi, tamamilə 
əminəm ki, heç sən özün də bunları müşahidə etməyə fürsət tapa bilmirsən. «Sən kimsən» – bu sual 
mənim üçün daim naməlum qalır və bu barədə çox vaxt heç minimal təsəvvürüm belə olmur, lakin 
sənin kim olduğunu anlamağa başladığım həmin anlarda mənə elə gəlir ki, bunu mütləq dəqiqliyiylə, 
tam mükəmməlliyiylə dərk edirəm və əgər mən belə zidd qütblərə sürüklənirəmsə, sənə münasibətimə 
necə əmin ola bilərəm? Sənin sayın-hesabın yoxdur. Mən səndə nə görə bilərəm, nəyi dəqiq anlaya 
bilərəm ki, yaxamdan əl çəkməyən bu ideyanı, heç olmasa, müvəqqəti unudum? Sən bir çox fikirlərin 
və əks təsvirlərin məcmususan. Bu əkslər nə qədərdir? Kimin əksləridir bu? Nədə əkslərdir? Yəni bu 
həmin o nəsnədir ki, sən ondan ibarətsən? Okeanın qabarması özündən sonra hansı zir-zibili qoyur? Bu 
zibilin başına nə gəlir sonra?.. Mən artıq nə baş verdiyini görmüşəm. Lakin bunu görəndə danışa 
bilmirəm. Uzaqbaşı barmağımla göstərə bilərəm. Əslində, heç bunu da eləyə bilmirəm. Zibil artıq 
üyüdülüb, qarışdırılıb və dənizin onu yenidən alıb aparmasına hazırdır. Mən onun hara getdiyini 
görmürəm. Yaxşı, bəs onda nə görmüşəm ki? Mən nə görmüşəm – zibil, yoxsa mahiyyətin özünü? 
Bütün bunlar nə deməkdir? Və bunlar sənə haqq verirmi ki, qarşımda durub kim olduğunu bildiyini 
söyləyəsən? Bu axı görünməmiş ədəbsizlikdir. Böyük bir səhra var və hərdən onun üzərində də külək 
sakitləşir. Bəlkə də, məni inandıra bilərsən. İnandıra bilərsən? Amma çətin ki, bunu eləyəsən, çünki hər 
dəfə deyəndə ki özünün kimliyini bilirsən, sənə inanmıram. Əgər inanacağım, ya da inanmağa cəhd 
edəcəyim barədə nəsə deyə bilsəydin, mən yəqin, səni öldürər, tiyənin bircə zərbəsiylə şırımlardım. 
Lakin səni heç vaxt öldürə bilməyəcəyəm, çünki sən mənə lazım olan cavabı heç vaxt verməyəcəksən. 
Nə sən, nə də Pit. Sizin hər ikiniz ətrafınıza diqqətlə göz gəzdirməlisiniz. Məncə, bütün bunlar son 
dərəcə sadədir. Sən, çox güman ki, Pitin Qara Cəngavərisən. O da sənin Qara Cəngavərin ola bilər. 
Amma bir şeyi yəqin bilirəm ki, öz lənətimi çiyinlərimdə daim daşımalıyam, mən iki Qara Cəngavərlə 
yaşamağa məhkumam və sizin kimliyinizi dərk etməyənə kimi özümün kim olduğumu anlaya 
bilməyəcəyəm. 
– Yox, səndə nəsə düz alınmır. 
– Səhvin var. 
– Sən qara cəngavərlər haqqında nə qatıqladın? 
– Biri artıq buradadır. Qara Cəngavərin biri. Pərdənin dalındadır. Pit səninkidir, sən isə onunku. 
Siz bir-birinizin hesabına yaşayırsınız. 
– Biz bir yerdə əla dil tapırıq: bir tavan altına düşən kimi evdə mütləq yanğın başlanır. 
– Bunu eşitməyimə şadam. 
– Yaxşı, – Mark ayağa qalxaraq dedi. – Sənə yalnız bir şey deyə bilərəm. 
– Amma bir az ehtiyatlı ol. 
– Bilmirəm istəyimiz nədir. Amma bu istək nə olur-olsun, biz ona heç vaxt nail ola 
bilməyəcəyik. 
– Niyə ki? 
– Çünki artıq ondan varımızdır.  
Len oturdu və gözlərini yumdu. 
 
 
XXVII fəsil 
 
– Eşq olsun, dostum. 
– Eşq olsun. Gir içəri. 
– Küçədən keçirdim, birdən yadıma düşdü ki, bəlkə, sənə baş çəkim, – Mark dedi. 
– Əyləş, – Pit dedi. – Yağış yağır hələ? 
– Yox. Yağırdı məgər? 
– Yağmırdı ki? 
– Yox, sonuncu qırx beş dəqiqədə yağmırdı. 
– Nədir, qırx beş dəqiqədir piyada gəlirsən? Heç ağlıma gəlməzdi ki, belə igidliyə gücün çata. 
Mark gülüb qəlyanını doldurmağa başladı. 
– Haradan almısan onu? 
– Əşşi, çoxdan məndədir. İndi də qərara gəlmişəm ki, çıxarım, bir havasını dəyişsin. 
– Nə tənbəkidir çəkdiyin? 
– «Üç rahibə». 
– Ay iylənir ha. 
– Hə, siqaretlə müqayisədə böyük fərqi var.  
– Yəqin, məni tüstüyə basıb buradan qovmaq istəyirsən. 
– Mən o mənada deyirəm ki, yaxşı qəlyandır. Lap təzəcə təmizləmişəm. 
– Vurmaq istəyirsən? 
– Narahat olma. 
– Qəlyan təmizləyirsən, piyada yeriyib ayaqlarını yumşaldırsan. Bu enerjinin mənbəyi 
haradandır? 
– O qız yadındadır? Sonya? 
– Hansı? 
– Mənimlə yığıncaqda olan. 
– Hə-ə. 
– Bu axşam onunla görüşürəm. 
– Nə olsun ki? Bir əlaqə görmürəm. 
– Fikirləşdim ki, qəlyan kimi əyri-üyrü bir şey mütləq lazımdır, xoşuna gələr. 
– Nə bilirsən? 
– Bilirsən, – Mark dedi, – bu, insanda sabit maraqların göstəricisidir. 
– Əşşi, get işinin dalınca – özü də maraqlarınla bir yerdə. 
– Başa düşürsən, gərək yarınmağa və hər cür naz çəkməyə hazır olasan. 
– Kimə yarınmağa, qadınlara? 
– Yox. Yaxşı, razıyam. Kimsəyə yarınmaq gərək deyil. Bütün bunlar zarafatdır. 
– Siqaret yandırsam, etiraz etməzsən ki? – deyə Pit siqaretini yandıraraq soruşdu. 
Pəncərəni iri yağış damlaları taqqıldadırdı. 
– Hə, gəlib çıxdı, – Pit dedi. 
– Bura bax bir. 
– Heç demə. 
– Görünür, bu il payız erkən gələcək, – Mark dedi. – Mərc gəlirəm. 
– Elə bilirəm, sən haqlısan.  
Onlar yağışa tamaşa edirdilər. 
– İstidən yorulmuşam, – Mark dedi. – İşim belədir də. 
– Hə. 
Mark qəlyanın müştüyünü eşələdi. 
– Yaxşı, özün necəsən? 
– Pis deyiləm. 
– Nəsə, elə bil, birtəhərsən. 
Pitin canından üşütmə keçdi, pencəyini geyindi. 
– Yaxşı görünmürsən, – Mark dedi. 
– Amma, düzünü desəm, hal– hazırda işlərim bir az… bu sözdən qorxmuram – pox kimi gedir. 
– Niyə ki? 
– Əşşi, – Pit üzünü qırışdırdı, – sarsaq şeydir, fikir vermə. 
– Nə baş verib axı? 
– Sən son zamanlar Virciniyanı görmüsən? 
– Virciniyanı? Yox. 
– Hə, elə mən də görməmişəm. 
– Nə danışırsan? 
– O, mənimlə heç yaxşı hərəkət eləmədi. Hər şey bitdi. 
– Boş-boş danışma. 
– Elə hesab et ki, mən onu kanalizasiyaya axıtdım, – Pit dedi. – Onun haqqında danışmaq belə 
istəmirəm. O artıq öz prioritetlərini dəyişib. 
– Necə oldu bu? 
– Elə belə, – Pit dedi. – Soxoda bir kampaniyayla dostlaşıb, hər şey də elə bundan başladı. 
Qısası, cinsi oriyentasiyasını dəyişib. Vəssalam, bundan artıq nə deyim ki. 
– Mən də fikirləşirəm niyə çoxdandır bu görünmür?! 
– Əvvəl razılaşdıq ki, ona dincəlmək lazımdır. Bir-iki həftə. Amma sonra qayıtmadı, vəssalam. 
– Hə-ə, işlər yaşdır… 
– Yox əşşi, – Pit dedi. – Əgər o belə yaşamaq istəyirsə, qoy yaşasın. 
– Deməli, o dincəlmək istədiyini deyəndə, sən razılaşmısan? 
– Hə. Niyə razılaşmayım ki? Düzünü desəm, bunun üçün onun səbəbi vardı. Mənim əlimdən 
kim desən yorular. 
– Hə, deməli, həqiqətən, ona dincəlmək lazım idi. 
– Başa düş, Mark. O dincəlmək istəyirdi – qoy dincəlsin. Mənim buna etirazım yoxdur. Yəqin, 
kənardan qəribə görünür, amma bizim münasibətlərin son zamanlar nə dərəcədə dolaşıq olduğunu 
nəzərə alsaq, məncə, bir yerdə həddindən çox qalmışdıq. Odur ki qərara aldım mübahisə etməyim, 
razılaşdım – qoy dincəlsin. Bəs o nə etdi? Bizim münasibətləri unutmağa, onları lap pəncərədən çölə 
atmağa hazır idi. Özü də gör onu nəyə dəyişdi? Sənə deyirəm axı, özün üçün onun üstündən xətt çəkə 
bilərsən, necə ki, mən çəkdim. Kaş biləydin ki, o, indi kiminlə və harada oturub-durur. Mən bu 
adamların, bu yerlərin heç adını belə çəkmək istəmirəm, o ki qala təsvir eləmək ola. 
– O, sənin şəxsi mülkiyyətin deyil, – Mark dedi. – Ona necə icazə-filan verə bilərsən ki? 
– Mən heç kimə icazə-filan vermirəm, dostum, – Pit dedi. – Sadəcə olaraq, baş vermiş 
hadisələrin son şərhini verirəm. 
– Hə-ə, ən azından, sənin münasibətini anladım. 
– Düzdür, içməyə o mənimlə başlayıb. Bu həqiqətdir. Amma hər səhifəni çevirməyi də 
bacarmaq lazımdır axı. 
Yağış bayaqkı kimi pəncərənin şüşəsini döyəcləyirdi. 
– Bəsdir, məndən bu qədər. 
– Bəlkə, gedib onunla görüşüm? – Mark dedi. 
– Niyə? 
– Baxım görüm necədir. 
– Necəliyini sənə dedim axı. 
– Hə, amma ola bilər ki, hər şey göründüyü qədər də sadə deyil. 
– Nəyi nəzərdə tutursan? 
– Bəlkə, nəsə bir faydalı iş görə bildim. 
– Faydalı? 
– Heç olmasa, aydınlaşdıraram ki, əsl həqiqət nədədir. 
Pit qalxıb nəfəsliyi bağladı. Sonra masanın yanına dönüb yenidən əyləşdi. 
– Sənin orada heç bir işin yoxdur, – o dedi, – dəyməz buna. 
– Heç bilmirəm. 
– Hə, bu, qıçımın arasına vurulmuş qəfil təpik idi. Amma indi deyə bilərəm ki, bəsimdir – daha 
belə xoşbəxtlik istəmirəm. 
– Yox, hər halda, onunla əlaqə saxlayacağam. Görüşəcəyəm, aydınlaşdıracağam ki, vəziyyəti 
necədir, – Mark dedi. 
– Sən onunla hansı adla görüşəcəksən? 
– Sənin dostun kimi. 
– Əgər görüşmək istəyirsənsə – özün bilərsən. Mənlik bu qədər. Bir az da keçsə, ürəyim lap 
sakitləşəcək. Hələliksə mənə dincəlmək, təmiz hava almaq lazımdır. 
Onlar otaqda oturmuşdular. 
– Yağış elə hey tökür ha. 
– Görünür, bütün gecə yağacaq, – Pit dedi. 
 
 
XXVIII fəsil 
 
 
– Virciniya? 
– Eşidirəm. 
– Markdır danışan. 
– Salam. 
– Sənin açıqcanı aldım. 
– Çox yaxşı. 
– Onsuz da sənə zəng vurmağa hazırlaşırdım. 
– Doğrudan? 
– Sən indi neyləyirsən? 
– Heç nə. 
– Mən isə evdəyəm. 
– Yəqin, sizə gələrəm. 
– İndi? 
– Hə. 
– Əla. Onda görüşərik. 
– Yaxşı, danış görüm, bütün bunlar nə deməkdir? – onlar oturanda Mark gülümsündü. 
Otaq sakit idi. Qız ayağını ayağını üstünə aşırdı. 
– Bunlar – yəni nə? 
– Pitlə əlaqədar deyirəm. 
– Onda heç nə, – qız dedi. – O mənada ki, hər şey bitib. 
– Belə asanlıqla? 
– Deyiləsi başqa sözüm yoxdur. 
– Heç bir sözün? 
– Hə, yoxdur. 
O, çantasını açdı və siqaret qutusunu çıxardı. Mark qalxıb onun kreslosunun qarşısında əyilərək, 
kibriti yandırdı. Qız kresloya yayxınmışdı. Oğlan yenidən əyləşdi. 
– Deməli, mənə bundan artıq heç nə deməyəcəksən? 
– Daha bu münasibəti uzatmaq olmazdı. Külqabın var? 
– Külü buxarıya çırp. 
Qız siqaretinin külünü buxarıya çəpərinin qırağına toxundurub alnına düşən saçlarını qulağının 
dalına itələdi. 
– Belə-belə işlər, – qız gülümsündü. – Deməli, evdə qayda-qanunu özün təmin eləyirsən? 
– Mən yox. Bir qadın gəlir. 
– Bəs qab yumaq necə? 
– Onu özüm eləyirəm. 
– Bu gün artıq yumusan? 
– Bu gün? Yox. 
– Qoy mən yuyum. 
– Lazım deyil. 
Qız ayaqlarını xalının üstünə uzatdı və havaya uzun tüstü burumu üfürdü. 
– Əvvəllər də sənin mətbəxində qab yumuşam. 
– Yadımdadır. 
Oğlan öskürüb sinəsini yumruqladı. 
– Pis öskürürsən, – qız dedi. 
– Hərdən daha pis olur. Qulaq as, Pitin yanına qayıtmağa hazırlaşmırsan? 
– Sən öskürək üçün nəsə qəbul edirsən?  
– Yox. 
O, boğazını arıtladı. 
– Eşitmişəm ki, yaman gəzirsən. 
– Əgər istəyirsənsə, belə adlandır. 
– Nədir, düz deyil? 
– Əgər sənin üçün maraqlıdırsa, Taker adlı bir nəfərlə gəzirəm. 
– Qərbdəndir? 
– Hindudur, qızıldərili. 
– Mən də hinduyam. 
– Yox bir. 
– Bəs kiməm?  
Qız yenə külü buxarıya çırpdı. 
– Deməli, Takerlə? 
– Hə, Takerlə. Hələ başqa bir söz deyə bilmərəm. 
– Yanılırsan, istənilən şey barədə həmişə daha artıq söz demək olar, – Mark dilləndi. 
– Bəlkə də elədir. 
– Siqaretin kötüyünü ver mənə. Barmaqlarını yandırarsan. 
O, siqaret kötüyünü qızın əlindən alıb söndürdü və yenə də oturdu. 
– Məktəbdə işlər necədir? 
– Bizdə tətildir, – qız dedi. 
– Hə, doğrudan ha... 
– Bildiyim qədər, sən də tətildəsən. 
– Hə, elədir. 
– Özü də çox uzun çəkən bir tətildə. 
– Hətta lap çox – o dedi. 
– Nə vaxt işə düzəlməyə hazırlaşırsan? 
– Tezliklə məcbur olacağam. 
– Hara? 
– Hara götürsələr. 
Qız yenə çantasını açdı. 
– Birini də çəkim. 
– Yox. Mənimkindən çək. 
Qıza sarı əyilərək kibrit çöpünü onun siqaretinə yaxınlaşdırdı. 
– Sağ ol. 
– Qəşəng paltardır, – oğlan oturanda dedi. 
– Sağ ol. 
– Dəyməz. 
Mark ona uzun bir nəzər saldı. 
– Niyə mənə belə baxırsan? 
– Həmişə hansı səbəbdən baxırdımsa, ona görə. 
– Mən utanıram, bir də gördün qızardım. 
– Niyə mənə açıqca göndərmişdin? 
– Səni görmək istəyirdim. 
– Niyə? 
– Bəs sən niyə mənə zəng etdin? 
– Pitə dedim ki, zəng vuracağam. 
– Hə? 
– Sadəcə, səninlə danışmaq istəyirdim. Biz axı gör neçə vaxtdır söhbət etmirik. 
– Biz heç əvvəl də bir-birimizlə demək olar ki, danışmırdıq, – Virciniya dedi. 
O qalxıb siqaretini söndürdü. 
– Səninkini də ver, – dedi, – ayağa qalxmışkən söndürüm.  
Sona kimi çəkilməmiş siqareti qızın əlindən alıb söndürdü. Sonra oturdu. 
– Mənə bir söz de. 
– Nə? – Virciniya soruşdu. 
– Qarın üstüylə iz qoymadan qaça bilərdin? 
– Elə bilirəm, hə. 
– Bilirsən, mən də fikirləşirəm ki, səndə bu alınardı. 
– Mən də elə düşünürəm. 
– Əminsən? 
– Sən necə, fikirləşirsən ki, alınar? 
– Yəqin hə. 
– Sən bunu həmişə bilirdin? 
– Mən bunu həmişə bilirdim, – oğlan dedi. – Belə olduğunu sənin gözlərindən oxuyurdum. 
– Nədir, belə aydın görünürdü? 
– Həmişə. Elə bədənində də. 
– Bədənimdə də görünürdü? 
– Hə, həmişə. 
– Səninkində də, – qız dedi. 
– Doğrudan? 
– Hə. 
– Sənin bədənin, bilirsən… – oğlan dedi. – Bu həmişə sənin bədənində hiss olunurdu. 
– Həmişə. 
– Mən heç vaxt sənin ayaqlarını dizdən yuxarı görməmişəm. 
– Heç vaxt. 
– Ətəkliyini qaldır. 
– Nə? 
– Ətəkliyini qaldır. 
– Belə? 
– Hə. Qaldır. 
– Belə? 
– Qoy belə qalsın. 
– Belə? 
– Ayağını ayağının üstündən götür. 
– Belə? 
– Deməli, o, məni axmaq sayır? 
Onlar yataqda uzanmışdılar. 
– O, hamını axmaq sayır. 
– O, sənə deməyib ki, mən axmağam? 
– O qədər sözlər deyib ki... 
– Yox, dəqiq bilmək istəyirəm. 
– Neynirsən ki? 
– De. 
– Mən sənə dedim. 
– Bunu deyəndə özün eşitmisən? 
– Bir zamanlar sənin barəndə dediklərindən belə nəticə çıxara bilərəm ki, o, sənə hörmət edir. 
– O, mənə hörmət etmir və axmaq sayır. 
– Sən axı niyə anlamırsan, – qız dedi, – o heç kimə hörmət eləmir. O, hamıya nifrət bəsləyir. 
– Bütün bu illər ərzində belə olub? 
– Gəl, onu unudaq. 
Mark çarpayının kənarında oturdu və peysərini qaşıdı. 
– Bir şeyi heç cür başa düşmürəm, əgər o məni axmaq sayırsa, niyə mənimlə oturub-durur? 
– O, səndən, sadəcə, istifadə eləyir, elə hamıdan etdiyi kimi, – qız onun kürəyinə toxunaraq 
dedi. – Unut onu. 
– Görəsən bu nə oyundur aparır? 
– Qulaq as, sakitləş, – qız dedi. – Lənət şeytana, nə qəmiş olmusan ona? 
– Sən nəyi nəzərdə tutursan? 
– Mənə o, azından ən pis bir şey eləməyib. Mən sağ-salamat qurtardım. 
– Hə, düz deyirsən, amma mənim məsələm başqadır. 
– Mənə bax. Bura gəl, gəl bir az da uzanaq. 
Mark ona baxdı. 
– Nə yapışmısan e ondan? 
– Sən başa düşmürsən, – oğlan dedi. 
– Şəxsən mən indi ona tüpürmək belə istəmirəm. 
– Aranızda olanların hamısından sonra, onunla birgə olduğun bir belə müddətdən sonra demək 
istəyirsən ki, sizi bağlayan tellər tam qırılıb, hər şey dağılıb gedib? 
– O tel artıq sürtülmüşdü. 
Qız onu qucaqlayıb özünə sıxdı. 
– Bilirsən, mən indi nə istəyərdim? 
– Nə? 
– İstəyərdim ki, o içəri girib bizi görsün, – qız dedi. – Lüt. Bir-birimizi qucaqlayan halda 
görsün. 
– Sən bunu istəyərdin?  
Qız onu qucaqladı. 
– Başa düş, – deyə pıçıldadı, – gərək məndən kamını tam alasan, çünki bizim «biz»imiz cəmi 
bir həftə çəkəcək. 
– Sən nədən danışırsan? – Mark dedi. – Sən və mən? 
– Öp məni.  
Mark onu öpüb oturdu. 
– Sənə bir şey deyəcəyəm, – oğlan dilləndi. – O, dəhşətli səhvə yol verib. Mən axmaq deyiləm. 
 
 
XXIX fəsil 
 
 
– Salam, Mark. 
– Salam. 
– Nə edirsən?  
– Heç nə. 
– İçəri olar? 
– Əlbəttə. 
Onlar pillələrlə endilər. 
– Hə, – Pit dedi, – son zamanlar öz başına nə oyun açırsan? 
– Sən nədən danışırsan? 
– Son zamanlardan. 
– Heç nə. 
– Elə görkəmin var ki, sanki, nəsə fırıldaq işlətmisən, nəyisə gizlədirsən. 
– Fikir vermə.  
Mark stolun arxasına keçib oturdu. 
– Len xəstəxanadadır, – Pit dedi. 
– Len? 
– Hə. 
– Nə olub ki ona? 
– Bağırsaqları qaydasında deyil. Hadisədir də, başına gəlib. 
– Çoxdan oradadır? 
– Artıq neçə gündür, – Pit əyləşərək dedi. – Deyəsən, çox ciddi bir şey deyil. 
– Hm-m-m. 
Mark pəncərədən göyə baxdı. 
– Sənin barometrin var? – Pit soruşdu. 
– Yox. 
– Lazımlı şeydir. 
– Nəyə lazımdır? 
– Əvvəlcədən görürsən ki, hava necə olacaq, işlər necə gedəcək. Bu gün bir az sərindir. 
– Özün bilirsən ki, anadangəlmə barometrim olmayıb. 
– Bir oğlan tanıyırdım, bu aləti həmişə yanında gəzdirirdi. Cibinə yerləşənini. Deyirdi ki, öz 
kəşfidir. 
Mark cibindən dırnaq üçün yeyə çıxarıb sol qulağını eşməyə başladı. 
– Hə, – Pit dedi, – bütün bu müddət ərzində nəylə məşğul olmusan? 
– Nə vaxt? 
– Səninlə sonuncu dəfə görüşəndən bəri. 
– Əşşi, belə də, gah bununla, gah onunla… 
– Gah onunla, gah bununla? 
– Hə, bununla. 
– Bu lap uzaqdan hiss olunur.  
Mark yeyəni şalvarına sildi. 
– Yazmağın necədir? Son zamanlar bir şey yazmısan? 
– Yox. 
– Yadırğamısan? 
– Elə deməzdim. 
– Lap yaxşı, – Pit dedi. 
Mark baş barmağının dırnağını yonmağa başladı. 
– İstəyirsən, gedək Lenə baş çəkək? 
– Nə vaxt, elə indi? 
– Hə, – Pit dedi. – Yoxsa işin var? 
– Yox. 
– Lap yaxşı. 
– Danışdıq. 
– İndi elə xəstələrlə görüş vaxtıdır. 
Mark sol qulağını qurdaladı, çıxardığı kükürd parçasını çırpıb təmizlədi. 
– Nə olub? 
Mark yeyəni yenə cibində gizlətdi. 
– Nəyi deyirsən? – soruşdu. 
– Sənə nə olub belə? 
– Nəyi nəzərdə tutursan? 
– Elə bil, əleyhqaz taxmısan. 
– O, mən deyiləm. 
Pit gülümsəyərək qalxdı. 
– Hazırsan? 
– Hə. 
Onlar evdən çıxdılar. Tutqun gün idi. Gölü dolanıb xəstəxanaya piyada yollandılar. 
– Yaxşı gündür, – Pit dedi. – Amma bir az sərindir. 
Onlar yollarına davam etdilər. 
– Yarpaqlar uyğunlaşdıqları yerlərindən qopurlar. Necədir, pis deyil, deyəsən. Hə? 
– Nə hə? 
Onlar Elektrik Şirkətinin ofisi yanında küçəni keçdilər və yollarına davam etdilər. 
– Len xahiş eləyib ki, mənim işimə zəng vursunlar. Lap vaxtında vurdular. Dünən işdən çıxmaq 
üçün ərizə vermişəm. 
– Nə danışırsan? 
Onlar qəbiristanlığın arxa çəpəri boyunca addımlayırdılar. 
– Qulaq as, sənin maliyyə vəziyyətin necədir? Ümumiyyətlə, sən nə vaxt az da olsa, hərəkətə 
gələcəksən? 
– Nəsə, heç özüm bu barədə düşünməmişəm. 
Onlar bombalanmış məhəllənin yerində qalan çöllükdən keçdilər. Yanğınsöndürənlərin 
deposundan ötüb xəstəxanaya yaxınlaşdılar. 
– Son vaxtlar yaxşı bir şey oxumusan? – Pit soruşdu. 
– Yox. 
– Onlar xəstəxana darvazasından keçdilər. 
– Mister Vaynşteyn? – Pit dedi. 
– Üçüncü şöbə. 
Onlar əsas korpusdan keçərək pillələrlə ikinci mərtəbəyə qalxdılar və lazım olan şöbəyə 
yetişdilər. Xəstələrlə görüşə gələnlər çarpayıların yanında oturmuşdular. Çoxu qulaqlıqda idi. Tibb 
bacıları və sanitarlar böyük otağın uzaq küncündə, iri gül dibçəklərinin yanında toplaşmışdılar. Pitlə 
Mark çarpayılar arasındakı keçidlə irəlilədilər. 
– Bəlkə, onu arakəsməylə ayırıblar. Necə bilirsən? – Pit soruşdu. 
– Ya səyyar alverçilərdir, ya da ki səs yığırlar.  
Onlar səsə çöndülər. 
– Səni o dəqiqə görmədik, – Pit dedi. 
– Qəribə heç nə yoxdur, – Len yorğanını azacıq yana çəkərək dedi. 
Onlar çarpayının hər iki tərəfində əyləşdilər. 
– Deməli, gəldiniz. 
– Deməli, gəldik, – Mark dedi. 
– Hə, necəsən burada? – Pit soruşdu. 
– Əşşi, mən öküz kimi sağlamam, – Len dilləndi, – ciddi deyirəm. Bunlar isə mənim başıma 
təbərrük kimi hərlənirlər. 
– Niyə? 
– Çünki onlara problem yaratmıram. Tibb bacıları isə lap sevincək olublar. 
Ağ xalatlı qadınlar gül dibçəklərinin yanında bir-biriylə söhbətləşirdilər.  
– Lap sevincək olublar, – Len dedi. 
– Tut siqareti, – Pit qutunu Marka uzadıb dedi. 
– Məni belə münasibət tam qane edir, – Len dedi. 
– Burada uzun müddətə ilişmisən? – Pit soruşdu. 
– İki gündən sonra evə yazırlar. Məni işlək vəziyyətə gətirdilər. 
Mark qanrılaraq tibb bacılarına baxdı. 
– Buradakılar əla şeydirlər ha, – Len mızıldandı. Mark yenə üzünü onlara sarı döndərib tüstünü 
burnundan buraxdı. 
– Bu gün nəsə birtəhərsən, elə bil, özünə yer tapa bilmirsən, – Len dedi. 
– Nə? 
– Görkəmin elədir, sanki, yemin az düşüb. 
– Ciddi deyirsən? 
– Yerin bəd deyil ha, – Pit dilləndi. 
– Əladır. 
Mark və Pit nəzərlərini uzun palata boyunca gəzdirdilər. 
– Yorğanları qiyamətdir, özü də lap evdəki kimi yedirdirlər, – Len dedi, – partlayanadək. 
Mark tavana baxdı. 
– Nə hündürdür, nə də alçaq, – Len dilləndi və öskürəkdən boğularaq birtəhər dedi. – Bu 
tüpürcəkqabı haradadır? 
Mark çarpayının altına baxdı. Pit o biri tərəfdən gecə vazasını tapıb qaldırdı. Len birbaş sidiyin 
içinə tüpürdü. 
– Sidiyin ilkin analizi əla çıxdı,– Mark dedi. 
– Bilirdim ki, bunu deyəcəksən. 
– Onlar zəng edəndə elə bildim, artıq ölüm ayağındasan, – Pit dedi. – Hələ istəyirdim Pettikoun-
leynə gələndə yolüstü sənə bir dənə işlənmiş xaç da alım. 
– Mən onlara dedim ki, sən mənim yaxın qohumumsan. 
Pit sinəsindən qəliz tüstü buraxdı. 
– Yeri gəlmişkən, Mark, – o dedi, – sənin qəlyanın necə oldu? 
– Heç nə olmayıb ona. 
– Deməli, işə yaradı, hə? 
– Nədir, qəlyan çəkirsən? – Len soruşdu. 
– Yox. 
– Hə, – Pit dedi, – dünən, nəhayət ki, qət elədim. 
– Nəyi? – Len dedi. 
– İşdən çıxıram, ərizə yazdım. 
– Niyə? 
– Bəsimdir. 
– Bəs nə edəcəksən? 
– Bəzi planlarım var. 
– Gəlin, öz biznesimizi quraq. 
– Bilirsən, Len, – Mark dedi, – sən əla görünürsən ha. 
Xəstəxana palatası təmizlikdən par-par yanırdı. Parıldayana kimi yuyulmuş pəncərələrdə 
ağaclardan qoparaq havada sayrışan yarpaqlar görünürdü. Mark siqareti döşəməyə atıb ayağıyla 
tapdaladı. 
– Onlar sənə görə məni tutacaqlar, – Len dedi.  
Gül dibçəklərinin arxasında tibb bacıları yenə də şirin söhbətlərində idilər. 
– Küçədə hava necədir? – Len soruşdu. 
– Bir az sərindir, – Pit dedi, – bu gün sərindir. 
– Hə, bəllidir də. 
– Bir az günəş çıxdı. 
– Deməli, yağış yağacaq. 
– Doğrudan? 
– Hə, Mark, – Len dedi, – keçən həftə totalizatorada necə oynadın? Ortaya qoyduğun üçqat 
pulun faydası oldu? 
– Oldu, amma mənə yox, kiməsə. 
Xəstələrə baş çəkməyə gələnlər çıxışa doğru tərpəndilər. Tibb bacıları da danışmaqdan doyub 
palatalara dağılışdılar. 
– Sizdə indi mexanik-sürücü kimdir? 
– Nə? – Pit soruşdu. 
– Deyirəm sizdə tankı kim sürür? 
– Adam tapdın soruşmağa?! Biz kürək-kürəyə dayanmışıq, elə bu cür də irəliləməyə çalışırıq. 
– Siz ha? 
Len Marka baxdı. 
– Demək istəyirsən ki, bir-birinizi arxadan qoruyursunuz? 
Pit siqareti çarpayının yanındakı dolabın üstündə durmuş sousqabına basıb söndürdü. Tibb 
bacıları keçidlərdə gəzirdilər. 
– Ümumiyyətlə, çarpayıların üstündə oturmaq olmaz, – Len dedi. – Stullarda oturmaq lazımdır. 
– Yaxşı, – Pit dedi, – biz getdik. Buradan çıxanda mütləq birbaş bizə gələrsən. 
– Hə, – Mark dedi, – gəl, bir bizə baş çək. 
– Kim bilir, evdə olacaqsınız, yoxsa yox? 
Pit və Mark xəstəxanadan çıxıb gölə tərəf getdilər. Günəş gizləndi, yağış çisələməyə başladı. 
– Belə yerlərdə adamlar, elə bil, üfüqidirlər, – Pit dedi. – Adama elə gəlir ki, təkcə özü şaquli 
durub. Hətta başın da gicəllənir.  
Mark yaxasını qaldırdı. Onlar yanğınsöndürmə deposunun yanından ötdülər. 
– İndiyə kimi belə yerlərdə olmuşdun? – Pit soruşdu. 
– Bəlkə də, yox. Heç yadıma gəlmir. 
– Hə, – Pit dedi. – Yaxşı, bunlar boş şeylərdir. 
O da yaxasını qaldırdı. Onlar bombalanmış çöllükdən keçdilər. 
– Yaxşı, hər şey qaydasındadır, – Mark yağışın altında sifətinə narazı bir görkəm verib dedi. 
Onlar xəzəllərin üstüylə addımlayırdılar. 
– Tullana-tullana mənim yanıma nəyə gəlmişdin? 
– Nə? 
– Boşla görək. Nəyə gəlmişdin yanıma deyirəm? 
– Sən nədən danışırsan? 
Onlar qəbiristanın arxa çəpərləri boyunca irəliləyirdilər. 
– Sual çox dəqiq qoyulub. 
– Səninlə görüşməyə gəlmişdim, oğlan. 
– Niyə? 
– Təklikdən bezdim, ona görə. 
– Yaxşı, məndən nə istəyirsən? Mənimlə ünsiyyət saxlamaq sənin nəyinə lazımdır? 
– Nə olub ki? 
– Ya sən, həqiqətən, nə etdiyini bilmirsən, ya da lazım olandan da artıq başa düşürsən. İstənilən 
halda, burada nəsə var və mənim bundan heç xoşum gəlmir. 
– Yaxşı, Mark, qurtar. 
– Hər halda, ürəyimə damıb ki, sən nə etdiyini yaxşı bilirsən. Elə başa düşürəm ki, bu ikibaşlı 
oyunu çoxdan oynayırsan, ən azı, şəxsən mənə qarşı, özü də bizimkilərin hamısına aid olan 
məsələlərdə. 
– Qulaq as, oğlan, gəl məni dəli eləmə. 
Onlar Elektrik Şirkətinin yanından yolu keçdilər və gölə tərəf getdilər. 
– Sən bütün uşaqlar kimi məndən istifadə edirsən. Özünə lazımdırsa, istifadə eləyirsən, biz isə 
vecinə də deyilik. 
– Qulaq as, sən nəsə, xaricləyirsən, – Pit dedi, – sonra özün peşman olacaqsan. Amma yaxşı. Nə 
düşünürsən, de. Qoy acı həqiqəti sona kimi öyrənək. 
Yağış gücləndi. Onlar gölə yaxınlaşdılar, suyun üzündə xırda dalğalar vardı, sahili də, xırda 
adaları da ləpələr döyəcləyirdi. 
– Sən ikiüzlüsən, – Mark dedi. – Gözümün içinə bir şey deyirsən, dalda başqa şey, özü də nəinki 
başqa, yanımda dediyinin tam əksinə danışırsan. 
– Sənin dalınca danışıram? Uşaq bağçası-zaddır məgər? Kim püfləyib sənə bunu? 
Onlar gölün kənarında ayaq saxladılar. 
– Əşşi, özün daim məni hərifləməyə çalışırsan, – Mark dedi. – İllər uzunu mənə atmısan, 
hərifləmisən. 
– Hə, sən, yəqin, kənardan kömək olmadan bunu eləyə bilməzdin. – Pit dedi. – Bu qurğunu 
özün fikirləşə bilməzdin. Kimdir səni yetişdirən? Qulaq as, soyuqdur, rütubətdir. Gedək vuraq. 
Onlar küçəni keçib pivəxanaya girdilər. Mark masanın arxasına əyləşdi. Pit bara yaxınlaşıb iki 
parç pivə ilə döndü. 
– İç görək. Mənə elə gəlir, sən hələ hər şeyi deməmisən, yəqin, ürəyində nələrsə qalıb, – dedi. 
– Sənin Virciniyaya münasibətin, – Mark masanın üstündən əyilərək dilləndi, – sadəcə 
cinayətdir, uzun illər sürən bir cinayət. 
– Bir az dilini saxla, – Pit dedi. – Özgənin işinə burnunu soxma, yoxsa pis olar. 
– Hansı tərəfdən baxsan, belə çıxır ki, sən, sadəcə, cinayətkarsan. Sənə bir şey də deyəcəyəm, – 
Mark davam elədi, – heç utanmadan deyəcəyəm. Mən dünən onunla yatdım. 
Qəflətən pivəxanada içində hər şey dondu. Sonra, elə bil, Pit stəkanların piştaxtaya dəyərək 
cingildəməsini eşitdi. O qalxdı və Marka yuxarıdan-aşağı baxdı. 
– Hər şey bitdi, – deyə dişlərinin arasından fısıldadı və küçəyə çıxdı. 
 
XXX fəsil 
 
 
Mark pivəni içib evə qayıtdı. Qapını açdı və qaranlıqda qonaq otağına endi, yenə də işığı 
yandırmadan otaqdan keçdi. Mətbəx pəncərəsinin qarşısında durdu və bağçaya nəzər saldı. Yağışın 
altında yarpaqların, otların necə tərpəndiyi hətta qaranlıqda da yaxşı görünürdü. Yağış, sanki, suyun 
ağırlığı altda sallanmış yarpaqları presləmişdi və onlar lap tünd rəngə çalırdılar. Göy, ümumiyyətlə, 
görünmürdü. O, çəmənlikdən yasəmən tağının yanına tullanan, canlı çəpərin altından sivişib keçməyə 
çalışan pişiyi gördü. Onun dalınca baxdı. Pişik qayıtmadı və indi heç bir şey – nə bir səs, nə bir hərəkət 
– onun bağçada olduğunu büruzə vermirdi. Zülmət tələsi onun arxasınca çırpıldı və o, otaqda sükut 
içində qaldı. Pəncərədən gecənin qatılaşmasına tamaşa edirdi. Axşam birdəfəlik gecəylə əvəz 
olunandan sonra, tamam qaranlıq çökdü, yağış da qara görünürdü, yarpaqlar tünd rəngli ümumi 
kütlənin bir hissəsinə çevrilmişdilər və bu kütlənin içində bağçanın özü də artıq əriməyə hazır idi; o, 
tezliklə aşkar etdi ki, daha baxmalı heç nə yoxdur, çünki indi qarşısında yalnız solğun, şüşədə zorla 
sezilən əksi dururdu, evin qabağında yanan lampanın zəif işığı isə bütün otaqdan, yarıaçıq qalmış giriş 
qapısından və örtmədiyi qapılardan keçərək divarlara düşürdü. Yağışın səsi güclənərək sükutu gəmirən 
bir fışıltıya çevrildi və bu ahəngdar nəğməyə, qaranlığın hərəkətinə bütün ev əks-səda verdi; divarlar və 
tavan qəribə səslər çıxarır, evin bütün daxili fəzası yağışdan qaynaqlanan titrəyişi qəbul edərək onunla 
rezonansa gəlir və ətrafdakı, az qala, canlı qaranlıq daha da sıxlaşır, lap əzici olurdu, sanki, bütün otaq 
artıq zülmətdə ərimiş, ilkin formasını itirmişdi; bu nəhayətsiz fəzada o özünü əsir kimi hiss etdi və 
dəhlizə qalxan pilləkənə oturdu. 
Sonra – artıq tamam dayanmış yağışın seyrək damcıları pəncərəyə dəyəndə, o, gözlərini qaldırdı 
və dəhlizdə hərəkətsiz durmuş Piti gördü. 
– Sən buradasan? – Pit dedi. 
– Hə. 
Pit pillələrlə otağa enib oturdu. 
– İstəyirəm ki, məni dinləyəsən, – dedi. – Vaxtını çox almayacağam.  
Mark üzünü divara çevirib qəddini dikəltdi. 
– Məni heç təəccübləndirmədin, – Pit dedi. – Yaxşı, bunu qoyaq bir kənara. Sənə bəzi şeyləri 
demək istəyirəm. Deyəsi sözüm isə çoxdur. Beləliklə, məni heç təəccübləndirmədin. 
Həqiqətən təəccüblənmədim. Amma bu tamam başqa məsələdir. Bir-iki saat ötdü – vəssalam, 
artıq görürsən ki, bütün bunlar sənə tamam başqa cür görünür. Məcbur olursan ki, qarşındakı reallıqla 
yaşayasan. Zaman belədir də, bunu tələb edir. Gör sənə nə deyirəm. Əslində, belə daha yaxşıdır. 
Sözümü deyib qurtarandan sonra cavabında mənə nə istəsən, deyə bilərsən. Məncə, bu, ədalətli olar, 
düzdür? 
– Bilirsən, mən, sadəcə, başa düşmək, aydınlaşdırmaq istəyirəm. Ola bilər ki, tam 
razılaşmayacağam və bununla, sadəcə, barışacağam – bir dost kimi. Amma səmimi desəm, çox nahaq 
yerə yeni, ötəri aludəçiliyin naminə hər şeyi bir zərbəylə uçurub dağıtdın. Məni ustalıqla qara rəngə 
boyadın. Bir az kobud alındı, ən əsası isə heç düz çıxmadı. Öz ünvanıma zarafatı mən, əlbəttə ki, qəbul 
edirəm, amma bu dəfə çox dərinə getdin. Etiraf edim ki, ilk dəqiqələrdə məndə elə bir hissiyyat vardı, 
sanki, kimsə var gücüylə ayaqlarımın arasından təpik tutuzdurub. Kiminsə sənin ucbatından hələ də 
ağrı çəkdiyini bilmək yaxşı bir şey deyil. Vəssalam. Müəyyən mənada məlumatlandım, amma 
dediklərin bundan artıq mənə heç nə vermədi. Sümüklər maraqlıdır. Sümük bədənin yumşaq 
hissələrindən həmişə daha maraqlıdır. 
– Yox. Virciniyaya münasibətim nə böyük məhəbbətin, nə də hörmətin təsirindən yaranmışdı. 
Özümü heç vaxt daxilən səxavətli və ürəyigeniş saymamışam. Məndə eqoizm həmişə qədərindən artıq 
olub. Qısası, sən mənim ona verə bilmədiyim bütün şeyləri verə bilərsən. Çox gözəl. Niyə də olmasın? 
Hərdən mənə elə gəlirdi ki, ən böyük sərvətim odur və bu cür hisslər o vaxt yaranırdı ki, bizdə ümumi 
cəhətlər aşkarlanırdı; amma küll halında götürəndə ümumi şeylər o qədər az idi ki, bu hiss, düzünü 
desəm, çox nadir hallarda özünü büruzə verirdi. 
– Əminəm ki, keçmişimin bu səhifəsini cırıb ata bilərəm və bunu çox asanlıqla edərəm. 
– Qulaq as. Səndəki açıqlıq, səxavət və dostluq məziyyətləri həmişə xoşuma gəlib. Səni səmimi 
adam saymışam. Bütün bunlar baş verəndən sonra isə bunun həqiqi dəyərini anlamışam. 
– Bu, mənim üçün qəfil güllə kimiydi. Amma Virciniyaya qarşı qəlbimdə heç nə qalmayıb. 
Sizin münasibətləriniz – şəxsi işinizdir. 
– Problem başqa şeydədir. Sən məni qətiyyən vecinə almırsan, çünki sənə dəlillər azlıq edir – 
fərziyyə, mülahizə yox, normal arqumentlər… Əlində mənə qarşı heç nə yoxdur. Məni nədə ittiham edə 
bilərsən ki? Yalanda? Sənin dalınca danışmaqda? Yəni bu, mənim bütün müsbət xasiyyətlərimi 
üstələyir? Bu barədə danışmaq da gülüncdür. Hə, əlbəttə, bəzən dalınca danışmışam. Bütün 
məziyyətlərin və çatışmazlıqların barədə fikir bildirmişəm. Mən səni ya tərifləyir, ya da söyürdüm və 
əgər mənim xoşagəlməz şeylər danışmağımdan narazısansa, onda gərək elə dəfələrlə tərifləməyimdən 
də əsəbiləşəsən. Biri olanda, mütləq o birisi də olmalıdır. Hərçənd ki bilirəm: mənim tərifimə qətiyyən 
ehtiyacın yoxdur, bu təriflər olmadan da çox gözəl yaşayarsan. 
– Əslində, yaxşı olardı ki, bu boyda oyun çıxarmaqdansa, əngimdən bir dənə ilişdirəydin. 
– Lap qoy həmişəlik küsək və daha dost da olmayaq, amma yenə də bunun belə boş şey üstündə 
baş verməsi heç cür beynimə sığışmır. Bax siz, deyəsən, həqiqətən, o «effektiv ideya» deyilən şeyi 
tapdınız. 
Bir də hansı vəziyyətlərdə səndən heç xoşum gəlmədiyini söyləyə bilərəm. Bu, onda olurdu ki, 
hiss eləyirdim ki – özü də bunu həmişə, ikimiz təkbətək qalanda hiss eləyirdim, – sənin üçün həmin o 
dost-tanışlardanam ki, bir qızın yatağından o birisinə keçərkən ötəri söhbətləşmək olar. Bəlkə də, bu 
sözlər sənin üçün acı həqiqət olacaq. Ola bilər ki, mənə münasibətin daha ciddiymiş və bu dərəcədə 
fürsətcil deyilmişsən; bəlkə, bu münasibətlərin, həqiqətən də, böyük dəyəri varmış. 
Məni, heç olmasa, bir az tanıyırsansa, gərək başa düşəsən ki, şəxsi münasibətlərlə bağlı nə 
varsa, heç vaxt mənim üçün birinci dərəcəli olmayıb. Şəxsi münasibətlər ikinci plandadır. Mənə görə 
ən təbii vəziyyət – evdə tək oturub köhnə pianinoda nəsə çalmaqdır. Melodiya isə həmişə tapılar. Bunu 
gözəl bilirsən. Elə buna görə də sən – elə bütün dostlarım kimi – nə qədər gözəl münasibət bəsləsən də 
mənim üçün əsl vampir idiniz; ciddi deyirəm, siz artıq bütün qanımı sormusunuz.  
Yox, elə fikirləşmə ki, söhbətlə başını qatıram. Əslində, deyiləsi az şey qalıb, yalnız bəzi 
detallar çatışmır. 
Gəl bir məsələni müəyyənləşdirək. Yəqin, mən, həqiqətən də, sənə verməli olduğum hər şeyi 
vermirdim, amma buna obyektiv səbəblərim vardı. Mənim, həqiqətən də, verməyə heç nəyim yox idi. 
Başa düşürəm ki, diqqətini, yaxşı münasibətini dibsiz quyuya, bəlkə, lap zibil çalasına boşaltmaqdan 
bezmisən. Ola bilər, mənim yanımda özünü taunluların barakındakı kimi hiss edirdin. Kim bilir, bəlkə 
də, sənə elə gəlirdi ki, çörək uzadan əli dişləyirəm. Ya da, başqa sözlə desək, dostluq məbədini 
murdarlayıram. Lakin mənə bu cür yanaşmaq nə dərəcədə ədalətlidir? Əgər iradlar savadlı tərzdə irəli 
sürülsə və narazılıq ədalətli olsa, burcutmaq, səhvlərimdən və yanlışlıqlarımdan boyun qaçırmaq 
fikrində deyiləm; lakin nəsə, sağ-salamat olanların mənim nahaq iş tutduğumu isbatlamaq üçün sıraya 
düzüldüyünü görmürəm. 
Dediklərimə etiraz olaraq nə söyləyə bilərsən, ya da, heç olmasa, sözlərimi necə şərh edərsən? 
Heç nə deyə bilməzsən, çünki mənim bundan daha yaxşı başım çıxır. İnan mənə. Uca, ali nəsnələri 
natəmiz şeylərdən seçə bilirəm. Bir müddət qabaq qəribə, məntiqsiz bir hərəkətə yol verdim; sən, bəlkə 
də, buna inanmazsan, heç hərəkətimin mahiyyətini də anlamazsan. Amma mən ruhumun ən gözəl 
parçasını İlahi Pərvərdigara satdım, həmin vaxtdan bəri o mənə dividend ödəyir. 
Bir az güc eləsəm, həzrəti-Davudun yeni surələrini də yaza bilərəm. Sən, yəqin, bilmirsən, 
amma o, mənim üçün ideal insanın təcəssümüdür. Olub ki, Məsihə inanmışam, amma bu inam əsassız 
idi, şüurumun dəlillərinə söykənirdi. İçimdəki qorxular isə tamam başqa məsələdir, onları təsvir etmək 
də çətindir. Hələ belə sözlər tapılmayıb. Lunatiklər və sərsəmlər inanır, onu real, əhəmiyyətli, 
həyatımızı müəyyənləşdirən bir şey kimi qəbul edirlər. Təbii ki, bu da mübahisəli postulatdır. 
Amma, eyni zamanda, mən inanıram ki, səninlə aramda bizim «dostluq» adlandırdığımız, 
bətnimizdən vaxtından əvvəl düşən böyük nələrsə var. Biz bunu anlamadıq, bir– birimizi anlamadıq və 
ümumiyyətlə, praktiki olaraq, heç nə anlamadıq. 
Əlbəttə, mənə qulaq asmaya və bütün dediklərimi başından ata bilərsən, lakin belə hərəkət 
etsən, başa düşəcəyəm ki, özün özünü satmısan, həqiqi «mən»indən imtina etmisən. 
Qısası, bu söhbəti başlamağımın başlıca səbəbi budur ki, hər birimizin digərinin qulağının 
dibinə yaxşı bir şapalaq ilişdirmək imkanı olmalıdır – əgər bunu qaçılmaz sayırıqsa. Və sən dərk 
etməlisən ki, sənin kimi, mənim kimi, qanuni əclaf olmayan digərləri kimi insanlar hər birimizin şəxsi 
həyatındakı dəyişikliklərə, hətta məhəbbət üçbucağının yaranmasına belə dözümlü yanaşmalıdırlar ki, 
qisasçı, sarsaq, kor olmasınlar. 
Bax belə. 
Mark hərəkətsiz oturmuşdu. 
– Mənə elə gəlir ki, nəsə demək istəyirsən. 
– Hə, – Mark dedi, – bəzi şeylər var, deməliyəm. – O, üzünü çevirib düz oturdu. 
– Elə bilirəm ki, deməyə sözün var. 
O, buxarıya baxdı, sonra nəzərlərini otaqda gəzdirdi. 
– Məsələ burasındadır ki… 
O dartınıb tavana baxdı. 
– Problem ondadır ki… – o dedi, – özümü inandırası oluram ki, guya, həqiqətdə məni əclaf, 
murdar adam sayırsan. Ən azından sən mənə elə münasibət bəsləmədiyini düşünməliyəm, yalnız 
bundan sonra sənə nəsə deyə bilərəm. 
Beləliklə, fərz edək ki, məni murdar adam saymırsan.  
Mən sənə qulaq asdım. 
Bilirsən, Pit, özünə nifrət etmək hüququ verdiyini qiymətləndirə bilərəm. Mən də eləyəm. 
Bundan savayı, həmin nifrəti sənin üçün bəlli dəyərə malik nələrləsə barışdırmağa xeyli vaxt və səy 
sərf etməyinə də hörmətlə yanaşıram.  
Amma mənə elə gəlir ki, söhbət ciddi şeylərdən düşəndə, sən öz nifrətinin qülləsində qapanıb 
qalır, arxandakı körpüləri yandırır, bütün qapıları bağlayırsan. Barışıq mövqeyini yalnız nəzəri 
cəhətdən qəbul edirsən. Bəlkə də, bunun mümkünlüyünə, həqiqətən də, inanırsan. Lakin, əslində, 
özünü elə aparırsan ki, bir şey aydın olur: sənin üçün yeganə mümkün variant məhz sənə tuş gələnidir. 
Başqalarının qaydaları əsasında yaşaya bilmirsən, heç səndə başqalarının mətbəxində nəsə 
bişirmək də alınmır. 
Deyirsən ki, dostluq və bu qəbil başqa şeylər faydasız, lazımsızdır. Əgər belədirsə, deməli, 
ömrümün çox hissəsini xəyallarımın əsiri olmuşam. Sən isə onların təsiri altına heç vaxt düşmürdün. 
Sənin, sadəcə, buna qabiliyyətin çatmır. Mən səhv edirdim, amma bu səhvdən heç can qurtarmaq da 
istəmirəm. Bəzən mənə elə gəlirdi ki, sən də bu görüşlərin həzzinə uymağa hazırsan. Amma belə çıxır, 
yanılırmışam. Sən isə bunu həmişə bilirmişsən. 
Məsələ sənin bütün bunlara görə hansı səviyyədə cavabdehlik daşıya bilməyindədir. Sənə 
məsuliyyətli və maraqlı bir adam kimi münasibət göstərməyə dəyərmi? Ən nəhayət, mənimlə və yaxud 
başqa dostlarınla oturub-duranda başlıca marağın nədən ibarət olur? Təbii ki, bizlərdən heç birimiz 
sənin üçün maraq predmeti deyilik, ən azı, bizim necə olmaq, özümüzü necə görmək istəməyimiz səni 
qətiyyən maraqlandırmır: biz sənin üçün yalnız tələblərinə uyğunlaşdığımız həddə maraqlıyıq. Elə ki 
dostlarının onlar üçün qoyduğun çərçivəyə uyğun gəlmədiyini aydınlaşdırdın, ürəyigenişlik göstərib 
özünə icazə verirsən ki, onlara nifrət edəsən. Sənin məntiqinə söykənsək, bu, tamamilə təbii 
reaksiyadır. Nifrət – onların çıxardığı hökm, onların epitafiyası budur. Əks halda, onlar yalnız 
uğursuzluq mövzusunda akademik məşqlərin predmetinə çevrilirlər. Axı məsələ qətiyyən bunda deyil 
ki, onların özləri uğursuzdur, yox; onlar, sadəcə, özləri kimi olmağa, lazım bildikləri kimi yaşamağa 
çalışarkən sənə nisbətdə uğursuz olduqlarını nümayiş etdiriblər. 
Sənin başqa meyarın yoxdur. 
Axı həmişə bilirdin ki, mən umidsiz variantam, amma bununla belə, ünsiyyət saxlamağa davam 
edirdin. Niyə? Ona görə ki, məni özünə bərabər sayırdın? Yox bir, ay oldu ha! Əslində, sən məni heç 
vaxt ciddi qəbul etməmisən. Sənin fikrincə, mən itirilmiş insanam və günahlarım da bağışlanmazdır. 
Sənin koordinat sistemində mənim ruhumun nicatına ümid yoxdur. Len və Virciniya isə hələ tam 
itirilməyiblər, mən isə mümkün çərçivələrdən kənara çıxmışdım, sənin cızdığın mənəvi dəyərlər 
sxemindən xaric idim. Məndən necə yaşamaq lazım olmadığının parlaq nümunəsi kimi istifadə edə 
bilərdin. Mənfi surət kimi. 
Amma bəzi şeyləri başa düşürəm. Bundan başqa, yenə də bəzi şeyləri bilirəm. Elə düşünmə ki, 
heç nə görmürəm. Biz səninlə görüşürdük, söhbətləşirdik. Sən və mən. Yadındadır, bir dəfə möhkəm 
içib avtobus dayanacağında necə durmuşduq? Amma əmin deyiləm ki, sən onda tək idin, yoxsa yox. 
Biz tək qalan kimi sənə etibar edə bilmirəm. 
Belə çıxır ki, tək qalan kimi mənim içimə işləyirsən. Ya da heç nə baş vermir. İstənilən halda, bu 
oyunu davam etdirməyin nə mənası? Özüm üçün bunda heç bir məna görmürəm. 
Bax, sümüklərdən danışırdın. Sümüklər nədir? Sən, ən azı, qaniçən vampirsən və düşünürəm ki, 
bunu təkzib eləmək mənasızdır. 
Biz hamımız, bizim bütün kampaniyamız öz tamaşanda – maskaradında epizodik rollar ifa 
etmək üçün sənə lazım idik ki, saray əyanları kimi hörmət-izzət göstərək. Odur ki, qulaq as. Dostun, 
sənin, həqiqətən, «dost» adlandırdığın adamın vəzifəsi – səndən özünə elçilik etməkdir. O, vasitəçidir, 
çapardır. Yalnız o zaman sənin ürəyinə yaxın adama çevrilir. Amma bəsdir, mən daha doydum. 
Biz hamımız sənin ortaqların, yoldaşların idik, amma mən, sənin fikrincə, ən fərasətsizi oldum. 
Bu xəyallar içərisində yaşamağına uzun müddət imkan verdim. 
Məsələ burasındadır ki, sənin heyranın idim. Müharibə cığırlarıyla heyranlıq içində dalınca 
addımlayırdım. Mən sənin ovunda iştirak edirdim, çünki səninlə bir yerdə öldürmək xoşuma gəlirdi, nə 
qədər siçovula tuş gəlsək də xoşlanırdım. Bax, o oğlan budur, mənim oxşaya biləcəyim çaqqal budur! 
İndi bunu xatırlayanda yalnız gülümsünürəm; ümidvaram ki, təbəssümüm gözəl alınır – gərək güzgüyə 
baxıb görüm gülümsünəndə nəyə oxşayıram?! Sən, əslində, məni heç silahdaşıyan adına da 
saxlamırdın, sənin üçün mətbəx qulluqçusu idim. Mən isə rol oynamağa cəhd edirdim. Hə, nəsə yaman 
pis, ikibaşlı yalan alındı. Odur ki müəyyən mənada, elə mən də səndən istifadə elədim. 
Lakin, eyni zamanda, bilirəm ki, münasibətlərimizdə yaxşı olan nə idi. Bizim bir-birimizə 
qətiyyən bənzəməməyimizə baxmayaraq, onlarda nəyin həqiqət olduğu da mənə aydındır. Bilirəm ki, 
nə qalacaq, hansı yağ qaxsımayıb, hansı pendir kiflənməyib. İstəsən də, istəməsən də, amma ikibaşlı 
əjdaha kimi olsa belə, uzun müddət birgə olmaq hərdən bu qəribə məxluqun bədənində də çox uca və 
gözəl bir şey yaratmağa qadirdir. 
Açıq deyim: sənin həmişə, ürəyin nə vaxt istəsə və istənilən əhvali– ruhiyyədə evimə gələrək 
kefin istəyən qədər qalmağa hüququn çatıb və bu faktı qətiyyən heç nə dəyişə bilməz; mən buna 
təəssüflənmirdim. Bu hüququn həmişə olacaq. Lakin sən həddindən ziyadə tez– tez gəlirdin, öz yatacaq 
dəstinlə, öz yorğanınla gəlirdin, ümumiyyətlə, nə bacardın gətirirdin. Heç yataqxanada da öz 
qaydalarını qoymasan keçinə bilməzsən. Amma evimi tamam yenidən qurmaq səndə alınmırdı, sənə 
heç mebelin yerini dəyişməyə də imkan vermirdim. Mənim yaşadığım yer barədə öz təsəvvürlərim var. 
Sən axı sarsaq deyilsən. Gözəl bilirdin ki, mən də öz oyunumu oynayıram. Bax, Virciniya ilə ürəyin 
istəyən kimi hərəkət edə bilərdin. Sən isə dalını-qabağını düşünmədən davrandın: qoy bütün krallığım 
məhv olsun, amma bilim ki, bunun günahkarı özüməm və hər şey mənim ali pozğun iradəmlə baş verir. 
Nəticədə aranızda nə olubsa, sən özün onu dəfn elədin. Bax, mən burada sənə gərək oldum. Amma 
bilirsən nə var? Sənin əlindən heç nəyini almamışam. Bunun hamısını, demək olar ki, özün düzüb-
qoşmusan. 
Sən, bəlkə də, uduzdun, amma heç mən də udmadım. Görünür, sənin indi beyninə yerləşdirmək 
istədiyin məhz budur. 
O, təmiz hava udmaq istəyirdi. Sənin öz qaydalarınla yaşamağa ixtiyarın var, amma unudursan 
ki, onun da eyni hüquqları var, ən azından onun öz düşüncəsinə görə belədir. Elə mən də, öz aramızdır, 
öz hüququmla yaşayıram. 
Yaxşı. Məmnuniyyətlə səni bir fincan çaya dəvət edərəm. Amma daha sənin Sarsağın olmaq 
istəmirəm və heç Qara Cəngavərin də olmuram. 
O susdu və gözləyirmiş kimi stola yayxandı. 
– Yaxşı, – Pit dedi. 
Onun gözləri qaynadı, dodaqlarını əlinin arxasıyla sildi. 
– Eybi yox, – dedi, – bütün bunlar olduqca maraqlıdır. 
– Əgər kimliyimizdən baş çıxarmaq, ərazilərimiz arasında birdəfəlik sərhəd qoymaq istəyiriksə, 
qorxuram bunu ədalətlə eləmək alınmaya. Mənə belə gəlir ki, sən daha sadə və sağlam düşüncəli adam 
kimi bu işi tez və yaxşı görə bilərsən. 
Mənim də çatışmazlıqlarımı etiraf etməyinlə əlaqədar öz sevincimi heç cür izhar eləyə 
bilmərəm. Mənə belə gəlir ki, xatırlatdığın qüsurların, həqiqətən, mövcud olduğuna və onların kifayət 
qədər əhəmiyyətliliyinə özümü inandırmalıyam; beləliklə, anlaya bilərəm ki, təsəvvür etdiyimlə reallıq 
arasında nə qədər fərq var, sonra da bu fərqi qəbul edərəm. 
Həmişə başa düşürdüm ki, nə sən, nə də Virciniya mənim panteonumun tanrılarından deyilsiniz. 
Lakin buna baxmayaraq, sizə, gücüm çatan qədər hörmətlə və qayğıkeşliklə yanaşırdım. Və imkanım 
olub ki, sizin ən elementar insan naqisliyindən uzaq olduğunuzu görüm; hərdən sizi hansısa qüsurlu 
hərəkətlərə, fikirlərə yönəldirdim, amma inadkarlıq göstərib təslim olmurdunuz. 
Təcrübə və onun nəticələri – həqiqətin meyarı budur. Sonuncu eksperiment göstərdi ki, 
digərlərini ölümə itələmədən də yaşaya bilərmişəm. Siz ikiniz də sağ qaldınız. Odur ki nəticə çıxarın. 
Ən əsası, öz fikirlərinizi qabartmayın; onlar çox pis iy verir. 
Dediyin sözlərdən belə başa düşdüm ki, səndə elə təəssürat yaranıb ki, guya, mən səni ya 
alçaltmışam, ya da atmışam. Beləliklə, hər ikiniz hər şeydə məni günahlandırmağa üstünlük verirsiniz. 
Lakin mən bu hadisənin sizə ağır təsir göstərməsinə heç çalışmırdım da; lakin əgər bundan sonra da 
diqqətsizlik etsəniz, bu əhvalat hər ikinizçün ölümcül ola bilər. Sən heç duyuq belə düşməzsən ki, 
boğulmanın öldürücü pəncəsi boğazından necə yapışdı. Bu sözlərimi ona da yetir. Bununla ona, lap elə 
özünə də tanışlığınızın bütün tarixi boyu olduğundan daha böyük xidmət göstərmiş olarsan. 
Bütün bunlar haradan çıxır? Neynək, etiraf edim ki, bunlar çox böyük, hətta demək olar ki, 
həlledici dərəcədə mənim özümdən doğur. Bütün tarix bətnimdən çıxan baladır. Sənin qarşında üzr 
istəyə bilərəm, lakin sən məni təkbaşına bağışlaya bilməzsən. Bu, sənin ixtiyarında deyil. Bax, ona görə 
də, mənə qulaq asmalı olursan. Mən sənin qarşında, sənin günahlarına görə üzr istəyə bilmərəm axı, bu 
özü də günah olardı. 
Sən öz dostluğunu ya silaha, ya da nəsə bir alətə-dəyənəyə çevirmisən, onu əlinə alıb məni 
döymək də olar, sonra da götürüb Virciniya ilə yatmaq da. Buna görə də sənin əlindən yaman 
hirsləndim və etiraf elə ki, bu əsəbiliyim heç də əsassız deyildi. Lakin mən bu mövzunun 
müzakirəsindən vaz keçməyə hazıram, çünki səni dost kimi özüm üçün qorumaq istəyirəm. Mən belə 
düşünürəm ki – sadəcə, buna əminəm – qəlbimdə baş verənlər çöküntü qoymayacaq. Sizə heç bir 
iradım və qınağım yoxdur. Bəlkə, bu, sənə qəribə gələcək, amma heç özüm də bilmirəm ki, niyə indi 
əvvəlkindən daha artıq xoşuma gəlməyə başlamısan?! Gəl münasibətlərimizi axıra kimi aydınlaşdıraq. 
Vəziyyətin aydın dərk olunması elə ali məziyyətlərdən biridir. Mən səninlə tam səmimi olacağam. 
Bu günə kimi yetərincə inandırıcı şəkildə sübut etmişəm ki, sizinlə müqayisədə daha müdrik, 
daha ağıllıyam. Belə fikirləşirəm ki – hərçənd mənə yüz faiz inanmayacaqsan – sizin üçün tanrıyam, 
onun yerdəki təcəssümüyəm. Əlbəttə, mənə sitayiş eləmək mümkün deyil. Mənimlə yaşamağa 
məcbursunuz. Amma yorulmuşam, çox yorulmuşam, o qədər yorulmuşam ki, həyatla haqq-hesabı 
kəsmək istəyirəm; ona görə ki, Len, Virciniya və ilk növbədə sən belə hesab edirsiniz ki, guya, başlıca 
motiviniz və məşğuliyyətiniz olan məhəbbət və kədərli vidalaşmanın növbələşməsinə mənim də nəsə 
münasibətim ola bilər. Buna mənim qətiyyən aidiyyətim yoxdur. Sizə kömək edə bilərəm. Yerinizə dua 
edə bilərəm. Çünki mən öz vətənində olan həqiqi peyğəmbər kimiyəm. Lakin sizinlə yaşaya biləcəyimi 
düşünmək gülməli və absurd olardı. 
Siz isə mənimlə dostluq etməyə cəhd göstərirsiniz, elə etmək istəyirsiniz ki, əsl dostlarım 
olduğunu söyləyə bilim və mən də vaxtı yetişənədək özümü məcbur eləyə bilirəm ki, bunun üçün sizə 
minnətdar olmağa məcbur eləyə bilərəm. Lakin siz kirli çəkmələrinizlə qəlbimə girərək ciyərimi 
dimdikləməyə başlasanız, mən daim təpki göstərməyə və cavab verməyə hazıram. 
Çox dözdüm. Bəlkə də, həddindən ziyadə. Ürəyiniz istəyən qədər qarnımın üstündə atılıb-
düşdünüz, dəfələrlə boynumu qırmaq, başımı partlatmaq istəmisiniz, qanıma hansısa dəhşətli viruslar 
buraxmısınız, bütün daxilimi qiymə-qiymə eləməyə cəhd göstərmisiniz. Amma mənə lazım olanda sizə 
əlim çatmayıb, özünüzü xırda, miskin, yad parazitlər kimi göstərmisiniz. Mənə yalnız kənardan göz 
qoyurdunuz, sizdə nə bir həmdərdlik, nə bir mərhəmət, nə də bir hala acıma görmədim. Əgər evim 
yanırdısa, bunu əyləncə, tamaşa kimi qəbul edirdiniz. Mən sizin üçün tükənməz ləzzətin mənbəyiydim. 
Əvəzində nə aldım? Heç nə; əgər belə rəzil məxluqlarla tərəfdaşsansa, hansı minnətdarlıqdan, ya da 
hansı mükafatdan söhbət gedə bilər ki?! Mənim evimə yüksək səviyyəli söhbətdə iştirak etmək istəyən, 
guya, bir fincan çaya qonaq olan söyüşcül, məni təhqir edən qaniçənlər toplaşırdı; anlamağa başladım 
ki, bu məzhəkədə daim iştirak etmək alınmayacaq, gec-tez siz məni məhv edəcəksiniz və mən sizin 
şöhrətpərəstliyinizdən, nadanlığınızdan öləcəyəm; sizinlə ünsiyyət mənim üçün mənəvi özünəqəsd idi. 
Xatırlatmaya bilmirəm ki, bəzən məndən bu və ya başqa dərəcədə üstün idiniz. 
Əgər mənim tanrı olduğumla razılaşsaq, onda bilin ki, qısırlıq və peşmançılıq tanrısıyam. Sizin 
üçün heç vaxt heç nə etməmişəm. Amma dəyərdi. Bundan sonra çalışacağam. Mən ayılmışam. 
Dünyaya geniş açılmış gözlərlə baxıram. 
Sən bunu qəbul da edə bilərsən, rədd də edə bilərsən. Lakin mənə elə gəlir, xatırlatmağa dəyər 
ki, içinə taxıl yığılmayan istənilən anbar gec-tez tərk ediləcək, dağılacaq. Odur ki məni bununla 
aldatmaq olmaz. İstinad nöqtəsi tapan kimi hələ neçə-neçə dünyanı çevirəcəyəm. Hesab elə, sənin 
bəxtin gətirib, amma həddini də unutma. 
Əlbəttə, səni məhv etmək üçün mənə xüsusi güc işlətmək gərək deyil. Məndən tələb olunacaq 
yeganə şey – səni rahat buraxmağım və necə olmaq istəyirsənsə, elə olmağına imkan verməyimdir. Səni 
lənətləyə bilərdim; bu lənətin gücünü yalnız fərz edə bilərsən. Lakin istəmirəm ki, sənin, yaxud başqa 
birisinin əlində qisas üçün bəhanə olsun. Mənə səni lənətləmək lazım deyil. Sağlam məntiqə və 
özünümüdafiə instinktinə zidd olan şeylərin həddi– hüdudu yoxdur. Amma inan: güc məndədir, çünki 
həqiqət mənimdir. Belə olub, var və olacaq. Odur ki sənə bir məsləhət verərdim: özünü tərpətməlisən. 
Hələ ki, durğun bataqlıq kimi çürüyürsən. Təmizinə danışsaq, son zamanlar görkəmin bitmiş adamın 
görkəmini xatırladır. 
Əgər sənə inana bilsəydim, qüsurlu mənəvi siman məni maraqlandırmazdı. Lakin məndən bu 
simanın inama layiq olduğuna inanmağı xahiş etmək bağışlanmaz həyasızlıq olardı. Sənin 
mənəviyyatın, sənin intim həyatın – bütün bunlara artıq müdaxilə etmək istəmirəm. Əgər bu üfunətdən 
xoşun gəlirsə – buyur. Etirazım yoxdur. Lakin sənin bütövlüyün sual altındadır, məni heç cür inandıra 
bilməzsən ki, bu mənada etimada layiqsən. Səndən səmimi olmağı xahiş edirdim. Bu yataq məsələsində 
qorxu və qəzəb səni əməlli-başlı dolaşdırıb. Düzdür, elə mənim də bütövlüyüm tez-tez yoxa çıxırdı – 
məmnuniyyətsizlikdən və nifrətdən yoxa çıxırdı. Amma nəyin bahasına olursa olsun tab gətirməliydim, 
ən əlverişsiz vəziyyətlərdə vuruşurdum, dişləyirdim, sağa-sola çapır, kəsirdim və düzünü deyim ki, 
bunu məmnuniyyətlə edirdim. Çünki məsələnin kökündə ilkin ədalət prinsipi dururdu. Bilirsən, mən 
başa düşmədim ki, haqlıyam, yoxsa yox. İçimdə inam vardı ki, bu döyüşdə heç cür məğlub ola 
bilmərəm, mənə elə gəlirdi ki, əgər döyüş meydanında canımı qoysam, bu yalnız mənim üçün deyil, 
həm də insan birliyinin məcmusunda nəhəng bir itki olacaq və boşluq yaradacaq. Burada mənim heç bir 
inamım yoxdur. Bütün bunlar yalnız mülahizələrdir. 
Məncə, nahaq yerə özünü o yataq məsələsində axmaq kimi göstərdin. Nahaq səs-küy saldın. 
Yalnız ona ümid etmək qalır ki, əks-səda susanda arxanda qalan xarabalıqlara baxaraq özündə qüvvə 
tapıb gülümsünəcəksən. Və beynində bütün bunlarda mənim günahkar olduğum barədə heç bir fikir 
işarmayacaq. Bu lənətə gəlmiş hadisə hələ uzun müddət taleyində böyük bəlalar və xoşagəlməz 
olaylarla əks-səda verəcək, sən isə hər dəfə dalından, qasığından zərbə alaraq heç başa da 
düşməyəcəksən ki, nə baş verir, niyə baş verir… 
Mənim şəxsi qisasımın bura heç bir aidiyyəti yoxdur, bu, yaranışın status kvosudur. Daha imkan 
vermərəm məni dişləyənlər cəzasız qalalar. Ətim sizə çox acı gələcək. Yeri gəlmişkən, elə mən də 
acmışam. Hərdən Len qismətinə düşən tikələri tullayanda mən necə gülürdüm. Lakin bəzi anlarda, 
yəqin, ona görə sağ qalmışam ki, sizin ikiniz də mənim həyatımı daha yüngül, daha komfortlu etməyə 
çalışırdınız. Etiraf edə bilərəm, halbuki bu, özümə münasibətdə küfr olacaq: həqiqətən, sizin bu 
cəhdlərinizi qiymətləndirirdim. Lakin bu, məsələnin həqiqi vəziyyətinə göz yummağımıza əsas vermir. 
Siz məni yalnız ona görə qınayırsınız ki, sizin düşüncənizə əsasən, mütləq kamillik mücəssəməsi 
olmalıydım. Xoş münasibətinizlə məni yoldan çıxarmağa cəhd etməyin. Bu nemət elə mənim özümdə 
də sənin kimi on iki nəfərə bəs eləyər. Sizin işiniz çox sadədir: mənə qulaq asın, çünki həqiqəti 
söyləyirəm. Və bu həqiqət hətta bizim hamımız üçün utandırıcı da ola bilər, amma xeyrimizədir. 
Görürsən, hansı əhvali-ruhiyyədə və vəziyyətdəyəm. Mən səni dinləməyə hazıram. Diqqətlə 
dinləməyə! Düşünüb hər şeyi başa düşəcəyəm. Sənin sözlərindən bəzilərini hətta qəbul etməyə belə 
hazıram. Amma elə bilmə ki, bunun üçün, – sənə uyğunlaşmaq üçün özümü dəyişəcəyəm. Nəyim 
varsa, mənə çox baha başa gəlib, daha dəyişə bilmərəm. Münasibətlərdən daha yaxşı baş çıxarmağımız 
üçün aramızda qabaqlar olmayan nələrisə bir-birimizə təklif etməliyik. Mən, məsələn, sənə təklif 
edirəm ki, itilək şeytanın yanına. Gəl baxaq, kim bunu daha tez edəcək? Biz ikimiz də startda donub 
durmuşuq, yalnız siqnal gözləyirik. Mən var gücümlə yerimdən qopacağam. Əgər görüşməsək, deməli, 
bizimki gətirmədi. Lakin həqiqəti bildiyim üçün əvvəlcədən deyə bilərəm ki, sənin yolun xeyli uzun 
olacaq. Əgər hesab edirsənsə ki, bunu yoxlamağa dəyməz – onda bağışla. Belə olan halda bircə şey 
deyə bilərəm: sən çox nahaq yerə bu qədər yol keçəndən sonra, yolun yarısında yarışı tərk edirsən. 
Əvvəllər mən həqiqəti öz-özümə ucadan deyə bilmirdim. Bu dəfə özümü buna məcbur etdim. 
Sən hamısını eşitdin. 
Mark cavab vermirdi. Bir neçə saniyədən sonra Pit qalxaraq pəncərəyə yaxınlaşdı. 
– Hə, nə oldu, məni qızışdırdın, – dedi, – qızışdırdın və danışdırdın. Bu sözləri söyləmək çox 
acınacaqlı idi; yəqin, elə dinləmək də həmçinin. Lakin bunlar deyilməliydisə, mən onları dedim. 
Mark öskürdü və buxarıya tüpürdü. 
– Ümidvaram sözlərimin acılığı səni kor etmədi və qəlbinin lap dərinliklərinə kimi 
qəzəbləndirmədi. 
– Elə bilirəm, – Mark cavab verdi, – dediyin kimi də oldu. 
O, kibriti alışdırıb necə yandığına tamaşa etdi. 
– Lap yaxşı, – Pit dedi. – İndi isə mən gedim. 
 
XXXI fəsil 
 
Nəhayət ki, onlar yeyib qurtardılar. Yığışmaqları çox çəkməyəcək, qoy bircə fit səslənsin. Artıq 
şələ-şülələrini yığıblar, hər şey hazırdır. Amma mən heç nə eşitmədim. Niyə əl-ayağa düşüb bunlar? 
Niyə hər şeyi qablaşdırmaq lazım idi? Bunlar hamısı hara hazırlaşıb belə? 
Onlar heç nə demirlər. Məni saya salmırlar, elə bil, heç yoxam. 
İndi isə onlar buxarının qarşısında yarımdairə vuraraq oturublar, ayaqlarını ayaqlarının üstünə 
aşırıb nə barədəsə söhbətləşirlər. Bu artıq dözülməzdir. Kənarda qalmışam. Məni heç yedirtmirlər də. 
Nə xarab sosiska, nə vetçina qabığı, nə kələm yarpağı, nə də bir tikə kiflənmiş salami; bir zamanlar 
hamımız bir yerdə masanın arxasında oturub ordan-burdan söhbət edəndə bütün bunları qabağıma 
atardılar. İndi doluşublar bura. Amma nəsə siçovul iyi duymuram. Onlar isə görünür, nadir bir yemək, 
məsələn, məxsusi reseptlə hazırlanmış delikates paştet ümidindədirlər. 
Bir də bu dəyişikliklər… Ətrafımda hər şey dəyişib. Bir zamanlar tanış olan həyəti dişi 
pişiklərin parçalanmış cəsədlərindən, axtalanan erkək donuzlardan, konserv qutularından, əzilmiş quş 
kəllələrindən, bütün bu tikə-tikə edilmiş xırda heyvanlara aid ehtiyat hissələrindən ibarət xalı örtür – 
fırçıldayan, xoruldayan, zingildəyən xalı; fınxırıb tüpürən cırtdanların özlərindən sonra qoyduqları nə 
varsa, bu zəhərli, irinli məhlula yapışıb, qurdlar bu çürüntü qalaqlarını içəridən gəmiriblər, sidikdən, 
selikdən, qan və meyvə şirəsindən ibarət gölməçə və burulğanların ortasında nəcis təpələri ucalır. 
İndi isə hər şey yox olub. Hər şey təmizdir. Hər şey yuyulub, təmizlənib. Bu çəmənlik. Bu 
kollar. Bu çiçək. 
 
 
1952–1956 
