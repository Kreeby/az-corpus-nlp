EROUSMİT 
 
 
 
Sinkler Luis 
 
I FƏSİL 
 
 
 
Sakit Oqayyanın meşələri və bataqlıqları arasından keçən furqonda, faytonçunun düz arxasında on dörd 
yaşlı cırıq paltarlı bir qız əyləşmişdi. Onun anasını Mononqaxila yaxınlığında dəfn etmişdilər – gözəl adı 
olan bir çayın sahilində qəbrin üstünü qızın özü torpaqlamışdı. Atası furqonun döşəməsində qızdırma 
içində yatırdı, qızın hisli-paslı, cır-cındır geyinmiş bacı-qardaşları onun ətrafında oynaşırdılar. 
Yolayrıcında, ot basmış yolun düz ortasında qız furqonu dayandırdı və xəstə qırıq-qırıq danışmağa 
başladı: 
– Emmi, yaxşı olardı ki, furqonun ağzını düz Sinsinnatiyə döndərəydin. Ed əmini tapa bilsək, məncə, o bizi 
evinə qəbul edər.   
– Heç kim bizi qəbul etmək istəməz,  – qız dedi,  – nə qədər ki gedə bilirik, irəli gedək. Qərbə doğru! 
Orada çox şey görəcəyəm!  
Qız axşama yemək hazırladı, uşaqları yatırtdı və uzun müddət ocağın kənarında oturdu. 
Bu qızcığaz Martin Erousmitin ulu nənəsi idi. 
 
2 
 
Həkim Vikersonun kabinetindəki müayinə kreslosunda ayağını ayağının üstünə aşıraraq bir oğlan 
oturmuşdu və Qryein "Anatomiya"sını oxuyurdu. O, Uinnemak ştatından, Elk-Milzli  Martin Erousmit idi. 
Elk-Milzdə ( o zaman, 1897-ci ilə ildə bu, qırmızı kərpicli  və alma qoxulu evlərlə dolu yöndəmsiz bir kənd 
idi) danışırdılar ki, həkim Vikersonun kiçik cərrahiyyə əməliyyatları apardığı, bəzən diş çıxardığı, əksər 
hallarda isə mürgülədiyi qəhvəyi rəngli açma kreslo öz həyatını dəlləkxanada başlayıb. Söyləyirdilər ki, 
vaxtilə onun sahibinə "doktor Vikerson" deyirmişlər, amma illər keçdikcə yavaş-yavaş sadəcə, "dok"a 
çevrilib; "dok" həm yaşlı, həm də öz açma kreslosundan da tərs idi.   
Martin "Nyu-York Hazır Paltarların Hərracı"nda müdir işləyən C.C.Erousmitin oğlu idi. Bu dəliqanlı və tərs 
oğlan on dörd yaşında "dok"un qeyri-rəsmi və təbii ki, həm də pulsuz assistenti ola bilmişdi: o, şəhər 
ətrafındakı xəstələrə baş çəkməyə gedərkən "dok"u əvəz edirdi, hərçənd ki, "dok"u nəylə əvəz etmək 
mümkün olduğunu kimsə izah edə bilməzdi. Martin o qədər hündür olmasa da, boy-buxunlu oğlan idi: 
saçları, narahat gözləri qara rəngdəydi, dərisi isə ağappaq görünürdü; adama elə gəlirdi ki, bu ziddiyyət 
onun ehtiraslı dəyişkənliyinə işarə vurur. Hər halda, dördkünc başı və olduqca enli çiyinləri sayəsində 
qadın kimi zərif görünməkdən xilas olmuşdu. Onda gözəl həyat tərzi keçirən centlmenlərin "həssaslıq" 
adlandırdıqları iyrənc qorxaqlıq da yox idi. Dinləyərkən başını tez-tez tərpətməsi, sol qaşından hündürdə 
yerləşən sağ qaşının onun üçün xarakterik olan enerjili və sərbəst ifadə ilə yuxarı dartılması bu oğlanın 
özünü müdafiə edə bildiyinə işarə idi. Simasında hər şeyi bilmək istəyi kimi elə bir iddia oxunurdu ki, 
buna görə müəllimlər və məktəb direktoru onu qətiyyən sevməzdilər.  
Elk-Milzin bir çox sakinləri tək Martin də slavyan-italyan mühacirətinə qədər xalis amerikalı anqlosaks idi 
– başqa sözlə, onun damarlarında alman və fransız, şotland və irland, ola bilər ki, bir az da ispan, yəqin ki, 
müəyyən dərəcədə "yəhudi qanı" adlandırılan qarışıq, böyük miqdarda isə qədim ingilis, kelt, finikiyalı, 
roman, alman, daniyalı və isveç qanlarının qarışığından törəyən ingilis qanı axırdı. 
Martin "dok" Vikersonun yanında köməkçi işləməyə başlarkən Dahi Şəfaverici olmaq istəyinin ona hakim 
kəsildiyini tam əminliklə söyləmək olmazdı.  Düzdür, sıyrılmış yerləri sarıyanda, gözə sarğı qoyanda insan 
fiziologiyasında nə qədər valehedici və qeyri-adi şeylər gizləndiyini həmyaşıdlarına danışaraq onları 
qorxudurdu: bununla belə, öz yoldaşları arasında şöhrət qazanmaq istəyi heç də ona yad deyildi. Siqareti 
axıra qədər çəkib ürəkbulanma belə hiss etməyən keşiş oğlunu belə bir istək yerindən oynada bilərdi. 
Amma bu gün ciddi cəhdlə limfatik  sistem fəslini oxuyur, uzun və qarışıq sözləri ucadan  tələffüz edirdi; 
tozlu otaqda öz-özünə donquldanması isə insana daha çox  yuxu gətirirdi.  
Bu otaq "dok" Vikersonun tutduğu üç otaq arasında ən babatı idi; o baş küçəyə baxan pəncərələri ilə düz 
"Nyu-York Hazır Paltarların Hərracı"nın üstündə yerləşirdi. Otağın bir tərəfində üfunət iyi verən qəbul 
otağı, digər tərəfində isə Vikersonun yataq otağı vardı.  
"Dok" çoxdanın dulu idi. İstehza ilə "qadın səliqəsi" adlandırdığı şey haqqında qətiyyən fikirləşməzdi. 
Laxlayan şifoner və çirkli odeyalla örtülü açma çarpayısının qoyulduğu yataq otağını hərdənbir təmizlik 
həvəsi coşan Martindən başqa heç kim yığışdırmırdı.  
Bu otaq, eyni zamanda, həm kontor, həm həkim kabineti, həm cərrahiyyə otağı idi, həm qonaq və poker 
oyunu üçün nəzərdə tutulmuşdu, həm də ov və balıqçılıq ləvazimatlarının saxlandığı anbar rolunu 
oynayırdı. Qonur rəngdə malalanmış divarın yanında zooloji kolleksiya və tibbə aid qeyri-adi əşyaların 
yığıldığı şüşə şkaf, yanında isə Elk-Milz oğlanlarının tanıdığı əşyalar arasında ən qorxulu və ən cazibədar 
olan qızıl dişli skelet dururdu.  
Axşamlar, "dok" harasa gedəndə, Martin lovğalanmaq üçün oğlanları bu qaranlıq otağa gətirər və kibriti 
skeletin çənəsinə çəkərək yandırardı. 
 "Dok"un öz əli ilə hazırladığı və cilalanmış lövhəyə bərkitdiyi durnabalığının müqəvvası divardan 
asılmışdı. Pas atmış balaca sobanın yanındakı, tüpürcəyə bulaşmış və bomboz bozarmış linoleumun 
üstündəki yonqarla doldurulmuş qutu isə tüpürcəkqabını əvəz edirdi. Köhnə çürük stolun üstündə 
borcların qeyd edildiyi bir qalaq kağız vardı, "dok" adətən "haramzadələrdən borcları yığacağına" and 
içir, amma heç vaxt, heç bir şəraitdə heç bir borcludan pul tələb etmirdi. İldən ilə, onillikdən onilliyə, 
əsrdən əsrə adlayan arı pətəyi kimi çalışqan şəhərcikdə çox şey baş verirdi, ancaq həkimin həyatında heç 
nə dəyişmirdi.  
Ən natəmiz yeri alətlərin sterilləşdirilməsindən daha çox, səhər yeməyində yumurtaya bulaşan qabların 
yuyulması üçün istifadə olunan çuqun çanaq tuturdu. Onun kənarları boyunca qırıq sınaq şüşələri, balıq 
tutmaq üçün sınıq qarmaq, naməlum həblərlə dolu yarlıksız dərman şüşələri, mismarlarla kirpiyə 
döndərilmiş ayaqqabı dabanı, çeynənmiş siqaret kötükləri və  pas atmış cərrah bıçağına sancılmış 
kartoflar düzülmüşdü. 
Bu natəmiz, baxımsız otaq lap "dok" Vikersonun ruhuna bənzəyirdi, onun simvolu idi. Amma o, "Nyu-
York Hazır Paltarların Hərracı"nda bir-birinə oxşayan ayaqqabı qutuları yığınından daha çox maraq 
oyadır,  Martin Erousmiti tədqiqata və macəralara səsləyirdi. 
 
3 
 
Oğlan başını qaldırdı, hər şeylə maraqlandığını göstərən qaşı yuxarı dartılmışdı. Pilləkənlərdən "dok" 
Vikersonun ağır addım səsləri eşidilirdi. "Dok" sərxoş deyil! Onu yatağına uzandırmaq lazım 
gəlməyəcəkdi. Amma "dok"un yataq otağına dəhlizdən keçib getməsi yaxşı əlamət deyildi. Oğlan 
diqqətlə qulaqlarını şəklədi və "dok"un içində əlüzyuyanın altındakı yamay romu saxlanan  kiçik şkafı 
açdığını eşitdi. Qurultu səsi gəldi. Sonra "dok" şüşəni yerinə qoydu və ayağı ilə qapını çırpdı. Hələ ki 
qorxulu bir şey yox idi. Şüşəni cəmi bircə dəfə ağzına yaxınlaşdırmışdı. İndi o birbaşa kabinetə keçsə, hər 
şey rahatca sovuşacaqdı. Amma "dok" hələ də yataq otağında dayanmışdı. Sonra əlüzyuyanın qapısı 
yenidən tələsik açılanda, "qurt-qurt" səsi eşidiləndə, bu  səs üçüncü dəfə təkrarlananda Martin içini 
çəkdi.  
Adətən "dok" bomboz şotka bığları ilə bir anlıq insan cildinə girmiş böyük, müəmmalı və xəyali bulud 
kimi otağa soxulanda onun yerişi daha gümrah olurdu. İndi isə o dəqiqə hücuma keçərək – bu, öz günahı 
barədə açılacaq söhbətin qarşısını almaq üçün adi vasitə idi – "dok" yazı stoluna yaxınlaşdı və gur-gur 
guruldamağa başladı: 
– Siz burada neyləyirsiniz, cavan oğlan? Burada neyləyirsiniz? Bilirdim ki, qapını bağlamasam, lənətə 
gəlmiş pişik içəri nəsə sürüyüb gətirəcək, – sonra o astadan hıçqırdı,  zarafat etdiyini göstərmək üçün 
gülümsədi, çünki insanlar "dok"un hansı əhval-ruhiyyədə olduğunu hər zaman başa düşə bilmirdilər.  
O, arada nə barədə danışdığını yaddan çıxararaq yenidən ciddi və sərt şəkildə sözünə davam etdi: 
– Qoca Qreyi oxuyursan? Yaxşı işdir… Həkimin kitabxanası əsasən üç kitabdan ibarət olmalıdır. Qreyin 
"Anatomiya"sı, Bibliya, bir də Şekspir. Öyrən! Səndən yaxşı həkim çıxa bilər. Zenitdə yaşamağa 
başlayarsan, öz senatorun kimi ildə beş min dollar qazanarsan. Çalış uğurunu göydə tut! Öz üzərində işlə. 
Əvvəlcə kolleci bitirərsən, sonra tibb fakültəsinə girərsən. Kimyanı öyrən. Latını. Elmləri! Mən pis 
həkiməm. Bir həsirəm, bir məmmədnəsir. Qoca sərsərinin biriyəm, əyyaşam. Sən isə…  Sən isə məşhur 
həkim olacaqsan. İldə beş min qazanacaqsan! 
Marreyin arvadının endokarditi  var. Onun üçün heç nə edə bilmirəm. Yanında oturmağa, əlindən 
tutmağa belə heç kimi yoxdur. Yollar isə, elə bil, lənətlənib. Meşənin arxasındakı drenaj borusu dağılıb. 
Lənət şeytana! Endokardit və… 
Sənə təhsil lazımdır, təhsil!  Hər şeyi bünövrədən bilmək! Kimyanı. Biologiyanı. Mən isə onları 
öyrənməmişəm. Rahib Consun arvadı missis Cons elə bilir ki, mədəsində xora var. İstəyir əməliyyat 
olunmaq üçün şəhərə getsin. Xora, bəs necə?! Hər ikisi – həm rahib, həm də arvadı həddindən artıq çox 
yeyirlər. Niyə drenajı düzəltmirlər… Hə… Bir də… mənim kimi əyyaş olmaq lazım deyil. Oxumaq lazımdır – 
bilik yığmaq. Nəyi başa düşməsən, izah edərəm. 
Oğlan pişiklərin dalınca daş atmağa və topaldıqaç oynamağa həmişə hazır olan adi kənd uşağı olsa da, 
"dok" hər dəfə dili dolaşa-dolaşa elmin böyüklüyünü ona başa salmağa çalışanda, biologiyanın 
universallığı, kimyanın qalib çıxan dəqiqliyindən söz salanda lap xəzinə axtaranlar kimi həyəcanlanırdı. 
"Dok" qoca, şişman adam idi  – pinti və tənha… Qrammatikanı yaxşı bilmirdi,  ona görə də danışığı ilə 
istənilən adamı çaşdıra bilərdi; rəqibi həkim Nidhem haqqında söylədiyi fikirlər isə dava-dalaş salmaq 
üçün əməlli-başlı işə yarayırdı. Bununla belə, o, Martinin ürəyində əsl partlayış ola biləcək üfunətli 
kimyəvi təcrübələrə həvəs, bir də Elk-Milzdə hələ heç bir oğlanın görə bilmədiyi mikroskopik cücülərə 
diqqətlə baxmaq arzusu oyatmışdı.  
Doktorun səsi getdikcə daha boğuq çıxırdı. Qoca kresloya yıxıldı, onun baxışları dumanlı idi, alt dodağı 
sallanırdı. Martin yerinə uzanması üçün dil tökməyə başladı, amma "dok" təslim olmadı: 
– Yatmaq istəmirəm! Yox! Qulaq as. Sən başa düşmürsən, axı mən… Mən yaşlıyam. Qazandığım bütün 
bilikləri səninlə paylaşıram. Kolleksiyamı sənə göstərirəm. Bütün məmləkətdə yeganə olan muzeyi. Mən 
maarif pioneriyəm. 
Martin tünd rəngli cilası tutqunlaşmış  kitab şkafındakı əşyalara, bəlkə, yüzüncü dəfə idi ki nəzər salırdı: 
böcəklərə, slyuda tikələrinə, ikibaşlı buzov embrionuna, "dok"un hər müştəriyə həyəcanla  adını dediyi 
möhtərəm bir xanımın ciyərindən çıxarılmış daşlara… "Dok" şkafın qarşısında dayanmışdı, çox nəhəng, 
amma titrəyən şəhadət barmağını havada oynadırdı: 
– Bu kəpənəyə bax. Bu porthesia chrysorrhoea-dır. Dok Nidhem ömründə onun adını sənə deyə 
bilməzdi. Çünki  hansı kəpənəyin necə adlandırıldığını bilmir. Onun üçün sənin bilik alıb-almayacağın da 
vacib deyil. Bu adı yadında saxladın? – O, üzünü Martinə tərəf çevirdi – Qulaq asırsan? Sənin üçün 
maraqlıdır? Hə? Tfu, lənətə gələsən! Heç kim mənim muzeyim haqqında eşitmək istəmir – heç bir adam! 
Bütün məmləkətdə yeganə olan muzey haqqında! Mən qoca talesizəm! 
– Hə, əlbəttə ki, – Martin inandırmağa çalışdı, – muzeyiniz qəşəngdir. 
– Bura bax! Bax! Görürsən? Bax, bunu, şüşədəkini deyirəm! Bu appendiksdir!  Bizim mahalda kəsilmiş ilk 
appendiks. Onu mən kəsib çıxarmışam. Bəli! Bəs sən nə fikirləşirdin?! Qoca "dok" Vikerson mərkəzdən 
uzaq bir yerdə appendisiti əməliyyat edib. O, burada ilk muzey yaradıb. Düzdür, böyük deyil, amma bu, 
hələ başlanğıcdır. Mən "dok" Nidhem kimi pul yığmamışam, əvəzində ilk kolleksiyanın əsasını 
qoymuşam, ilk! 
O, yenidən kresloya yıxıldı və inildədi: 
– Sən haqlısan! Gedim yatım! Nəfəsim kəsildi! – Amma Martin ayağa qalxmaq üçün ona kömək edəndə, 
"dok" birdən-birə kənara sıçradı, stolun üstündə nəsə axtarmağa başladı, şübhə ilə ətrafa boylandı, – 
sənə nəsə vermək istəyirəm. Təhsilə başlamağın üçün... Qocanı unutma. Axı qoca Vikersonu xatırlayan 
kimsə olmalıdır, ya yox?  
"Dok" irəliyə uzanmış əlində botanika məşğələlərində istifadə etdiyi sevimli lupasını tutmuşdu. O, 
Martinin lupanı necə cibinə qoyduğuna tamaşa etdi, köksünü ötürdü, sonra yenə nəsə demək istədi, 
amma səssiz-səmirsiz yataq otağına keçdi. 
 
II FƏSİL 
 
1 
 
Uinnemak  ştatı İndiana, İllinoyys, Oqayyo və Miçiqanla həmsərhəddir və onlar kimi Şərqlə Mərkəzi Qərbi 
özündə əks etdirir. Onun kərpicdən tikilmiş və çinarlarla kölgələnmiş kəndləri, müstəqillik uğrunda 
müharibəyə aparan dini əqidəsi və ənənələri Yeni İngiltərə ilə nəfəs alır. Ştatın ən böyük şəhəri olan 
Zenitin əsası 1792-ci ildə qoyub. Lakin Uinnemak buğda və qarğıdalı zəmiləri ilə, qırmızı anbarları və silos  
qalaqları ilə Mərkəzi Qərbə aiddir. Zenitin qədimliyinə baxmayaraq, əhali onun bir çox mahallarına ancaq 
1860-cı ildən yerləşməyə başlayıb. 
Uinnemak universiteti Moqalisdə, Zenitdən on beş mil aralıda yerləşir. Orada on iki min tələbə oxuyur. 
Oksford bu möcüzənin lap yaxınlığındadır. Bu universitet bapbalaca bir ilahiyyat məktəbidir, Harvard isə 
gənc centlmenlər üçün gözəl kollec hesab edilə bilər. Universitet yaxınlığında şüşə örtüklü beysbol 
meydançası var, onun binası bir neçə mil boyunca uzanır. Bu təhsil ocağı tələbələrə sürətli sanskrit, 
naviqasiya , hesabdarlıq, eynək çeşidləyiciliyi, sanitariya texnikası, provoslav poeziyası, gömrük qaydaları, 
şalğam yetişdirilməsi üsulları, avtomobillərin düzəldilməsi, Voronej şəhərinin tarixi, Arnold Metyunun  
üslubu, kimoparalitik miohipertrofiya diaqnostikası və univermaqların reklam olunması işinin öyrədilməsi 
üçün yüzlərlə gənc fəlsəfə doktoruna maaş verir. Universitetin rektoru pul qazanmaq və süfrə başında 
nitq söyləmək üzrə Birləşmiş Ştatlarda ilk mütəxəssis hesab olunur. Və Uinnemak bütün dünya 
universitetləri arasında öz qiyabi kurslarını radio ilə tədris etməyə başlayan ilk universitetdir. 
Bu, gənc aristokratlara  müxtəlif əhəmiyyətsiz şeyləri öyrədən hər hansı bir kollec deyil. Universitet ştatın 
vətəndaşlarının xüsusi mülkiyyəti hesab olunur. Ştatın vətəndaşlarının isə bu cür əxlaqlı həyat tərzi 
keçirən, bric oynayan, yaxşı avtomobillərdə gəzən, işlərdə təşəbbüskarlıq göstərən və yeri gəldikcə bu və 
ya başqa bir kitabdan sitat gətirən – halbuki onların kitab oxumağa vaxtı olmadığı hamıya aydındır  – 
qadın və kişilərin hazırlanmasına ehtiyacı var (ya da belə bir ehtiyaclarının olduğu onlara təlqin edilib). 
Bu, əsl "ford" zavodudur: istehsal etdiyi avtomobillər səs eləsə də, nöqsansız şəkildə standartlaşdırılır; və 
çox asanlıqla hissələrinin birini digərinin yerinə qoymaq olur. Uinnemak universitetinin nüfuzu və onun 
tələbələrinin sayı hər saat artır. Hər halda, 1950-ci ilə qədər onun daha güclü, daha qoçaq və daha təmiz, 
tamamilə yeni bir dünyəvi sivilizasiya yaradacağını gözləmək olar. 
 
2 
 
1904-cü ildə  – Martin Erousmit elm və incəsənət bakalavrı adını alaraq tibb fakültəsinə qəbul olunmağa 
hazırlaşdığı vaxt Uinnemakda beş min tələbə oxuyurdu, amma bu universitet artıq kifayət qədər nüfuzlu 
idi.  
Martinin iyirmi bir yaşı vardı. O, hələ də hamar qara saçları ilə müqayisədə solğun görünürdü – amma 
qaçağan idi, basketbolda yaxşı mərkəzçi və həvəskar xokkeyçi kimi tanınırdı. Tələbə qızlar öz aralarında 
tez-tez onun "romantik xarici görünüşü" haqqında danışırdılar; amma bu, cinsiyyət problemlərinin kəşf 
olunmasına və öpüşlərlə zəngin axşam qonaqlıqlarına qədər baş verdiyindən, onlar Martinlə məsafəli 
davranırdılar; o isə məhəbbət hekayələrinin qəhrəmanına çevrilmək imkanının olduğundan hələ ki, 
xəbərsiz idi. İnadkarlığına baxmayaraq, Martin utancaqdır. Nəvaziş məsələlərində tamamilə təcrübəsiz 
olmasa da, bunu öz məşğuliyyətinə də çevirmirdi. Onun ətrafı tüpürcəklənmiş qarğıdalı çubuğu çəkməyi 
və çirklənmiş sviter geyinməyi kişi üçün fəxr sayan gənclərlə dolu idi.  
Universitet onun dünyasına çevrilmişdi. Artıq Martin üçün Elk-Milz mövcud deyildi. "Dok" Vikerson 
ölmüş, dəfn edilmiş və yaddan çıxmışdı. Martinin valideynləri oğlanlarına yalnız universiteti bitirməyə 
yetəcək qədər vəsait qoyub dünyalarını dəyişmişdilər. Kimya və fizika həyatının mənasına çevrilmişdi, 
gələn ildən isə onların yerini biologiya tutacaqdı.  
Kimya kafedrasının rəhbəri, "Dubl Edvards" ayaması ilə tanınan professor Edvard Edvards Martinin 
səcdəgahı idi. Kimyanın tarixi ilə bağlı Edvardsın bilgilərinin ucu-bucağı yox idi. O, ərəb dilində oxuyur və 
ərəblərin tədqiqatlar sahəsində hamını qabaqladığını söyləməklə həmkarlarını özündən çıxarırdı. Amma 
professor Edvardın özü heç vaxt tədqiqatla məşğul olmamışdı. Adətən, buxarının qarşısında əyləşir, 
ovçarkasını süzə-süzə bığaltı gülümsəyirdi. 
Həmin axşam dubl Edvards hamının məmnuniyyətlə gəldiyi adi  qonaqlıqlardan birini təşkil etmişdi. O,  
məxmər üzlü kreslosunun qəhvəyi rəngli söykənəcəyinə yayxanaraq  Martinin, bir də beş-altı gənc 
kimyaçı fanatın sevincinə rəğmən ingilis ədəbiyyatı müəllimi, doktor Normann Bramfitlə zarafatlaşırdı. 
Otaq ağzınacan şənlik, pivə və "Bramfitlə" dolu idi.       
Adətən hər təhsil müəssisəsində auditoriyanı həyəcana və lərzəyə gətirməyi bacaran qiyamçılar olur.  
Hətta Uinnemak universiteti kimi yaxşı bir universitetdə də belə biri vardı – bu, Norman Bramfit idi. 
Bramfitə özü haqqında əxlaqsız insan, aqnostik , sosialist kimi danışmağa qeyd-şərtsiz icazə verilmişdi, 
çünki hamıya məlum idi ki, o, öz əxlaqını qoruyub saxlayır, presviterian kilsəsinə sədaqətlidir və 
Respublika Partiyasının üzvüdür.  
Bu gün Bramfitin kefi kök idi. Hamını inandırmağa çalışırdı ki, hər dahi insanda yəhudi qanı var və bunu 
sübut etmək olar.  
Uinnemakda hər dəfə olduğu kimi, iudaizmdən söz düşəndə yenə də söhbət tibb fakültəsinin 
bakteriologiya professoru Maks Qotlibin üzərinə gəldi. 
Professor Qotlib universitetin müəmması idi. Hamı bilirdi  ki, o, yəhudidir, Almaniyada anadan olub, 
orada təhsil alıb, immunologiya üzrə apardığı tədqiqatlar ona Şərqdə və Avropada şöhrət qazandırıb.  
O, öz qəhvəyi rəngli köhnə-kürüş evindən nadir hallarda çıxardı; təbii ki, axşam laboratoriyaya qayıtmaq 
üçün oranı tərk etməsi nəzərə alınmazsa… Və bu şöhrət sahibinin mühazirələrində olmayan tələbələrin 
çox az hissəsi onu üzdən tanıyırdı. Amma hamı hündürboylu, arıq və qarabuğdayı tərkidünya barədə 
nəsə eşitmişdi. Onun haqqında minlərlə əfsanə gəzirdi.  
Danışırdılar ki, guya, o alman şahzadəsinin oğludur, çox varlıdır, amma digər professorlar kimi ona görə 
kasıb yaşayır ki, hətta insanların belə qurban verildiyi  gizli və bahalı təcrübələr aparır.  Deyirdilər ki, o, 
laboratoriya yolu ilə həyat yarada bilir, meymunları peyvənd edərək onlarla meymun dilində danışmağı 
bacarır, guya, iblisin pərəstişkarı və anarxist  kimi Almaniyadan qovulub. Bir də deyirdilər ki, o, hər axşam 
yeməyində gizli-gizli şampan şərabı içir. 
Ənənəyə görə, professor və müəllimlər tələbələrin yanında öz həmkarlarını təhlil edə bilməzdilər, amma 
heç kimin cəsarəti çatmırdı ki, Maks Qotlibi öz həmkarı hesab etsin. O, soyuq şimal-şərq küləyi kimi bir 
şey idi.  
…Doktor Bramfit natiqlik edirdi: 
– Cəsarətlə deyə bilərəm ki, elmin hüquqları məsələsində kifayət qədər liberalam, amma Qotlib kimi 
insanla… Əminəm ki, o, material qüvvə haqqında hər şeyi bilir, amma belə bir insanın digər qüvvələrin 
yaradıcısı olan həyati qüvvənin varlığına kor-koranə göz yummasına təəccüb edirəm. O, iddia edir ki, elm 
rəqəmlərə istinad etmirsə, deməli, dəyərli deyil! Çox yaxşı! Sizlərdən, gənc alimlərdən biri Ben Consonun 
elmini dərzi santimetri ilə ölçə bilsə, mən biz zavallı filoloqların gözəlliyə mənasız inamı və ideallara, 
röyalar dünyasına sədaqəti ilə yanlış yolda olduğunu etiraf edərəm. 
Martin Erousmit bu sözlərin dəqiq anlamını tam mənası ilə aydınlaşdıra bilməsə də, gəncliyinin coşqun 
çağında olduğundan bundan zərrə qədər də utanmadı. O, professor Edvardsın tənbəki tüstüsünün 
arasından dodaqaltı "tfu, lənətə gələsən!"ə bənzər nəsə  dediyini və Bramfitin sözünü kəsərək 
danışmağa başladığını eşidəndə rahat nəfəs aldı. Başqa vaxt olsaydı, Dubl lütfkar bir kinayə ilə Qotlibi 
"dəfn olunmuş işlərin ustası" adlandırar, onun başqa alimlərin yaratdığı  nəzəriyyələri dağıtmağa illər  
sərf etdiyini, özünün isə elmə yeni heç nə vermədiyini deyərdi. Amma bu gün Bramfit kimi gəvəzə 
filoloqların içərisində  antitoksiniləri  sintez etmək üçün təkbaşına gördüyü işlərə, iblisanə zövqlə öz 
müddəalarını Erlix, yaxud ser Almrot Raytın qənaətləri ilə eyni səviyyədə qoymasına görə Qotlibi 
tərifləyirdi. O, Qotlibin məşhur "İmmunologiya"   kitabı haqqında danışırdı; kitabı başa düşmək imkanı 
olan insanların doqquzundan ancaq yeddisi oxumuşdu. Bütün dünyada isə bu cür cəmi  doqquz adam var 
idi. 
Axşam miss Edvardsın məşhur ponçikləri ilə yekunlaşdı. Martin yaz gecəsinin toranlığı içində  öz 
pansionuna tərəf addımlayırdı. Qotliblə bağlı mübahisə onda qəribə bir həyəcan yaratmışdı. O, akademik 
uğurdan və kütləvi mühazirələrdən qaçaraq gecələr laboratoriyada təkbaşına işə qapılmağın gözəl ola 
biləcəyini düşünürdü. Heç vaxt Qotlibi görməmişdi, amma bilirdi ki, onun laboratoriyası əsas tibb 
korpusunda yerləşir. Martin uzaqdan görünən tibb şəhərciyinə doğru yol aldı. Qarşısına çıxan bəzi 
adamlar ehtiyatla və tələsik onun yanından ötüb keçirdilər. Martin kazarma kimi qaranlıq, meyit yarılan 
otaqda uyuyan ölülər kimi sakit görünən anatomiya korpusunun kölgəliyinə girdi. Əsas tibb korpusu öz 
qüllələri ilə uzaqdan görünürdü. Bu qaranlıq, müəmmalı, nəhəng bir bina idi. Onun qaralan divarının 
yüksəkliyində tənha işıq yanırdı. Martinin tükləri ürpəşdi. İşıq gözlənilmədən söndü, sanki, narahat 
edilmiş gecəquşu Martindən gizlənməyə çalışırdı. 
İki dəqiqə sonra adamayovuşmaz, təkəbbürlü asketin  hündür silueti tibb korpusunun daş artırmasında, 
əymə fənərin düz altında boy verdi. Onun qarabuğdayı yanaqları çuxura düşmüşdü, burnu nazik, azacıq 
donqar idi. O, evə yubanmış ailə sahibinə qətiyyən bənzəmirdi. Ətrafını görmürdü də... Siluet içini dəlib 
keçən  baxışlarla Martinə baxdı. Sonra belini büküb, bir-birinə keçirdiyi uzun barmaqlarını arxasına 
qoydu, öz-özünə donquldana-donquldana çıxıb getdi. Kölgə adam kölgələr arasında yox oldu.  
Bütün kasıb professorlar kimi onun da əynində köhnə palto vardı, amma nədənsə, o, Martinin yaddaşına 
yaxasında gümüş ulduz parlayan qara məxmər plaşla ilişib qaldı. 
 
3 
 
Tibb fakültəsinə qəbul olduğu ilk gündən Martin Erousmitdə özündən razılıq hissi yaranmışdı. O, ali tibb 
məktəbi tələbəsi idi, buna görə də digər tələbələrdən daha romantik görünürdü; hər halda, həkimlər 
müxtəlif sirlərə, dəhşətlərə, cəlbedici qüsurlara bələd olmaları ilə məşhur idilər. Kitablarına baxmaq üçün 
başqa fakültələrin tələbələri tez-tez onların yanına gəlirdilər. Amma elm və incəsənət bakalavrı olan 
Martin özünü orta məktəbi bitirmiş, ya da ən yaxşı halda qarğıdalı zəmisinin içində itib-batan kasıb 
lüteran kollecində oxumuş həkim yoldaşlarından daha üstün tuturdu.  
Özünə inamına baxmayaraq, Martin həyəcan keçirirdi. Necə əməliyyat aparacağını fikirləşirdi – bircə o 
qalmışdı ki, səhv edib kiminsə axırına çıxasan. Meyit yarılan otaq, soyuq anatomiya korpusu haqqında 
fikir onun lap bağrını yarırdı. Duzlu su çənlərinin, cəftələrdən asılan meyitlərin saxlandığı qaranlıq 
zirzəmidə anatomiyaçıların başına gələn dəhşətlər haqqında, duzdan ölüləri çıxarıb, venalarına sülügən   
yeridən və qaldırıcı mexanizmə uzada-uzada söyən  xidmətçi Henri barədə çox şey eşitmişdi. 
…Payız günü preriyanın  sərinliyi ilə ürəkdolusu nəfəs alırdı, amma Martin heç nə hiss etmirdi. O, əsas 
tibb korpusunun qaranlıq vestibülündən keçərək geniş pillələrlə Maks Qotlibin kabinetinə tərəf tələsirdi. 
Qarşısına çıxan tələbələrə baxmır,  onlarla toqquşanda öz-özünə danışırmış kimi karıxmış halda üzr 
istəyirdi. Bu, onun həyatında möhtəşəm bir məqam idi! Martin bakteriologiya ixtisasını seçmək qərarına 
gəmişdi. Qəribə naməlum  mikrobları kəşf edəcəkdi. Professor Qotlib Martindəki zəkanı görəcək, onu öz 
assistenti seçəcək, qabaqcadan taleyini müəyyənləşdirəcəkdi…  
Martin üstünə ağzı pambıqlı sınaq boruları düzülmüş stolun yerləşdiyi şəxsi laboratoriyanın – Qotlibin 
balaca səliqəli otağının qarşısında dayandı.  Burada  qəribə elektrik lampası və termometri  olan su 
hamamından başqa qeyri-adi, sehrli  heç bir şey yox idi. Martin hansısa axmaq və pəltək tələbənin 
laboratoriya yaxınlığındakı darısqal otaqda, yazı masasının yanında durmuş qaşqabaqlı, arıq və 
soyuqqanlı Qotliblə etdiyi söhbətin bitməsini gözlədi, sonra irəli atıldı.  
Dumanlı aprel gecəsində Qotlib Martinə plaşlı atlıtək romantik təsir bağışlamışdı, indi isə orta yaşlı əsəbi 
adam kimi görünürdü. Martin onun qırğı gözlərinin ətrafındakı qırışları yaxından gördü. Budur, o, 
üzərində bir qucaq qeyd kitabçası, hesab vərəqləri və qırmızı, yaşıl xəttlərlə sıfıra qədər enən dəqiq 
qurulmuş diaqram olan stola tərəf çevrildi. Hesablamalar səliqəli, xırda və aydın yazılmışdı. Alimin 
vərəqləri bir-bir səliqəyə salan nazik əlləri də zərif idi. Başını qaldırdı və çox yüngül alman aksenti ilə 
danışmağa başladı. Qotlib sözləri yanlış deyil, nəsə qəribə tələffüzlə deyirdi, sanki, onlara səmimi və 
əcnəbi səs qarışmışdı.  
– Bəli? Nə deyirsiniz? 
– Ah, professor Qotlib, mənim adım Erousmitdir. Mən həkiməm, birinci kurs tələbəsiyəm, Uinnemak 
kollecini bitirmişəm. Bakteriologiya ilə məşğul olmaq istəyirəm, amma gələn təhsil ilində yox, elə bu 
payız. Kimyanı yaxşı hazırlaşmışam.  
– Yox. Sizin üçün tezdir. 
– İnanın mənə, əminəm ki, indi başlaya bilərəm. 
– Tanrılar adətən mənə iki cür tələbə yollayır. Birincilər göydən düşən kartof kimi başıma tökülürlər. Mən 
isə kartofu sevmirəm, elə kartofun da mənə xüsusi rəğbəti yoxdur. Amma onu götürür və pasientləri 
necə öldürəcəklərini öyrədirəm. İkinci qism… Onların sayı azdır!... Amma onlarda mənə bir o qədər də 
aydın olmayan alim olmaq, mikroblarla əlləşmək və səhv etmək ehtirası var.  Belələrini… O-o-o-o… 
Belələrini özümə tabe edir, burunlarını da yaxşıca ovuram. Əvvəlcə elmin əsas prinsipini yadda 
saxlamağa məcbur edirəm. Bu prinsip isə "səbir və şübhə et!" söyləyir. Kartofdan heç nə tələb etmirəm, 
mənim nəsə öyrədə biləcəyimi güman edən sizin kimi dəlisovlardan isə çox şey tələb edirəm. Yox. Siz 
həddindən artıq gəncsiniz. Bir ildən sonra gələrsiniz. 
– Amma, düz sözümdür, kimya biliyimlə... 
– Siz fiziki kimya keçmisiniz? 
– Xeyr, cənab, amma üzvi kimyanı yetərincə yaxşı bilirəm.  
– Üzvi kimya! Bu kimya deyil, cəfəngiyatdır! İylənmiş kimyadır! Aptek kimyası! Fiziki kimya isə gücdür, 
dəqiqlikdir, həyatdır. Üzvi kimya qabyuyanların məşğuliyyətidir. Yox. Siz gəncsiniz. Bir ildən sonra 
gələrsiniz. 
Qotlib fikrindən dönmürdü. Qarmağa oxşayan barmaqları ilə Martinə qapını göstərdi; gənc oğlan bundan 
daha artıq mübahisəyə cəsarət etmədiyindən otaqdan çıxdı. Martin özünü əməlli-başlı bədbəxt hiss 
edirdi. Həyətdə kimya tarixçisi, hay-küylü Dubl Edvardsla qarşılaşdı və yalvarış dolu səslə soruşdu: 
– Professor, deyin görüm, üzvi kimyada həkim üçün əhəmiyyətli bir şey varmı? 
– Əhəmiyyətli? Əlbəttə, var. O, ağrını sakitləşdirən dərmanları tədqiq edir. Sizin evinizin boyandığı boyanı 
istehsal edir, sevgilinizin geyindiyi paltarın əlvan rənglərini də…  Ola bilər ki, hətta bizim tənəzzül 
dövrümüzdə onun gilas dodaqlarının boyasını da! Hansı alçaq mənim üzvi kimyama qara yaxmağa 
cəsarət edib?  
– Heç kim. Elə belə, maraq xətrinə soruşdum,  – Martin köksünü ötürdü və universitet yeməkxanasına 
yollandı, kədərdən və küskünlük içərisində böyük porsiya bananlı plombir, bir də badamlı şokolad yedi. 
"Mən bakteriologiya ilə məşğul olmaq istəyirəm,  – öz-özünə deyirdi, – xəstəlikləri lap başlanğıcından 
öyrənmək istəyirəm. Neyləyək, fiziki kimyanı öyrənərəm. Qoca Qotlibə göstərərəm, lənət şeytana! 
Günlərin birində xərçəngin basilini , ya da başqa bir şeyi kəşf edərəm, o zaman o görər! Aman Allah, 
ümid edirəm ki, meyit otağına girəndə ürəyim bulanmaz… Mən baktiorologiya ilə məşğul olmaq 
istəyirəm – elə indi!" 
Qotlibin istehzalı sifəti Martinin gözü önündən getmirdi. O, içindəki nifrətin dağıdıcı gücünü hiss edir və 
ondan qorxurdu. Sonra Qotlibin üzündəki qırışları xatırladı və onu dahi kimi yox, baş ağrısına, əzabverici 
yorğunluğa yaxşı bələd olan, sevilə biləcək insan kimi təsəvvür etdi.  
"Doğrudanmı, mənim güman etdiyim  kimi, Edvards bu qədər çox bilir? Görəsən, həqiqət haradadır?"  – 
özünü sorğu-suala tutmağa başladı. 
 
4 
 
Meyitlər üzərində işləməyə başladığı ilk gün Martin həddindən artıq qorxurdu. O, taxta stolların üstünə 
uzadılmış sısqa, bozarmış adamların hərəkətsiz, insanlıqdan çıxmış sifətlərinə baxa bilmirdi. Amma bu 
adamlar – bu qoca səfillər o qədər oxşar idilər ki, iki gündən sonra digər həkimlər kimi Martin də onları 
"Bill", "Ayk", "pastor" çağırmağa və bu cansız bədənlərə biologiya dərslərində heyvanlara baxdığı kimi 
baxmağa  başladı. Meyit yarılan otaq da heç nə ilə fərqlənmirdi: möhkəm sement döşəmə, dəmir 
barmaqlıqlı pəncərələr arasında kobud malalı divarlar... Formaldeqidin iyi  Martini iyrəndirmişdi. Elə 
bilirdi ki, onun, bir də nəsə başqa  bir şeyin dəhşətli, ürəkbulandıran qoxusu otaqdan çıxanda da  üstünə 
hopub qalır. Martin bu iyi unutmaq üçün siqaret çəkirdi. Amma bir həftə sonra ona alışdığından artıq 
gənclik həvəsi və günah sayılacaq bir ləzzətlə arteriyanı tədqiq etməyə girişmişdi.  
O, meyitlər üzərində əməliyyatı tələbələr arasında "Svikli" ləqəbilə məşhur olan müqəddəs Ayra Xinkli ilə 
birlikdə aparırdı.  
Ayra missioner həkim olmağa hazırlaşırdı. Onun iyirmi doqquz yaşı vardı, Pottsburq xristian kollecini və 
Yevangelist Maarif Məktəbini bitirmişdi. Gənc yaşlarında futbol oynayırmış, öküz kimi güclü, demək olar 
ki, öküz kimi də yekə idi, elə gönünün qalınlığında da öküzdən geri qalmazdı. Şən və qayğısız xaçpərəst, 
sakitlik bilməyən optimist, bütün günahları və şübhələri gülüşlə yuyan, gülərüzlü puritan  idi. O, 
zəhlətökən bir canfəşanlıqla Yevangeliya Qardaşları Sektasının "gözəl kilsədə ibadət etmək kart oynamaq 
kimi əxlaqsızlıqdır"  söyləyən nəzəriyyəsini təbliğ edirdi.  
Martin özünü o məqamda yaxaladı ki, qarşısındakı cəsədə – balacaboylu, üzünü civzə basmış, daşlaşmış 
ağ-çəhrayı sifəti və iyrənc kürən saqqalı olan kişiyə – Billiyə maşına baxdığı kimi baxır. Özü də çox gözəl, 
mürəkkəb, yaxşı, amma hər halda, maşına baxdığı kimi… Bu, onun ilahi yaranışa və insanın 
ölümsüzlüyünə onsuz da zəif olan inamını qırırdı. O, yəqin ki, öz fikirlərini ürəyində saxlayar və tikə-tikə 
edilmiş çəhrayı başın ön hissəsindən əsəb damarını pinsetlə asta-asta  dartıb çıxararaq, onun üstündə 
baş sındırardı; amma Ayra Xinkli ona dinclik vermirdi. O, inanırdı ki, hətta tibb məktəbi tələbəsini belə 
düz yola gətirmək olar; Ayra üçün isə düz yol Yevangaliya Qardaşları Kilsəsində uzun-uzadı və mənasız 
himnlərin oxunması demək idi.  
– Mart,  övladım, – o, az qala, bağırırdı, – bir çoxlarının iyrənc adlandıra biləcəkləri bu işdən bizim bilik  
öyrəndiyimizi, yəqin ki, anlayırsan; bu bizə cəsədlərə şəfa verməyə və saysız-hesabsız talesiz insanın 
məhv olmuş ruhunu xilas etməyə imkan verəcək. 
– Fu! Ruh! Nəsə qoca Billidə ruh tapa bilmədim. Sən allah, vicdanla de, doğrudan, bu cəfəngiyata 
inanırsan? 
Ayra yumruğunu sıxdı, onu hədələdi, qəhqəhə ilə gülməyə başladı, sonra Martinin kürəyinə ilişdirərək 
dedi: 
– Qardaşım, elə fikirləşirsən ki, bu cür əhəmiyyətsiz şeylərlə Ayranı əsəbiləşdirə bilərsən? Guya ki, təzə 
dəbə düşmüş o şübhələr sənin də ruhuna hakim kəsilib? Ürəyin rahat olsun, sənin içində belə bir şey 
yoxdur; yalnız mədə pozğunluğu var. Sənə gimnastika ilə məşğul olmaq, idman etmək lazımdır. Bizim 
yanımıza – GİXA-ya gəl,  əvvəl bir az üzər, sonra da ibadət edərik. Eh, zavallı aqnostik, əlinə qadir Allahın 
yaratdığını anlamaq imkanı düşüb, sən isə bu dərsdən nə öyrənirsən? Sadəcə, özünü ağıllı hesab edib 
lovğalanmağı... Özünə gəl, Erousmit! Sən heç bir şeyin sarsıda  bilməyəcəyi inamla  dinin təsiri altına 
düşmüş insanın gözündə nə qədər gülünc olduğunu başa düşmürsən.  
Ayranın Martini çox bərk dümsükləməsi, peysərinə ilişdirməsi və rahatca öz işinə qayıtması qonşu stolun 
arxasında işləyən hazırcavab Klif Klosona ləzzət etdi, Martin isə qəzəbindən yerindəcə atılıb-düşürdü. 
 
5 
 
Kollecdə Martin "adamayovuşmaz" hesab edilirdi – o yunan hərfləri ilə adlandırılan gizli cəmiyyətlərin 
heç birinə daxil olmamışdı. Düzdü, ona yaxınlaşırdılar, lakin böyük şəhərlərdə doğulmuş  aristokrat  
tələbələrin təkəbbürü həmişə Martini özündən çıxarırdı. Amma indi, yoldaşlarının  əksəriyyəti sığorta 
şirkətlərinə, hüquq məktəblərinə, banklara işə girib dağılışdıqdan sonra,  o, özünü tənha hiss edirdi, Buna 
görə də Uinnemakda əsas tibb birliyi olan "Diqamma Pi"yə  daxil olmaq üçün aldığı dəvət  Martini başdan 
çıxardı. 
"Diqamma Pi" öz üzvlərinə bilyard yeri olan səsli-küylü  yataqxana və  aşağı qiymətlər təklif edirdi.  
Axşamlar oradan ədəbsiz və maraqlı musiqi eşidilirdi, arasıkəsilmədən oxuyurdular: "Mən öldükdə məni 
dəfn etməyin". Bununla belə, "diqamma"çılar üç il dalbadal buraxılış imtahanlarında birincilik əldə etmiş 
və cərrahiyyə təcrübəsi üzrə "Xyu Luazo" medalını almışdılar. Bu payızda isə Ayra Xinklini öz sıralarına 
seçməklə daha böyük hörmət qazandılar. Çünki artıq neçə müddət idi ki, onların pozğun həyat tərzi ilə 
bağlı şayiələr yayılmağa başlamışdı (deyirdilər, gecələr yataqxanaya gizlicə qız gətirirlər) və cəmiyyət də 
bu səbəbdən dekanın heç cür "əxlaqsız" adlandıra bilməyəcəyi rahib Xinklini öz sıralarına çəkmişdi. Bu isə 
onlara müstəsna imtiyazlar verəcəkdi. Hər halda, cəmiyyətin üzvləri bundan sonra da heç bir əngəl 
olmadan pozğun həyat sürmək niyyətində idilər. 
Martin öz otağının azadlığını qiymətləndirirdi, yataqxanada isə tennis raketləri, şalvarlar, fikirlər – hər 
şey ümumi idi. Martinin tərəddüd etdiyini görən Ayra onu yola gətirməyə çalışdı: 
– O-o-o… "Diqamma"ya qoşulacaqsan? Sən mənə lazımsan. Çünki yaxşı oxumağı bacarırsan – bu 
məsələdə səni dəyərləndirirəm. Bir fikirləşsənə,  uşaqlara müsbət təsir etmək imkanını necə əlindən 
qaçıra bilirsən?!  
(Ayr  fürsət düşəndə öz kurs yoldaşlarını "uşaqlar" adlandırırdı və bu sözü  çox vaxt GİXA-dakı dua 
mərasimlərində də işlədirdi). 
– Mən heç kimə təsir etmək istəmirəm! Həkim peşəsinə yiyələnmək və ildə altı min dollar qazanmaq 
istəyirəm. 
– Mənim balam, bilsəydin ki, abırsız adam kimi görünmək istəməyin necə də gülməli alınır? Hələ bir 
mənim qədər yaşa, onda görəcəksən ki, həkim sənətinin gözəlliyi insanların cismani əzablarını 
sakitləşdirməklə yanaşı, onları yüksək ideallara cəlb etməsindədir.  
– Onlara mənim anladığım şəkildə yüksək ideal lazım deyilsə? 
– Mart, gəl mübahisəni saxlayaq və birlikdə dua edək.  
– Yox, məndən keç. Vicdanla desək, Xinkli, tanıdığım xristianlar arasında ən böyük istismarçı sənsən. Bu 
məsələdə bizim kursda oxuyanların hamısını ötüb keçə bilərsən. Amma missoner olduğun vaxt zavallı 
bütpərəstləri təngə gətirəcəyini, bütün balacalara şalvar geyindirəcəyini və sevgililəri lazım olanla deyil, 
başqası ilə nikahlayaraq xoşbəxt cütləri bir-birindən ayıracağını təsəvvür edəndə, adam lap "imdad!" – 
deyə bağırmaq istəyir. 
Öz etibarlı  yuvasını qoyub rahib Xinklinin qanadları altına girmək perspektivi dəhşətli idi. Amma Anqus 
Dyuer "Diqamma Pi"yə daxil olmaq dəvətini qəbul etdikdən sonra Martin də cəmiyyətə girməyə razılıq 
verdi. 
Dyuer Martinin onunla eyni vaxtda tibb fakültəsinə gələn azsaylı kurs yoldaşlarından idi. Kollecdə ən 
yaxşı şagird hesab olunurdu. Dinməz, yaraşıqlı, ifadəli sifəti və qıvrım saçı olan bu cavan oğlan heç vaxt 
bir saatını belə boşa keçirməz, bir xoş arzusunu belə boş ötürməzdi. Biologiya və kimya sahəsində elə 
müvəffəqiyyətlə irəliləyirdi ki, hətta çikaqolu bir cərrah ona öz klinikasında iş də vəd etmişdi. Anqus 
Dyuer Martinə iti ülgüc təsiri bağışlayırdı.  Martin Anqusa nifrət edirdi, özünü onun yanında narahat hiss 
edir və bu adama paxıllığı tuturdu. O, bilirdi ki, Dyuer biologiya ilə məşğul olarkən imtahanlara o qədər 
aludə olub ki,  bütövlükdə biologiya haqqında düşünməyib də. O bilirdi ki,  Dyuer kimyada da istedadlıdır, 
proqramla tələb olunan təcrübələri tez və səliqə ilə yerinə yetirməyi bacarır; amma bununla belə, o, 
insanı möcüzəli dünyaya aparan, ya şöhrətə, ya da iflasa uğradan müstəqil eksperimentlər keçirməyə 
cəsarət etməz.  O əmin idi ki, Dyuer özündə soyuqqanlı işgüzarlıq bacarığını təkmilləşdirir, çünki, bu 
xüsusiyyət müəllimlərə xoş gəlir. Amma Anqus Dyuer təcrübə aparmağı, düşünməyi, ümumiyyətlə, 
tənbəki çubuğundan tüstü buraxmaqdan və futbola baxmaqdan başqa heç nə etməyi bacarmayan tələbə  
kütləsi arasında o qədər açıq-aydın fərqlənirdi ki, Martin nifrət edə-edə, həm də onu sevirdi və demək 
olar ki, düşünmədən onun ardınca "Diqamma Pi"yə daxil oldu.  
Martin, Ayra Xinkli, Anqus Dyuer, güclü əzələləri olan zarafatcıl Klif Kloson və Gonbul Pfaff birlikdə 
"Diqamma Pi"yə qəbul olunma mərasimini keçdilər. Bu səsli-küylü və asafetid qoxusu ilə yadda qalan 
mərasim çox üzücü idi. Martinə o darıxdırıcı göründü, Gonbul Pfaff isə dəhşət içərisində inildəyir, 
tövşüyür, təngnəfəs olurdu.  
Təzələrin arasında Gonbul Pfaff "Diqamma Pi" üçün ən faydalı namizəd idi.  Talenin özü onu qapazaltı 
yaratmışdı. Kənardan baxanda üfürülmüş və qaynar su ilə doldurulmuş "qrelka" ya bənzəyirdi. O çox 
sarsaq idi: hər şeyə inanır, heç nə bilmir, heç nəyi yadda saxlamağı bacarmırdı. Onu ələ salan hər kəsi isə 
böyük məmnuniyyətlə bağışlayırdı. Onu inandırırdılar ki, xardal yaxması soyuqdəymə üçün yaxşı 
vasitədir, onun ətrafında vurnuxur və kürəyinə möhtəşəm bir xardal yaxması qoyur, sonra da nəvazişlə 
çıxarırdılar.  
Zenitə, bacısının evinə qonaq  gedəndə hansısa meyitdən kəsilmiş qulaq parçasını onun tərtəmiz burun 
dəsmalına bükürdülər. Gonbul isə süfrə arxasında nəzakətli bir jestlə burun dəsmalını cibindən çıxarır 
və… 
Hər axşam yatmamışdan əvvəl Gonbul öz yatağından qayğıkeş yoldaşlarının döşəkağına dürtüşdürdüyü 
bir sürü əşya çıxarmalı olurdu: sabun, zəngli saat, balıq… 
O, lazımsız əşyaların ideal alıcısı idi. Öz zarafatlarını həmişə kommersiya mənfəəti ilə birləşdirməyi 
bacaran Klif Kloson bukinistdən iki dollara aldığı "Tibb tarixi"ni Gonbula dörd dollara satmışdı. Düzdür, 
Gonbul onu heç vaxt oxumayacaqdı, heç oxuya da bilməzdi. Amma, hər halda, kitab rəfində qalın qırmızı 
kitab saxlamaqla o da özünü təhsilli hesab edirdi. Gonbulun spiritizmə olan inamı "Diqamma" üçün əsl 
tapıntı idi. O, kabuslardan qorxurdu.  Hər axşam anatomiya otağının pəncərələrində kabus gördüyünü 
söyləyirdi. Dostları isə ciddi-cəhdlə çalışırdılar ki, Pfaff imkan olduqca yataqxananın dəhlizlərində belə 
kabuslarla tez-tez rastlaşsın.  
 
 
6 
 
"Diqamma Pi" ölkənin sürətli inkişaf etdiyi günlərdə, 1885-ci ildə tikilmiş bir binada yerləşirdi. Onun 
qonaq otağı elə vəziyyətdə idi ki, elə bil, təzəlikcə buradan qasırğa keçmişdi. Bıçaqla dəlmə-deşik edilmiş 
stullar, qırılmış kreslolar, yırtılmış xalçalar bütün otaq boyu səpələnmişdi. Onların üzərində isə kitablar, 
xokkey üçün ayaqqabılar, papaqlar, siqaret kötükləri pərən-pərən idi. 
"Diqamma"çılar külqabı əvəzinə mişarla ikiyə bölünmüş kəllələrdən istifadə edirdilər, yataq otaqlarında 
isə paltar geyinə-geyinə baxıb əzbərləmək mümkün olsun deyə, divardan anatomiya cədvəlləri asılmışdı.  
Erousmitin otağında skelet var idi. Martin öz avam otaq yoldaşları ilə birlikdə onu cərrah alətləri satan 
Zenit firmasının kommivoyajerindən   almışdı. Elə mehriban və gülərüz kommivoyajer idi ki… Tələbələri 
siqara qonaq edir, gülməli əhvalatlar danışır və onların mütləq parlaq həkim karyerası quracaqlarını 
söyləyirdi. Tələbələr də minnətdarlıq əlaməti olaraq, kommivoyajerdən nisyə skelet  aldılar…  
Sonralar məlum oldu ki, sən demə, kommivoyajer o qədər də rəhmdil deyilmiş. 
Martin Klif Klosonla, Gonbul Pfaffla və ikinci kurs tələbəsi olan ciddi bir həkimlə  – Ervinq Uoterslə bir 
yerdə qalırdı. 
Əgər psixoloqa vəsait kimi nümayiş etdirmək üçün normal insan lazım olsaydı, əminliklə Ervinq Uotersi 
dəvət edə bilərdi. O, çox küt idi. Hər zaman yüngül və davamlı kütlüklə gülümsəyən bir sarsaq. Bütün 
dünyada istifadə etmədiyi şablonlaşmış bir ifadə var idisə, o da yalnız ona görə idi ki, onu eşitmək 
Ervinqə nəsib olmamışdı. Həftənin hər günü əxlaqlı olmağı lazım bilirdi – yalnız şənbə axşamından başqa. 
Yepiskopal kilsəyə inanırdı – Ali Kilsəyə isə yox. Ervinq konstitusiyaya, darvinizmə, sistematik 
gimnastikaya və Uinnemak rektorunun dahiliyinə etibar edirdi. 
Martin Klif Klosonu  hamıdan çox istəyirdi. Yataqxanada Klif təlxək kimi tanınırdı, o, boğuq səslə gülür, 
çeçotka oynayır, mənasız mahnılar oxuyur, hətta kornetdə  də çalırdı. Bununla belə, o yaxşı adam, 
sədaqətli yoldaş idi və Martin Ayra Xinkliyə kininə, Anqus Dyuyer qarşısında vahiməsinə, Gonbul Pfaffa 
yazığı gəlməsinə, Ervinq Uotersə səmimi kütlüyünə görə nifrət etməsinə rəğmən,  canlı və axtarışda olan 
biri kimi səsli-küylü Klifə doğru can atırdı. Çünki Klifdə, heç olmasa, gerçəklik hiss olunurdu: peyin iyi 
verən təzə şumlanmış zəminin gerçəkliyi... Kliflə boks oynamaq olardı. O, tənbəki çubuğunu tüstülədə-
tüstülədə və saatlarla şahanə bekarçılıq içində mızıldana-mızıldana oturmağı xoşlasa da, aradabir onu  
beş millik gəzintiyə sürüyüb aparmaq mümkün idi.  
Və indi, Ayra öz ağır sözləri və şit öyüd-nəsihətləri ilə onları bezdirdiyi bir vaxt, Klifdən başqa kim həyati 
təhlükəyə baxmayaraq, yemək vaxtı rahib Ayra Xinkliyə bişmiş paxla tullaya bilərdi?  
Ayra anatomiya binasında da  Martinin Pottsburq xristian kollecində qəbul olunmayan ideyalarını lağa 
qoyaraq bezdirirdi. Amma yataqxanada həqiqətən də "əxlaq bəlası" idi. İnadla yoldaşlarına söyüş 
söyməyi tərgitməyə çalışırdı. Üç il geridə qalmış futbol komandasının üzvü olduqdan sonra öz soyuqqanlı 
optimizmi ilə hələ də inanırdı ki, əsl döyüş filinin nəzakətilə gənc adamlara öyüd-nəsihət vermək, məktəb 
müəllimələritək əzilib-büzülüb onları saflaşdırmaq  mümkündür.   
Bundan başqa, Ayra Təmiz Həyat Tərzi haqqında statistik məlumatlara da malik idi.  
Onun "xəmiri" statistika ilə "yoğrulmuşdu". Rəqəmləri haradan əldə etməyin onun üçün elə bir 
əhəmiyyəti yox idi: qəzetdənmi, yazışmalar haqqında hesabatdanmı, yoxsa "Gənc missioner"dəki  
bölmədənmi – bu mənbələrin hamısı onun üçün eyni dərəcədə əhəmiyyətli idi.  
– Klif, – bir dəfə necə oldusa, o yemək vaxtı dedi, – sənin kimi yaxşı bir oğlanın belə iyrənc tənbəki 
çəkdiyinə heyrət edirəm. Bilirsən ki, cərrahiyyə stoluna düşən qadınların altmış yeddi faizi, ərlərinin isə 
doxsan faizi tütün çəkir?  
– Lənət şeytana, tənbəki çəkməyib nə çəkəsidilər ki? – Klif soruşdu. 
– Sən bu rəqəmləri haradan götürmüsən? – Martin maraqlandı. 
– Onlar min doqquz yüz ikinci ildə Filadelfiyadakı tibb konfransı tərəfindən müəyyən edilib, – Ayra 
təkəbbürlə cavab verdi, – əlbəttə, sizin kimi lovğa ağıllıların gözəl günlərin birində xoşsifət və füsunkar bir 
qadınla evlənmək istəyəcəyini və öz günahı ilə onların həyatını məhv etdiyini anlayacağını gözləmirəm. 
Nə etmək olar, öz sözünüzün üstündə durun – siz, cəsur  yekəpərlər sürüsü! Mənim kimi zavallı və 
gücsüz moizəçi isə heç vaxt tənbəki çəkməyə cəsarət etməyəcək! 
O, qalib görünüşüylə çıxıb getdi və Martin ufuldadı: 
– Hərdən Ayraya görə tibbi atmaq və vicdanlı bir sərrac olmaq istəyirəm.  
– Ah, Mart, bəsdir görək, – Gonbul Pfaff gileyləndi, – Niyə Ayranı incidirsən? Axı onun niyyəti təmizdir.   
– Təmizdir? Rədd olsun! Elə tarakanların da niyyəti təmizdir… 
Beləcə öz aralarında laqqırtı vururdular, bu dəmdə Anqus Dyuer kənarda əyləşərək təkəbbürlü bir 
sükutla onları müşahidə edirdi. Bu təkəbbür Martini əsəbləşdirirdi. Bütün həyatı boyu can atdığı sənəti 
üçün bilik toplaya-toplaya o, hər zaman  məntiqli müdrikliyin yaxınlığında kin və boşluq hiss edirdi. 
Həqiqətə doğru aparan birbaşa və yeganə yolu görmürdü; əvəzində isə onun qarşısında həqiqətə aparan 
minlərlə yol uzanırdı – uzaq və şübhəli… 
 
III FƏSİL 
 
1 
 
Con O. Robertşo – tibb fakültəsində fiziologiya professoru Con Oldinqton Robertşo  ağır eşidirdi və bütün 
Uinnemak universitetində yeganə müəllim idi ki, hələ də "əzmə kotlet" adlandırılan bakenbard saxlayırdı. 
Əslən Bek-Beyadan idi; bununla fəxr edir, həmişə də fürsət düşəndə bu faktı yada salaraq deyirdi: "Mən 
Almaniyada Lüdviqin yanında oxuyarkən…"  
O, öz kamilliyinə vurğun olduğundan, tələbələri ayrı-ayrılıqda yadda saxlaya bilmirdi. Ona görə də Klif 
Kloson və "şuluqçu" adı ilə tanınan digər cavanlar fiziologiya mühazirələrini böyük səbirsizliklə 
gözləyirdilər.  
Mühazirələr dairəvi auditoriyada keçirilirdi; tələbələrin oturacaqları amfiteatr formasında düzülmüşdü; 
bu düzülüş elə idi ki, mühazirəçi onun hər iki tərəfini eyni vaxtda görə bilməzdi. Doktor Robertşo qan 
dövranı haqqında nitqinə ara vermədən sağa tərəf boylanır, xəlvəti göz qoyaraq uzaqda, sol qanadda 
avtomobil uğultsunu xatırladan təhqiramiz səsi kimin çıxardığını aydınlaşdırmağa çalışırdı; bu arada isə 
Klif Kloson ayağa qalxır, əli ilə havanı yararaq, guya ki, bakenbardlarını sığallayırmış kimi onu yamsılayıb 
cin atına mindirirdi.  
Bir dəfə doktor Robertşo nəfəsli musiqinin diz refleksinin intensivliyinə təsiri ilə bağlı mövzunun 
kulminasiya nöqtəsinə təzəcə çatmışdı ki, Klif kafedranın arxasındakı əlüzyuyana kərpic ataraq bu 
hərəkətilə  bütün rekordları qırdı. 
…Martin Maks Qotlibin riyazi simvolların dərinliyi ilə onu bir o qədər də qorxutmayan elmi məqalələrini 
oxuyurdu;  bu mütaliədən sonra belə qərara gəlmişdi ki,  təcrübələr həyatın və ölümün dərinliyinə, 
bakterial infeksiyaların mahiyyətinə, üzvi proseslərin kimyəvi tərkibinə qədər aparıb çıxarmalıdır. Ona 
görə də Robertşo başağrıdan kiçik şablon təcrübələr, qarımış qız təcrübələri haqqında sərçə balası kimi 
cikkildəyəndə, Martin öz yerində qərar tuta bilmirdi. Kollecdə oxuyanda elə bilirdi ki, aydın intonasiya ilə 
oxunuş və latın əsərləri lüzumsuzdur; amma o, tibb dərslərini əsl möcüzə kimi gözləyirdi. İndi isə öz 
ağılsızlığına heyifslənərək Robertşonun primitiv qanunlarına da, az qala, bütün  anatomiyaya da 
həqarətlə baxırdı.  
Professor doktor Oliver O. Stautun özü yeriyən anatomiya, əsəb toxumasının zərif qatı, sümük və qan 
damarlarından qurulmuş cədvəl idi. Staut çox nəhəng və dəqiq biliyə sahib idi; yorucu və cansıxıcı səsi ilə 
sol ayaqdakı çeçələ barmaq haqqında faktları söyləməyə başlayanda, insan yalnız təəccüblənirdi ki, 
çeçələ barmaq haqqında bu qədər bilmək kimə gərəkdir.  
"Həkimlərə – münasib əmək haqqı axtaran və tibb assosiasiyalarında mühazirə oxumağa can atmayan 
adi həkimlərə anatomik terminləri yadda saxlamaq vacibdirmi" sualı qədər heç bir sual "Diqamma Pi"nin 
şam yeməyində qızğın və  səngiməyən mübahisəyə səbəb olmurdu. Amma bu məsələyə necə baxırlarsa 
baxsınlar, tələbələrin hamısı onlara ciddi cəhdlə imtahanlardan sürüşüb çıxmaq və bazarda saatı beş 
dollara qiymətləndirilən təhsilli adam olmaq imkanı verən adlar cədvəlini əzbərləyirdi. Naməlum 
müdriklər bu cədvəli yadda saxlamanı asanlaşdırmaq üçün şeir də icad etmişdilər. Axşamlar otuz 
"quldur" "diqamma"çı uzun və çirkli stolun arxasında əyləşərək kokildə   bişmiş suf balığını, paxlanı, 
treskadan   hazırlanmış frikadeli , banandan düzəldilmiş duzlu piroqu silib-süpürür, naşı tələbələr isə  bu 
şeir parçasını böyük yoldaşlarının ardınca təkrar edirdilər.  
Beləcə, şeirdə birinci hərflərin səslənməsi nəticəsində on iki cüt kəllə-beyindaxili əsəb sisteminin latın 
dilində adını yadda saxlayırdılar: olfaktorius, optikus, okulomotorius, troklearis və bütün yerdə qalanlar. 
"Diqamma"çılar üçün bu, dünyada  ən ali poeziya idi. Və bu mnemonik  rübai uzun illər sonra – artıq 
həkim olduqları və əsəb sisteminin adlarını çoxdan yaddan çıxardıqları vaxtda belə, onların hafizəsində 
qorunub saxlanırdı. 
 
2 
 
Doktor Stautun mühazirələrində adətən qarışıqlıq düşməzdi, amma tələbələr bu dərslərdə əylənməyi çox 
xoşlayırdılar. Onların ən yumşaq zarafatı iki bakirə, talesiz qızın üzərində işlədiyi cəsədin içinə şax-şax 
soxuşdurmaq idi. Hələ birinci kursda oxuduqları vaxt Klif Kloson və mədəaltı vəzlə bağlı hadisə isə əməlli-
başlı tufan qoparmışdı.  
Hadisə belə olmuşdu. Klif "salamlaşma" məsələlərindəki ixtiraçılıq qabiliyyətinə görə həmin il qrup 
nümayəndəsi seçilmişdi. Çünki yoldaşları ilə əsas tibb korpusunun soyunma otağında qarşılaşarkən 
mütləq hay-küylə "Bu gün kor bağırsağınızın qurdabənzər çıxıntısı necə işləyir?" – deyə soruşardı. O, bu 
cür salamlaşmalardan tez-tez istifadə edirdi. Klif tələbə yığıncaqlarını hamı ilə öcəşə-öcəşə, həm də 
təntənə ilə aparırdı (kənd təsərrüfatı fakültəsinin tələbələrinin şimal səmtdəki tennis meydançasından 
istifadə etməklə bağlı  təklifinin rədd edildiyi iclasları), amma  adi həyatda heç vaxt yumşaqlıq 
göstərməzdi. 
Əsl tufan da tibb şəhərciyini idarə etmək üçün  himayəçilər şurası yaradılanda qopdu. Himayəçilər 
özlüyündə universitetin ali hakimiyyətini təmsil edirdilər;  Şura bankirlərdən, fabrik sahiblərindən və 
böyük kilsələrin keşişlərindən ibarət idi; hətta rektor belə onların qarşısında yaltaqlanırdı. Onların əsas 
maraq obyekti tibb fakültəsinin seksiyasıydı. Çıxışçılar alkoqolun kasıblara təsiri ilə bağlı nəsihətlər verir, 
bankirlər inad göstərib ölmək istəməyən insanların cari hesaba hörmətsizliyi haqqında danışırdılar! 
Doktor Stautun, bir də kiminsə çətirini daşıyan katibin rəhbərlik etdiyi yoxlama vaxtı ən gonbul və ən 
elmsevər bankir öz şlyapasını hörmətlə arxasında saxlayaraq Klif Klosonun stolunun qarşısında 
dayanmışdı. Klif də elə bu an mədəaltı vəzi şlyapanın içinə atmağa imkan tapa bildi. 
Təzə şlyapasının içində iyrənc və sürüşkən bir şey tapmaq çətin ki, kiməsə xoş olaydı; bankir də onu 
görən kimi şlyapasını yerə tolazlayıb dedi ki, Uinnemak tələbələri lap yollarını azıblar. Doktor Staut və 
katib onu sakitləşdirməyə çalışdılar; şlyapanı təmizlədilər və əmin etdilər ki, bankir şlyapasına mədəaltı 
vəz atmağa cəsarət edən adam mütləq cəzalandırılacaq.  
Doktor Staut birinci kursun qrup nümayəndəsi kimi Klifi öz yanına çağırdı. Klifin qanı bərk qaralmışdı. O, 
öz tələbələrini topladı, Uinnemakda kiminsə bankir şlyapasının içinə mədəaltı vəz atdığına 
təəssüfləndiyini söylədi, sonra da  tələb etdi ki, günahkar kimdirsə, cəsarətini toplayıb ayağa qalxsın və 
günahını boynuna alsın.  
Bədbəxtlikdən Martin və Anqus Dyuerin arasında əyləşmiş müqəddəs Xinkli Klifin şlyapaya mədəaltı vəzi 
atdığını görmüşdü.  
– Bu, biabırçılıqdır! – donquldanmağa başladı, –  o, mənim "Diqamma"da ən yaxşı yoldaşım olsa belə, 
mütləq Klosonu ifşa edəcəyəm! 
– Boşla görək! – Martin onun üzünə qabardı, – yoxsa  istəyirsən ki, onu çıxartsınlar? 
– Qoy çıxartsınlar! O, buna layiqdir!  
Anqus Dyuer oturduğu yerdəcə geri çevrildi, Ayranı təpədən-dırnağa süzdü və dedi: 
– Bəlkə, dilinizi dinc saxlayasınız? 
Ayra itaətkarcasına səsini kəsdi və Martinin ürəyi Anqusa qarşı daha böyük hörmət hissi və daha 
qarşısıalınmaz kinlə doldu.  
 
3 
 
Martinə nə üçün burada olduğu, nə üçün hansısa bir professor Robertşoya qulaq asdığı, eşşəklər və 
sehrbazlar haqqında şeirləri beyninə yeritdiyi, nə üçün gonbul Pfaff və Ervinq Uoters kimi həkim peşəsi 
öyrəndiyi ilə bağlı çaşqınlıq hissi əzab verəndə, o, "əxlaqsızlıq" adlandırdığı bir şeylə təskinlik tapırdı. 
Əslində, "əxlaqsızlıq" ən yaxşı üsul idi və adətən hər şey qonşu Zenitdə bir parç pivəyə, bir də görkəmsiz 
ucqar küçələrdə veyillənən fabrik qadınlarına göz vurmağa aparıb çıxarırdı. Amma sonra bu cür 
macəralar israf edilməmiş enerjisi və aydın düşüncəsi ilə lovğalanan Martinə faciə kimi görünürdü.  
Onun ən etibarlı tərəfdaşı Klif Kloson idi. Klif nə qədər ucuz pivə içirsə içsin, heç vaxt normal vəziyyətdə 
olduğundan daha çox sərxoş olmazdı. Klif Martinin düşüncəlilik səviyyəsinə endiyi, yaxud da yüksəldiyi 
zaman Martin də Klifin azğınlıq səviyyəsinə enər, yaxud da ucalırdı. Onlar meyxanada pivə parçlarının 
izindən parlayan stolun arxasında oturduqda Klif barmağını silkələyər və deyərdi: 
– Məni təkcə sən başa düşürsən, Mart. Şuluqluq salmağım və işgüzarlıqla bağlı söhbətlərimlə Ayra Svinkli 
kimi cahilləri hirsləndirməyimə baxmayaraq, bilirsən ki, mənim də onların pulgirliyindən və 
boşboğazlığından ürəyim bulanır. 
– Əlbəttə ki! – Martin sərxoş nəvazişlə razılaşırdı, – Sən mənim kimisən. Aman Allah, axı onlara necə 
dözmək olar: istedadsız Ervinq Uoters də belədir; ya da Anqus Dyuer kimi ruhsuz vəzifəpərəsti götür…  
qoca Qotlibi də yanlarına qoy! Əsl tədqiqatçı idealıdır! O, heç vaxt doğru görünən heç bir şeylə 
kifayətlənməyəcək. Çünki nə Şeytanı, nə də İblisi vecinə alır, gecəni səhərədək durmadan  işləyir, 
körpüdə dayanan kapitan  kimi tənha və tələbkardır, hər şeyin kökünə qədər gedə bilir. 
– Təmiz söhbət! Mən də belə düşünürəm, – Klif razılaşdı, – bir parç  da içək? Pulunu püşklə ödəyərik.   
Zenit öz meyxanaları ilə birlikdə Moqalisdən və Uinnemak universitetindən on beş mil aralıda yerləşirdi; 
çox nəhəng və gurultu salan tramvayla cəmi yarım saat gedirsən və budur, tibb fakültəsi tələbəsinin kef 
edə biləcəyi Zenitdəsən! "Mən dünən şəhərə getmişdim" sözü isə burada həmişə istehzalı təbəssümə və 
çəpəki baxışlara səbəb olurdu. Martinə yeni Zeniti Anqus Dyuer tanıtmışdı.  
Bir gün şam yeməyində Dyuer qısaca dedi: 
– Mənimlə şəhərə gedək, konsertə qulaq asarıq. 
Yoldaşlarından digər üstünlüklərinə baxmayaraq, Martin ədəbiyyat, rəssamlıq, musiqi sahəsində 
məlumatsız idi. Qansız tamahkar Anqus Dyuerin vaxta heyfi gəlmədən  saatlarla hansısa skripkaçıya 
qulaq asması onu dəhşətə gətirirdi. O, Dyuerin iki bəstəkar qarşısında səcdə etdiyini bilirdi: biri çox 
ehtimal ki, alman olan Bax, digəri isə Bethoven idi…  
Martin bir də anlamışdı ki, özü də hələ ki hər şeyi dərk etmir.  
Onlar konsertə yollananda Dyuer tramvayda öz süni ciddiliyini bir kənara ataraq dedi: 
– Eh, qardaşım, içalat içində eşələnmək üçün doğulmasaydım, yəqin ki, dahi ifaçı olardım. Bu gün səni  
cənnətə qonaq aparacağam!  
Martin balaca kresloların və böyük, qızıl suyuna çəkilmiş tağ-tavanların, nəzakətli, amma narazı baxışlarla 
baxan, dizləri üstə proqram saxlayan xanımların, aşağıda xoşagəlməz səs-küy çıxaran qeyri-romantik 
musiqiçilərin və ən nəhayət, ağlasığmaz gözəlliyin arasına düşmüşdü; bu gözəllik dağ və sıx meşələrin 
mənzərəsini gözləri qarşısına gətirir, sonra isə onları birdən-birə əzabverici bir sıxıntı əvəz edirdi.  
O, musiqinin sədaları altında düşünürdü… 
"Mənim hər şeyim olacaq – Maks Qotlibin şöhrəti, daha doğrusu, istedadı, füsunkar musiqi, bir də gözəl 
qadınlar… Lənət şeytana! Mən mütləq böyük kəşflər edəcəyəm! Dünyanı görəcəyəm!.. Doğrudanmı, bu 
zəhlətökən səs heç vaxt kəsilməyəcək?"  
 
4 
 
Konsertdən bir neçə həftə sonra o, Madelina Foksu  yenidən kəşf etdi.  
Madelina gözəl idi. Təravətli, ağıllı, yetərincə qətiyyətli qızdı; Martin onunla hələ kollecdə oxuduğu 
vaxtlarda tanış olmuşdu. O, guya, universitetdə ingilis ədəbiyyatı kursunu dinləmək üçün Moqalisdə 
qalmışdı, əslində isə bu, evə qayıtmamaq üçün bəhanədən başqa bir şey deyildi. 
Madelina özünü yaxşı tenisçi hesab edirdi, həmişə ədayla oynayırdı, əslində isə elə də yaxşı oyunçu 
deyildi. Özünü ədəbiyyat bilicisi sayırdı; Hardi, Moredit, Houells və Tekkerey bəyəndiyi bəxtəvərlərdən 
idilər. Bununla belə, artıq beş il idi ki,  Madelina onların heç birini oxumurdu. Tez-tez Houellsi 
qiymətləndirmədiyi, flanel köynək geyindiyi və tramvaydan düşəndə əlini ona uzatmağı unutduğu üçün 
(bu şansı isə heç bir roman qəhrəmanı əldən verməzdi) Martini məzəmmət edirdi. Kollecdə onlar birlikdə 
ballara gedirdilər; düzdür, Martin rəqs zamanı bacarıqdan daha çox prosesin özündən ilham aldığını 
nümayiş etdirirdi; tərəf müqabili olan xanımlar isə adətən baş aça bilmirdilər ki, o, hansı rəqsi oynamağa 
çalışır.  
Madelinanın qədd-qamətinin gözəlliyi və həmişə yüksək əhval-ruhiyyədə olması Martinin xoşuna gəlirdi. 
Güman edirdi ki, bu qız öz enerjisi və mədəniliyi ilə ona çox yaraşır. Amma son bir il ərzində Madelina ilə, 
demək olar ki, görüşməmişdi. Adətən axşamlar onun haqqında fikirləşir, zəng edəcəyini söyləyir, amma 
heç vaxt da zəng etmirdi.  Bununla belə, hər dəfə tibblə bağlı şübhələr içini gəmirəndə Martin qızın 
canyananlığı üçün qəribsəyirdi;  
Beləliklə, yaz günlərinin birində – bazar günü Martin onu Çaluzanın sahilinə gəzintiyə dəvət etdi. 
Çayın dik sahillərindən başlayan preriya dalğalanaraq  saysız-hesabsız təpələr boyunca uzanırdı. Geniş 
arpa zəmilərində, saçaqlı otlaqlarda, cansız palıd ağaclarında və yaraşıqlı tozağacılarında insanı 
sərgüzəştlərə səsləyən qəribə bir cazibə qüvvəsi hiss olunurdu; Martinlə Madelina da düzənliklərin bütün 
gənc övladları kimi çayın sahili ilə birlikdə addımlayır və bir-birini dünyanı fəth edəcəklərinə inandırmağa 
çalışırdılar. 
Martin durmadan şikayətlənirdi: 
– Bu lənətə gəlmiş həkimlər…  
Madelina onun sözünü ağzında qoydu: 
– Ah, Martin, doğrudanmı, siz "lənətə gəlmiş"i nəzakətli söz hesab edirsiniz? 
İnsafla desək, Martin həqiqətən də "lənətə gəlmiş"də ədəbsiz heç bir şey görmürdü; bu söz xüsusilə başı 
işə qarışmış  adamlara həmişə lazım olurdu; amma qızın təbəssümü onun üçün əziz olduğundan Martin 
düşündüyünü yox, lazım olanı söylədi: 
– Yaxşı, daha deməyəcəyəm. Bizim murdar tələbələrin heç birinin elmə meyli yoxdur, sadəcə, sənət 
öyrənirlər. Bir də onların fikri-zikri sonralar pula çevirə biləcəkləri bilik qazanmaqdır. Onlar nəinki insan 
həyatının xilasının qayğısına qalırlar, heç bu barədə düşünmürlər də. Hətta fikirləşirlər necə etsinlər ki, 
xəstəni öldürdüklərinə görə qazandıqları dollarları itirməsinlər. Hansısa əməliyyatdan onların reklamını 
təşkil edəcək sensasiya qoxusu gələrsə, məmnuniyyətlə pasienti məhv etməyə də razılıq verə bilərlər. 
Mən onlardan iyrənirəm! Siz elə bilirsiniz ki, bu tələbələr Erlixin Almaniyada, yaxud Qotlibin burada, 
bizim gözümüzün qarşısında apardığı tədqiqatlarla maraqlanırlar? Elə bu günlərdə Qotlib Raytın opsonin 
nəzəriyyəsini darmadağın edib. 
– Doğrudan? 
– İnanın ki, belədir! Amma siz elə bilirsiniz ki, bu bizim həkim-tələbələrin vecinədir? Əsla! Onlar ancaq  
"o-o-o-o… əlbəttə, elm öz işini görür, xəstələri müalicə etmək üçün həkimə kömək edir", – deyə bilirlər. 
Sonra da böyük şəhər mərkəzində, yoxsa  ucqar şəhərcikdə daha çox pul qazanmaq mümkün olması 
haqda danışır,  gənc həkim üçün ördək ovlamağın, yoxsa əksinə, kilsəyə gedib özünü əhəmiyyətli adam 
kimi göstərməyin yaxşı olduğunu çək-çevir edirlər. Siz bir bizim Erv Uotersi eşidəydiniz! O, həmişə bir 
fikirdədir: "Həkimin uğuru üçün nə lazımdır? Patologiya elmi  haqqında əsaslı bilik? Əsla yox! O həkim 
müvəffəqiyyət qazanır ki, onun yaxşı rayonda, tramvay xəttinə yaxın bir yerdə kabineti və yadda qalan 
telefon nömrəsi var". Bravo! Bax, elə belə də deyir. Yaxşısı budur, diplom alan kimi həkim işləmək üçün 
paroxoda üz tutum; heç olmasa, dünyanı dolaşaram. Daha digər göyərtədə kabinet açmış həkim 
rəqibimin əlindən xəstəni qapazlamaq üçün bütün gəmini dolaşmaq məcburiyyətində qalmaram! 
– Hə, sizi başa düşürəm. İnsanların öz işində ideala can atmaması dəhşətdir. Bizdə, ingilis ədəbiyyatı 
şöbəsində tələbələrin əksəriyyəti dərs deməklə pul qazanmaq arzusundadırlar, mənim kimi elmi işdən 
zövq almırlar. 
Qızın özünü yüksək intizamlı hesab etməsi Martini narahat etdi, amma sonra söylədiyi sözlər onu daha 
çox həyəcanlandırdı: 
– Bununla belə, Martin, praktik olmaq lazımdır. Düz demirəmmi? Bir fikirləşin, adamın pulu  nə qədər çox 
olarsa… Daha doğrusu, cəmiyyətdə nə qədər çox hörmət qazanarsa… yenə də yaxşı tanınmış həkimin 
yanında işləməklə insanlara xeyir vermək daha yaxşıdır, nəinki əhəmiyyətsiz şeylər üzərində yorulmadan 
çalışan və dünyada nə baş verdiyindən xəbərsiz olan kabinet ziyalısının yanında vaxt itirmək... Misal üçün 
bizim cərrah doktor Luazonu götürək; həmişə xəstəxanaya gözəl maşında, livreyalı  sürücüsü ilə birlikdə 
gəlir və bütün pasientlər ona məftundular; indi də sizin Maks Qotlibi onunla müqayisə edək?! Bu 
yaxınlarda küçədə onu mənə göstərdilər. Əynində köhnə bir kostyum vardı; əminəm ki, tezliklə bərbərə 
baş çəksə,  pis olmazdı.  
Bu sözləri eşidən Martin statistika ilə, tənə ilə, hirslə, fanat coşqunluğuyla və qatma-qarışıq məcazlarla 
hücuma keçdi. Onlar böyrü üstə aşmış köhnə çəpərin üstündə əyləşmişdilər, bağayarpağıya daraşmış ilk 
yaz həşəratları yaxınlıqda – parlaq günəşin iliyə işləyən şüaları altında vızıldaşırdılar.  
Onun fanatizminə hirslənən Madelina özünün bütün "kübarlığı"nı bir kənara ataraq ciyildəməyə başladı: 
– Hə, hə, başa düşürəm, – məhz nəyi başa düşdüyünü söyləmədi, – O-o-o… sizin elə ağıllı fikirləriniz var 
ki… və elə həssassınız ki… bu ki əsl kamillikdir… 
– Doğrudan? Siz belə hesab edirsiniz? 
– O-o-o… Əlbəttə, əminəm ki, sizin gözəl gələcəyiniz var. Bunun üçün elə şadam… Siz başqaları kimi 
qəpikgüdən deyilsiniz. Ona görə də heç kimə fikir verməyin, qoyun danışsınlar!  
Martin görürdü ki, Madelina təkcə diqqətli və anlayışlı deyil, həm də olduqca arzu olunan qadındır. 
Yanaqlarının təzə-tər qızartısı, məlahətli gözləri, çiyinlərindən budlarına qədər uzanan füsunkar bədən 
quruluşu... Geri qayıtdıqları vaxt Martin ürəyində Madelinanın ona  uyğun gələn qız olduğuna daha çox 
əminlik hiss edirdi. Onun köməkliyi ilə bu qız mücərrəd ideallar və elmin soyuq gerçəkliyi arasındakı fərqi 
anlamağı öyrənəcəkdi. 
Onlar yarğanın yanında yerlərini rahatladılar və aşağı, dumanlı, yazda olduğu  kimi dalğalı, budaqlarla 
dolu Çaluzaya tamaşa etməyə başladılar. Qarşısıalınmaz bir qüvvə onu Madelinaya tərəf çəkirdi; o, 
tələbəlikdəki təsadüfi sərgüzəştləriylə bağlı təəssüflənirdi; elə bu an ürəyində qıza layiq olmaq üçün 
təmiz və çalışqan olacağına qərar verdi.  
– Ah Madelina, – qəmgin səslə dedi, – lənət şeytana, siz necə də gözəlsiniz?! 
Qız çəkinə-çəkinə ona baxdı.  
Martin qızın əlindən tutdu, şiddətli bir ehtirasla qızı öpməyə çalışdı. Amma bunu o qədər bacarıqsızlıqla 
etdi ki... Yalnız qızın buxağının bir kənarından öpə bildi, Madelina  isə özünü müdafiə edərək, az qala, 
yalvarırdı: 
– Ah, lazım deyil! Lazım deyil! 
Evə, Moqalisə qayıdarkən onlar özlərini elə aparırdılar ki, guya, heç nə olmayıb; amma hər ikisinin səsi 
indi daha mülayim idi və qız artıq onun professor Roberotşonu "fonoqramm" adlandırmasını 
əsəbiləşmədən dinləyir, Martin isə Madelinanın heç vaxt ruhdan düşməyən ingilis ədəbiyyatı müəllimi 
doktor Norman Bramfitin dayaz və bayağı olması haqqında iradlarına diqqətlə qulaq asırdı. Pansionunun 
qapısına çatanda qız köksünü ötürdü: 
– Sizi içəri dəvət edərdim, amma bir azdan şam yeməyinin vaxtıdır… Bəlkə, mənə sonra zəng edəsiniz? 
– Zəng etməsəm, lənətə gəlim! – Martin universitetdə yaşanan məhəbbət dialoqunun bütün qayda-
qanunlarına uyğun cavab verdi. 
Sonra başdan-ayağa məftunluq hissi içində evə yollandı. Gecəyarı ensiz taxtda uzanan Martin 
Madelinanın baxışlarını öz üzərində hiss edirdi; gah məğrur, gah tənəli, gah da inamla dolu  baxışlarını. 
"Mən onu sevirəm! Mən onu sevirəm! Ona zəng edəcəyəm… Görəsən, səhər səkkizdə zəng etsəm, tez 
olmaz ki?" 
Amma səhər səkkizdə başı göz quruluşunun öyrənilməsinə o qədər qarışdı ki, qızın gözləri haqqında 
fikirləşmək heç yadına da düşmədi. Sonralar Martin Madelina ilə cəmi bircə dəfə qarşılaşdı, o da adam 
içində, onun pansionunun eyvanında; tələbə qızlar,  qırmızı balışlar və pastila  ilə dolu qabların çox 
olduğu eyvanda… Sonra isə başı qızğın imtahan hazırlıqlarına qarışdı. 
 
5 
 
İmtahanlar vaxtı "Diqamma Pi"nin üzvləri özlərini əsl elm axtarıcısı kimi aparırdılar. "Diqamma"çılar 
nəsildən-nəsilə ötürülmüş imtahan işlərini toplayır və onları müqəddəs sayılan "Qiymət kitabçası"nın 
içində saxlayırdılar. Düha sahibləri isə  bu materialları diqqətlə tədqiq edir və ötən illər ərzində 
imtahanlarda tez-tez verilən sualları qırmızı qələmlə işarələyirdilər. Birinci kurs tələbələri Ayra Xinklini 
"Diqamma"nın qonaq otağının düz ortasına çəkir, dövrəyə alır, o isə daha çox ehtimal olunan sualları 
ucadan oxuyurdu. Tələbələr sualın cavabını Anqus Dyuer onu dərslikdən oxumamışdan əvvəl verməyə 
can atır,  bu vaxt gah saçlarını yolur, gah boğazlarını uzadır, gah buxaqlarını dartışdırır, gah barmaqlarını 
dişləyir, gah da əlləri ilə alınlarına döyəcləyirdilər. 
Bu hay-həşir azmış kimi, Gonbul Pfaffa görə də əziyyət çəkmək məcburiyyətində idilər.  
Gonbul ilin ortasında anatomiya imtahanından kəsilmişdi, yəni yalnız əlavə "zaçot" verdikdən sonra yaz 
imtahanına buraxıla bilərdi.  
"Diqamma"çılar Pfaffı özlərinə məxsus şəkildə çox istəyirdilər. Pfaff iradəsiz,  mövhumatçı, yelbeyin idi, 
amma yoldaşları ona qəribə bir şəfqət hissi duyurdular; insanın adətən çox işlənməkdən yaman günə 
düşmüş avtomobilə, ya da yolunu azmış itə belə yazığı gələ bilər. Hamı bir nəfər kimi onunla işləyir, onu 
ayağa qaldırmağa çalışır və iynə dəliyindən keçirirmiş kimi Pfaffı imtahandan  zorla keçirmək istəyirdi. 
Onlar əlləşir, deyinir, bu cür çətin işə girişdikləri üçün özlərindən çıxırdılar, Pfaff isə həm əldən düşərək 
tövşüyür, həm də onlarla birlikdə zarıyırdı. 
Zaçotdan əvvəlki gecə "diqammaçılar" düz iki saat  Pfaffı islaq dəsmalların, tünd qəhvənin, yalvarışın və 
söyüşün köməyi  ilə oyaq saxladılar. Acıqlı-acıqlı onu başa salır, yumruqlarını yumru, qırmızı və məyus 
sifətinə yaxınlaşdıraraq bar-bar bağırırdılar: 
–  Lənət şeytana, nəhayət, sən yadda saxlayacaqsan, ya yox? İkilaylı, yaxud mitral klapan,  daha və mitral 
yox! Başa düş, bunlar eyni şeydir!  
Yoldaşları yumruqlarını silkələyir, otaqda bağıra-bağıra ora-bura var-gəl edirdilər: "Doğrudanmı, o, heç 
vaxt heç nə yadda saxlamayacaq?" Sonra yenidən yalançı bir arxayınlıqla mızıldanmağa başlayırdılar:  
– Narahat olmaq lazım deyil, Pfaff. Gəl tələsmədən təkrar edək. Sən yalnız diqqətlə qulaq as, yaxşı?  Bir 
azca səy göstər, – sonra lap astadan pıçıldayırdılar, – heç olmasa, nəyisə yadda saxlamağa çalış! 
Uzun çək-çevirdən sonra onu nəvazişlə yatağa uzandırdılar. Pfaff təpədən dırnağa qədər o qədər 
məlumatla doldurulmuşdu ki, kiçik bir təkan nəticəsində içindəkilər ətrafla bir ola bilərdi.  
Pfaff saat yeddidə gözləri qızarmış, dodaqları titrəyə-titrəyə yuxudan ayılanda məlum oldu ki, beyninə 
yeridilənlərin heç biri orada deyil.  
– Neyləmək olar?! – "Diqamma Pi"nin sədri dedi, – riskə gedib ona "şparqalka" verməli olacağıq, bəlkə, 
bəxti gətirdi, ələ keçmədi. Belə olacağını bilirdim, ona görə də dünən hazırlıq görmüşəm. Qeyri-adi 
"şparqalka"dır. Əsas sualların cavabları yazılıb. Onunla bir təhər vəziyyətdən çıxa bilər.  
Hətta keçən gecə baş verən dəhşətə doyunca tamaşa edən müqəddəs Ayra Xinkli  də bu cinayətə göz 
yummağa razılıq verdi.  Yalnız Gonbulun özü etiraz etməyə başladı: 
– Yox, yox! Fırıldaq işlətməyəcəm. İnsan imtahan verə bilmirsə, onu həkimliyə yaxın buraxmaq olmaz. 
Mənim  atam belə deyirdi. 
Onun üçün yenə qəhvə hazırladılar; nə ilə nəticələnəcəyini bilmədən, eksperiment atmağa həmişə hazır 
olan  Klif Klosonun məsləhəti ilə Pfaffa bromlu kaliya həbi yedirtdilər.  "Diqamma Pi"nin sədri arxayınlıqla 
əlini Gonbulun çiyninə qoydu və gur-gur guruldadı: 
– "Şparqalka"nı sənin cibinə qoyacam, bax, döş cibinə, burun dəsmalının arxasına. 
– Mən ondan istifadə etməyəcəm. Kəsiləcəm, kəsilsəm də, fərqi yoxdur, – Gonbul ağlamsınaraq sızıldadı. 
– Lap yaxşı! Amma "şparqalka"nı atma. Bəlkə, sən ciyərlərin vasitəsilə olsa da, ondan məlumat götürə 
bildin, çünki, Allah görür ki… – sədr başını tutdu. Səsi yuxusuz gecələrin, işlətmə dərmanının və ümidsiz 
məğlubiyyətin bütün  faciəsini ifadə edirdi; sonra  daha bərk uğuldadı, – Allah görür ki, beynin vasitəsilə 
sən onları qavraya bilmirsən. 
Onlar Pfaffın paltarının tozunu çırpıb təmizlədilər, onu dikəltdilər və anatomiya korpusuna doğru 
itələyərək qapıdan çıxardılar. Özləri isə uzun müddət arxasınca baxdılar: uzaqdan o iki ayaq üstündə 
yeriyən hava şarına, ya da plis şalvar geyinmiş kolbasaya bənzəyirdi. 
– Doğrudanmı, "şparqalka"dan istifadə etməyəcək? – Klif Kloson lap mat qalmışdı. 
– Belə eləsə, indidən yuxarı qalxıb çamadanını hazırlamaq lazımdır. Daha heç vaxt bizim "Diqamma"da 
belə qapazaltı olmayacaq! – sədr kədərli səslə dedi.  
Birdən Pfaffın dayandığını, dəsmalını çıxarıb məyus-məyus burnunu sildiyini… və uzun nazik kağızı 
tapdığını gördülər. Onun üz-gözünü turşutduğunu, kağızı barmaqları arasında sıxdığını, oxumağa 
başladığını, təzədən geri, cibinə soxduğunu və inamlı, qəti addımlarla yoluna davam etdiyini  də 
həmçinin...  
"Diqamma"çılar əl-ələ verib, bir-birini səmimiyyətlə təbrik edərək yataqxananın qonaq otağında atılıb-
düşməyə başladılar: 
– İstifadə edəcək… Hər şey qaydasındadır… Verəcək, vallah, verəcək! Verəcək! 
Pfaff "zaçotu" verdi. 
 
6 
 
Martinin ara verməyən şübhələri "Diqamma Pi"ni Klif Klosonun dalaşqanlığından, Anqus Dyuerin 
dikbaşlığından, hətta  müqəddəs Ayra Xinklinin sərtliyindən  də çox təngə gətirmişdi.  
İmtahanlara gərgin hazırlıq vaxtı Martin hamının zəhləsini tökmüşdü ki, "tələbələr tibbi terminologiyanı 
xəstələrə xeyir vermək üçün deyil, daha etibarlı görünmək üçün kraxmallanmış xalat kimi əyinlərinə 
geyinirlər". "Diqamma"çılar isə hamı bir nəfər kimi deyirdi: 
– Qulaq as, tibbi bu şəkildə öyrənməyimiz xoşuna gəlmirsə, böyük məmnuniyyətlə səni geri – Elk-Milzə 
göndərə bilərik; qorxmaya bilərsən, orada  bizim kimi savadsız qəpikgüdənlər səni narahat etməyəcək. 
Doğrudan da! Axı biz necə işləmək lazım gəldiyini sənə öyrətmirik. Xeyir ola, bizə nəsə öyrətmək fikrinə 
düşmüsən? Boşla, dostum! 
Anqus Dyuer istehza dolu təbəssümlə Martinə eyham vururdu: 
– Biz sadə sənətkar olduğumuzu qəbul edirik, sən isə dahi tədqiqatçısan. Amma elə şeylər var ki, onlara 
yalnız dəqiq elmlərin öhdəsindən gəldikdən sonra müraciət edə bilərsən! Məsələn,  memarlıqdan nə 
başa düşürsən? Bəs fransız felləri ilə aran necədir? Öz həyatın boyu neçə roman oxumusan? Avstro-
Macarıstanın baş nazir kimdir?  
– Mən heç bir elmə iddiaçı deyiləm, – Martin inadla özünü müdafiə edirdi, – amma Maks Qotlibə onun 
layiq olduğu qiyməti vermək istəyirəm. Xinkli, deyəcəksən ki, Qotlib Allaha inanmır. Bəli, amma gecəni 
səhərə kimi laboratoriyaya qapanıb qalır, məgər bu ibadət deyil? Doğrudanmı, siz eşşəklər dərk 
etmirsiniz ki, bu, bir insanın sizin gözünüz önündə yeni dünya yaratması deməkdir? Doğrudanmı?.. 
Klif Kloson fürsəti əldən verməyərək dedi: 
– Laboratoriyada ibadət! Gör bir haradan yapışıb?! Bakterioloji təcrübə vaxtı mənim dua etdiyimi görsə, 
Qotlib ata şalvarımı çıxarar..  
– Əşşi, buna qulaq asmayın, lənətə gələsən!  – Martin çığırdı, –deyirəm ki, tibb sizin üçün diaqnozu 
bəxtəbəxt qoymaq sənətidir, halbuki lap yaxınlığınızda bir insan… 
Beləcə, tər tökənə qədər didişir, bir neçə saat ara vermədən mübahisə edirdilər.  
Başqaları yatmağa hazırlaşanda, otaq çirkli paltar qalağı və dəmir yataqlarda uyumuş yorğun cavanların 
xorultusu ilə dolanda, Martin uzun, rəngsiz, kələ-kötür  stolun arxasında əyləşərək əzab çəkirdi.  
Belə axşamların birində Anqus Dyuer  üsulluca içəri girdi: 
– Bilirsən, qoçaq, sənin düşməncəsinə hücumların hamımızı təngə gətirib. Bizim öyrəndiyimiz şəkildə 
tibbin cəfəngiyat olduğunu düşünürsənsə və  belə vicdanlısansa, nə üçün universitetdən çıxıb getmirsən? 
O, bu sözləri söyləyərək Martini əzabverici şübhələr içinə atdı: "Anqus haqlıdır. Mən səsimi kəsməli və 
çıxıb getməliyəm.  Yəni dediyim sözlərə bu qədər əminəm? Mən nə istəyirəm? Mən necə rəftar 
etməliyəm?" 
 
7 
 
Çalışqan və nəzakətli Anqus Dyueri Klifin ədəbsiz mahnıları, qışqırığı, əlinə düşəni yoldaşlarının şorbasına 
atması və əlini yumaq bacarıqsızlığı  özündən çıxarırdı. İmtahanların qızğın vaxtı Dyuer möhkəm 
görünməsinə baxmayaraq, heç də Martindən az əsəbiləşmirdi; və axşamların birində, yemək zamanı Klif 
yenidən hoqqabazlıq edəndə, Dyuer onu dümsüklədi: 
– Lütfən, bəlkə, səsinizi kəsəsiniz?   
– Lənətə gələsən, nə qədər istəyirəmsə, o qədər də hay-küy salacağam, – Klif  özündən çıxdı və… 
müharibə başladı. 
Klif bu gecədən etibarən elə dalaşqan oldu ki, hətta adama elə gəlirdi o özü də saldığı hay-həşirdən 
yorulur. O, qonaq otağı və vanna otağında səs salır,  özünü xoruldayırmış kimi göstərərək, uzun müddət  
yorulmaq bilmirdi. Dyuer sakitliyini qoruyur və kitabdan başını qaldırmırdı, amma bu, qorxduğu və 
çəkindiyi üçün deyildi: o, Klifi rəis baxışları ilə süzür, Klif isə bu baxışların altında özünü itirirdi. Amma 
təkliyə düşən kimi Martinə şikayətlənirdi: 
– Onu görüm lənətə gəlsin, mənə elə baxır, elə bil, soxulcana baxır. Ya o, ya da mən – ikimizdən birimiz 
"Diqamma"dan getməliyik… Mütləq getməliyik… Amma mən getməyəcəyəm. 
Sonra Klif yenə özündən çıxır və heç vaxt  olmadığı kimi səs-küy salırdı; Bununla belə, "Diqamma"dan 
onun özü getməli oldu. Klif hamını inandırmağa çalışırdı ki, "Diqamma" avaralar bandasıdır: "onlarla 
hətta layiqincə poker də oynamaq mümkün deyil"; əslində isə, o, Anqus Dyuerin amansız  baxışlarından 
qaçdı. Payızda  otaq tutacaqları haqda razılığa gələrək Martin də Kliflə birlikdə "Diqamma"dan çıxdı.  
Düzdür, Klifin hay-küyü Martini Dyuerdən az bezdirməmişdi. Klif susmağı bacarmırdı; o, ikimənalı 
lətifələr danışmadığı zamanlarda mütləq başqa şeylər soruşurdu: "Bu çəkməyə nə qədər pul vermisən, 
bəlkə, sən Vanderbildsən?" Yaxud: "Mən görmüşəm, sən o mamzellə kef eləmisən, Madelina Foksu 
deyirəm, niyə özünü boyunduruğun altına soxursan?" Amma Martin özünü "Diqamma Pi"dən olan 
tərbiyəli, çalışqan, mehriban  insanlar arasında yabançı hiss edirdi; çünki o adamların simasına yalnız bu 
sözlər yazılmışdı: "reseptlər, kraxmallanmış  ağ  xalat, üstü örtülü dəbli avtomobil və küçə qapısından 
asılan qızılyazılı lövhə"... O, barbar tənhalığını daha üstün tuturdu; Həm də gələn ildən Maks Qotlibin 
yanında işləməyə başlayacaqdı, yəni hər cür əngəldən uzaq qaçmaq lazım idi. 
Martin bütün yayı telefon quraşdıran montyorların briqadası ilə birlikdə Montanda keçirdi.   
O, montyor işləyirdi, ayaqqabısındakı polad qarmağın iti ucunu şam ağacının yumşaq və gümüşü 
oduncağuna sancaraq  dirəklərə dırmaşır, məftili  yuxarı dartır, ona izolyator  dolayır,  aşağı düşür, sonra 
yenidən növbəti dirəyə dırmaşırdı. 
Gün ərzində beş mil yol gedir, taxtadan salınmış şəhərciklərdəki kasıb evlərdə gecələyirdilər. Özləri də 
yürüşə çıxmış adamlar kimi ayaqqabılarını soyunur, çula bürünüb yatırdılar. Martin fəhlə kombinezonu 
və flanel köynək geyinirdi. Görkəmi əsl fəhlə görkəmi idi. Bununla belə, səhərdən axşama kimi dirəklərə 
dırmaşaraq ürək dolu nəfəs ala bilirdi; artıq gözlərində narahatlıq yox idi… Bir dəfə isə qəribə bir hadisə 
baş verdi. 
O, dirəyin başında oturmuşdu və elə bil, birdən-birə gözləri açıldı; vacib bir şeyi başa düşdü: sanki, elə 
indicə yuxudan ayılıbmış kimi gördü ki, preriya, əslində, çox genişdir, günəş isə saçaqlı otlağı və yetişmiş 
buğdanı, qoca, itaətkar, irigövdəli xeyirxah atları, bir də onun  qırmızısifət şən yoldaşlarını hərarətlə 
isidir. Gördü ki, çəmən torağayları şadyanalıq edir, qara qaratoyuqlar isə gölməçələrin kənarında özlərinə 
bəzək-düzək verirlər; başa düşdü ki, hər şeyə həyat verən günəşin altında bütün dünya canlı varlıq kimi 
nəfəs alır. Qoy Anqus Dyuerlər və Ervinq Uoterslər xəsis qəpikgüdən olsunlar. Bundan nə çıxacaq?  
"Mən buradayam!" – Martin ağız dolusu qışqırdı. 
Montyor yoldaşları qərb küləyi kimi sağlam və sadə idilər. Kimsəyə sataşmır,  özlərini dartmırdılar, 
halbuki, elektriklə işləyirdilər. Onlar heç tibb fakültəsinin tələbələri kimi saysız-hesabsız terminlər də 
əzbərləmir, öz savadları ilə fermerlərin qabağında lovğalanmırdılar. Əksinə, gülür, sevinirdilər, Martin  isə 
onlarla olanda çox istedadlı olduğunu unutduğu üçün özünü xoşbəxt hiss edirdi. O, bu uşaqları Maks 
Qotlibdən başqa kimsəni istəmədiyi kimi sevirdi. 
Martin çiyin çuvalında özü ilə ancaq bir kitab gəzdirirdi – Qotlibin "İmmunologiya"sını.  O, kimyəvi 
formulların arasında itib-batmadan hər dəfə yarım səhifənin öhdəsindən ancaq gələ bilirdi. Bəzən bazar 
günlərində və yağış yağanda  kitabı oxumağa çalışır, laboratoriya haqqında xəyal qururdu, bəzən isə 
Madelina Foksu düşünür və belə qənaətə gəlirdi ki, onun üçün əməlli-başlı darıxıb. Amma qayğısız iş 
həftələri hiss edilmədən bir-birini əvəz edirdi. Tövlədəki samanın kəskin qoxusu, atın və çəmənin ətri, 
tirdən düzəlmiş bu şəhərin düz göbəyinə qədər gəlib çıxan torağayların səsi ilə yuxudan ayılan Martin 
onu gözləyən iş və qərbə, günəşin batdığı yerə doğru qət etməli olduğu yol haqqında fikirləşirdi. 
Beləcə, onlar buğdalı Montanla, başdan-ayağa gözqamaşdıran buğda zəmilərindən ibarət böyük 
knyazlıqlarla, geniş otlaqlar və  boğazotu çölləri ilə xeyli yol gedirdilər; oturduğu yerdəncə inadla 
tərpənmək istəməyən  buludlara heyran-heyran tamaşa edən Martin birdən-birə baxdığının bulud yox, 
dağ olduğunu anlayırdı.  
Sonra gecələdikləri evin qapısı ağzında əyləşir, briqadanı yaddan çıxarırdı. Belə anlarda Martin ancaq 
Madelina Foks, Klif Kloson, Anqus Dyuer və Maks Qotlib haqqında düşünürdü. 
 
IV FƏSİL 
 
1 
 
Maks Qotlib qarayaranın basili ilə hind donuzunu öldürməyə hazırlaşırdı, ona görə də bakteriologiya üzrə 
laboratoriya məşğələsində iştirak edən tələbələr bərk həyəcan keçirirdilər.  
Bu vaxta qədər onlar bakteriyaların mifologiyasını öyrənmişdilər. Platin ilgəklə  işləməyi,  kartofun kəsik 
yerində bacilli prodigiosinin zərərsiz qırmızı kulturalarını  yetişdirməyi bildikləri üçün lovğalanırdılar;  
amma indi patogen  mikrobları və heyvanın çox tez inkişaf edən xəstəliklərə yoluxmasının səbəbini 
araşdıracaqdılar. Balaca muncuq gözlərini ora-bura oynadaraq böyük şüşə bankada çabalayan bu iki hind 
donuzu isə iki gündən sonra tərpənməz və ölü olacaqdı. 
Martin təhlükə hissinə bənzər həyəcan keçirirdi. O, öz-özünə gülür, qaniçən mikrobların sentrifuqalardan 
, stolların üstündən, havanın özündən üstlərinə bulaşa biləcəyini düşünən səriştəsiz  tələbələrin özlərini 
axmaqcasına aparmasına professional nifrət hissi ilə göz qoyurdu. Amma bir an belə yaddan çıxarmırdı 
ki, təcrübəçinin stolu üstündəki alətlər küveti  və süleymani  şüşəsi arasına qoyulmuş ağzı pambıqlı sınaq 
şüşəsində milyonlarla məhvedici qarayara mikrobu var.  
Tələbələr  hörmətlə müşahidə edir, amma yaxına gəlmirdilər. Mükəmməl hissiyyatıyla assistentin əlinin 
hər hərəkətini duyan doktor Qotlib onun  saxladığı hind donuzunun qarın hissəsindən cəld bir parça tük 
qopartdı. Kiçik kistin yüngül hərəkəti ilə heyvanın qarın nahiyəsini sabunladı, qırxdı və yod çəkdi. 
(Maks Qotlib bunu edə-edə Kox və Pasterin yanından Ştatlara yeni qayıtdığı, nəhəng  pivə parçlarından 
və şiddətli mübahisələrdən yenicə ayrıldığı vaxtı, tələbələrin onu necə diqqətlə dinlədiyini xatırlayırdı. 
Qəribə günlər idi! Die goldene zeit . Amerikada, Kvin-Siti kollecində ilk dinləyiciləri bakteriologiyanın 
sensassiyaya səbəb olan kəşflərinə pərəstiş edir, ehtiramla onun ətrafına toplaşırdılar. Onlar elm 
həvəskarı idilər. İndi isə dinləyicilər, elə bil, sürü idi. O, tələbələri gözdən keçirdi: Gonbul Pfaff birinci 
sırada durmuşdu, qapı dəstəyi kimi ifadəsiz sifəti vardı. Tələbə qızlar həyəcanlıydılar, qorxmuşdular. 
Yalnız Martin Erousmit və Anqus Dyuer, elə bil, nəsə başa düşürdülər. Xəyal Qotlibə Münhendə yaşadığı 
mavi rəngli sübh çağını xatırlatdı: körpü, körpü üstündə gözləyən qız və… musiqi səsi…). 
Əllərini suleymani  məhluluna saldı və barmaqlarını pianoçunun klavişlər üzərində silkələdiyi kimi 
silkələdi. Küvetdən  şpris üçün iynə götürdü və sınaq şüşəsini yuxarı qaldırdı.  Səsi alman dilinin saitləri ilə 
dolu idi və ağır-ağır axırdı:  
– Cənablar, bu, birgünlük Bacilli anthracis kulturasıdır.  Yadda saxlayın ki, –əminəm, siz buna artıq fikir 
vermisiniz –  sınaq borusunun sınmaması üçün dibinə pambıq qoyulub; Bacilli anthracis-lə dolu sınaq 
borusunu sındırmağı və əlinizi kulturaya bulaşdırmağı qəti məsləhət görmürəm. Çünki bunu etsəniz, 
qarayaraya tutula bilərsiniz. 
Ona qulaq asanlar diksindilər.  
Qotlib pambıq tıxacı çeçələ barmağı ilə elə zərifliklə çıxardı ki, "bakteorologiya lazımsız  zir-zibildi, 
laboratoriyada ancaq sidik və qan analizini öyrənə bilərik, vəssalam", – şikayətlənməyi sevən tələbələr 
belə, təəccübləndilər. Yalnız kartda fokus göstərən, ya da appendiksi yeddi dəqiqəyə kəsən insan onlarda 
belə bir ehtiram hissi yarada bilərdi. Sonra deyinə-deyinə sınaq şüşəsinin ağzını Bunzenov odluğunun 
üzərində dolandırdı: 
– Hər dəfə sınaq şüşəsinin tıxacını çıxaranda şüşənin ağzını oda verin. Bunu bir qayda kimi qəbul edin. 
Bu, texniki zərurətdir, texnika isə, cənablar, hər bir elmin başlanğıcıdır. Təəssüf ki, elmlə məşğul olanlar 
hər şeydən daha çox ona laqeydlik göstərirlər.  
Auditoriya səbirsizlənirdi. Niyə o, qurdalanır, niyə infeksiyanın tətbiqinə  başlamır. 
(Maks Qotlib isə bu arada şüşə həbsxanada olan digər hind donuzuna tamaşa edir və düşünürdü: "Yazıq 
günahsız məxluq! Niyə cürbəcür Dummkopfeləri  öyrənmək üçün mən onu öldürməliyəm? Təcrübəni bu 
kök cavan oğlanın üzərində aparmaq daha doğru olmazdımı?")  
  O, iynəni sınaq şüşəsinə saldı, işarə barmağıyla məharətlə porşeni  dartdı və sözünə davam etdi: 
– Yarım s. k. kultura götürün. Sizə deyim ki, iki cür həkim var –  biri üçün "s.k." "santimetrin kubu" 
anlamını verir, digəri üçün isə "çətin katar"  deməkdir. Amma onu da bilin ki, ikincilər həyatda daha çox 
uğur qazanırlar. 
(Qotlibin bu sözləri necə söylədiyini ifadə etmək mümkün deyil: sait səslərin azacıq uzunluğu, istehzalı 
iltifat, "s"-lərin fışıltısı və "d"nin küt, meydan oxuyan "t"-yə çevrilməsi…).  
Assistent donuzu möhkəm tutmuşdu. Qotlib qarın hissəsindəki dərini azacıq dartdı və cəld hərəkətlə 
iynəni onun bədəninə yeritdi. Donuz balası yüngülcə dartındı, ciyildədi, tələbə qızlar dəhşət içində geri 
çəkildilər. Qotlibin alim barmaqları iynənin nə vaxt qarın nahiyəsinə yetişəcəyini yaxşı bilirdi. O, şprisin 
içində porşeni axıra qədər möhkəm sıxdı. Sonra sakitcə dedi: 
– Bu yazıq donuz balası bir azdan Musa peyğəmbər kimi ölmüş olacaq. 
Tələbələr heyrətlə bir-birinə baxdılar.  
– Sizlərdən bəziləri fikirləşəcək ki, bu, faciə deyil. Bəziləri də Bernard Şou ilə birlikdə məni cəllad 
adlandıracaqlar, özü də dəhşətli cəllad. Sonra da deyəcəklər ki,  mən soyuqqanlıyam. Aranızda elələri də 
olacaq ki, ümumiyyətlə, heç nə düşünməyəcək. Fəlsəfi yanaşmada bu cür təzadlar həyatı daha maraqlı 
edir. 
Assistent donuzun qulağına metal jeton keçirənə və onu yenidən bankaya yerləşdirənə kimi, Qotlib 
jurnala heyvanın çəkisi, infeksiyanın yeridilmə tarixi və bakterial kulturanın müddəti ilə bağlı qeydlər 
etdi. Sonra aydın xəttlə, danışa-danışa onları lövhəyə köçürdü: 
– Cənablar, həyatda ən vacib şey yaşamaq deyil, yaşamaq haqqında düşünməkdir. Təcrübədə isə ən 
vacib şey onun keçirilməsi yox, səliqə ilə qeydə alınmasıdır. Mənə dəfələrlə söyləyiblər ki, bir çox 
əllaməçilər məlumatı beyinlərində saxlamağa üstünlük verirlər. Mən isə tez-tez böyük məmnuniyyətlə 
müşahidə edirəm ki, bu əllaməçilərdə, ümumiyyətlə, rəqəmləri qoruyub saxlaya biləcək baş yoxdur. 
Amma bunun özü də yaxşı əlamətdir. Çünki bu yolla onların çıxartdığı nəticələrdən dünya bixəbər 
qalacaq; digər tərəfdən də bu nəticələr elmi zibilləməyəcək. İndi infeksiyanı ikinci donuz balasına 
yeridirəm; tələbələr artıq dağılışa bilərlər. Növbəti görüşümüz üçün sizdən xahiş edərdim ki, laboratoriya 
sənətinin əsas sirri olan təmkini öyrənəsiniz deyə, Uolter Paterin "Epikürçü Mariy" kitabını oxuyasınız.  
 
2 
 
Soyunub-geyinmə otağının qarmaqarışıqlığı içində Anqus Dyuer bir "diqamma"çıya deyirdi: 
– Qotlib qoca laboratoriya siçanıdır: o, təxəyyüldən məhrumdur, dünyaya çıxıb mübarizədən zövq almaq 
əvəzinə, burada gizlənib.  Amma əlləri çevikdi. Çox gözəl texnikası var. O, mükəmməl cərrah ola, ildə əlli 
min dollar qazana bilərdi. İndi isə o çətin ki, dörd min dollardan çox qazana. 
Ayra Xinkli təpədən-dırnağacan həyəcan içində evə tək yollanmışdı. Bu yekəpər və səsli-küylü dindar çox 
xeyirxah adam idi. O, müəllimlərin söylədiyi hər şeyi həqiqət kimi qəbul edirdi. Hətta deyilənlər çox şeyə 
zidd olsa belə… Amma canlıların öldürülməsi ilə barışa bilməzdi. Nədənsə keçən bazar kilsədə şəhidlərin 
ölümü,  qurbanlıq quzuların qanı, Emmanuelin damarından tökülən qanla dolu çeşmə haqqında etdiyi 
söhbət yadına düşdü; amma  fikirlər arasındakı əlaqə qırıldı və o,  mərhəmət hissi ilə "Diqamma Pi"yə 
tərəf yol aldı.  
Bu məqamda Gonbul Pfaffın əlindən tutmuş Klif Kloson gur-gur guruldayırdı: 
– Ay səni! Qotlib ata iynəni donuz balasına soxanda o, yaxşıcana dartındı ha...  
Gonbul isə yalvarıb-yaxarırdı:   
– Lazım deyil! Xahiş edirəm, lazım deyil! 
Martin Erousmit xəyalən eyni təcrübəni keçirdiyini təsəvvür edirdi; Qotlibin qüsursuz barmaqlarını yada 
salan kimi əlləri qeyri-ixtiyari qatlanaraq, onun hərəkətlərini yamsılamağa başlayırdı.  
 
3 
 
Hind donuzları getdikcə lap hərəkətsiz olurdular. İki gündən sonra arxası üstə düşüb əl-ayaqlarını 
uzadaraq gəbərdilər. Həyəcanla yeni hadisələrin baş verəcəyini gözləyən tələbələr yarılma prosesinə 
toplaşdılar. Nümayiş stolunun üstündə knopkalarla deşik-deşik edilmiş taxta məcməyi  qoyulmuşdu – 
artıq uzun illər idi ki,  meyitlər knopkalar vasitəsilə bu taxtaya bərkidilirdi.  
Hind donuzları şüşə qabda tərpənməz və cansız halda uzanmışdılar, tükləri artıq pırpızlaşmışdı. 
Auditoriyadakılar bu heyvanların necə oynaq və canlı olduqlarını yada salmağa çalışırdılar. Assistent 
onlardan birinin pəncəsini taxtaya bərkidərək yardı. Qotlib lizola  batırılmış pambıqla  hind donuzunun 
qarnının dərisini yağladı, qarın nahiyəsindən boynuna qədər çərtdi və ürəyini qıpqırmızı qızdırılmış metal 
qaşıqla dağladı. Ətin çırtıltısını eşidən tələbələr tir-tir əsməyə başladılar.  Maks Qotlib İblisanə 
misteriyalardakı  din xadimi kimi damcıtökənlə qaralmış qanı heyvanın bədənindən sorub çıxardı.   
Daha sonra assistent şişmiş ağ ciyərləri, dalağı, qara ciyəri və böyrəyi şüşə parçasının üstünə yığıb, 
gözdən keçirmək üçün tələbələrə ötürdü. Artıq bir gözünü bağlamadan mikroskopla baxmağa öyrəşmiş 
tələbələr özlərini professionallar kimi aparır  və basili tanıdıqlarını sevinclə söyləyirdilər. Onlar mis vinti 
möhkəm buraraq düzgün fokus   tutan kimi şüşə parçası üzərindəki hüceyrələr gözləri önündə aydın 
şəkildə görünürdü. Amma tələbələr özlərində deyildilər, çünki Qotlib bu gün onlarla birlikdə qalmışdı; 
səssizcə stollar arasında gəzişir və bir-bir hamını müşahidə edirdi. Onlara göz qoyur, hind donuzlarının 
parçaları ilə necə işlədiklərinə nəzarət edirdi. Tələbələrin arasında isə laboratoriyada infeksiya qaparaq 
qarayaradan ölmüş hansısa tələbə haqqında əsəbi bir pıçhapıç düşmüşdü.  
 
4 
 
Martin üçün bu günlər məmnunluq və sevinc hissi ilə yadda qaldı: xokkey oyununun coşqunluğu, 
preriyanın  genişliyi, klassik musiqinin kəşfi və yaradıcılıq sevinci, sanki, onun bütün günlərini bəzəyirdi… 
O, yuxudan çox erkən ayılır və sevinc hissi ilə ötən gün haqqında düşünürdü. Heç bir şeyə fikir vermədən 
öz işinə tələsirdi. 
Bakterioloji laboratoriyadakı basabas Martini cuşa gətirirdi. Tələbələr pencəyini soyunan kimi bulyonu 
filtrdən keçirməyə girişirdilər; onların barmaqları jelatinin  büzüşmüş yarpaqlarından yapışqan kimi 
olurdu. Bəzən də gümüşü qaubitsaya  bənzəyən avtoklavda  bəsləyici mühit hazırlayırdılar. Quruducu 
şkafın altında səsli-küylü "bunzenov" odluqları və Arnold sterilizatorundan çıxıb tavana doğru qalxan, 
pəncərələri bürüyən buxar Martini öz enerjisi ilə valeh edirdi. Dünyada onun üçün ən parlaq şey duru 
zərdabla doldurulmuş və qəhvəyi-qonur rəngə çalan ağzı pambıqlı sınaq boruları, gözqamaşdırıcı 
stəkanın içərisinə salınmış platin ilgək, kolba və retortalar , qensianviolit boyası ilə dolu böyük şüşəni 
qəribə formada birləşdirən hündür şüşə borucuqlardan ibarət fantasmaqorik çəpər idi.  
Martin, bəlkə də, Qotlibi gənclərə məxsus bir həvəslə təqlid etdiyi üçün gecələr laboratoriyada işləməyə 
başlamışdı. Uzun otaqda həmişə zülmət qaranlıq olardı, ancaq mikroskopun arxasındakı qaz borusu 
titrək-titrək işarırdı. İşığın konusu parlaq mis borunu əməlli-başlı aydınladır, Martin okulyar  üzərinə 
əyildiyi zaman isə onun qara saçlarına işıq zolağı salırdı. O, siçovullardan ifraz olunan tripanosomları 
tədqiq edirdi – metilen lili ilə boyanmış səkkizşüalı rozetkaları, nərgiz gülü kimi zərif orqanizmləri, 
bənövşəyi nüvələri, mavi hüceyrələri, qamçıların  nazik sırasını…  
Martin həyəcanlı və bir az da qürurlu idi: o triponosomun rənglənməsinin öhdəsindən çox gözəl gəlirdi, 
amma yarpaqların formasını korlamadan rəngləmək elə də asan deyildi.  
…Qaranlıqda ayaq səsləri eşidildi, bu, Maks Qotlibin yorğun addımları idi; bir az sonra onun əli Martinin 
çiyinlərinə endi. Martin dinməz-söyləməz başını qaldırdı və mikroskopu Qotlibə tərəf sürüşdürdü. 
Dişlərinin arasındakı siqaretin tüstüsü içində (istənilən adam bu cür tüstüdən çoxdan kor olmuşdu) 
Qotlib preparata diqqətlə baxdı.   
O, odluğun alovunu dörddə bir düym azaltdı və yenidən Martinə qaytardı:  
– Çox yaxşı! Sizin əməlli-başlı bacarığınız var! O-o-o, bir para adamlar üçün elmdə böyük ustalıq tələb 
olunur. Siz amerikalılar, daha doğrusu, sizin böyük hissəniz ideyalarla aşıb-daşırsınız, amma səbriniz 
yoxdur, uzun sürən məşğələlərin nəşəli sıxıntısı sizi qorxudur. Çoxdandır laboratoriyada sizi müşahidə 
edirəm; məncə, artıq yuxu xəstəliyinin triponoslarına girişə bilərsiniz. Çox maraqlıdırlar; həm də onlarla 
işləmək böyük incəlik tələb edir. Bu, çox qəribə xəstəlikdir. Afrika kəndlərində əhalinin əlli faizi ona 
tutulub, nəticə isə adətən ölümcül olur. Bəli, düşünürəm ki, siz bu triponoslarla işləyə bilərsiniz.  
Martin üçün bu, döyüşdə briqada komandiri vəzifəsini əldə etmək  kimi bir şey idi.  
– Adətən saat on ikidə, – Qotlib sözünə davam etdi, – mənim üçün buterbrod gətirirlər. O vaxta qədər 
qalsanız, bir tikə çörək kəsmək üçün yanıma gələrsiniz. 
Saat on ikidə Martin tərəddüdlə Qotlibin tərtəmiz laboratoriyasına doğru getdi. Artıq stolun üstündə 
qəhvə, qeyri adi dərəcədə balaca və gözəl buterbrodlar düzülmüşdü. Tələbə yeməkxanasının yeməyinə 
alışmış Martin "ah, əcnəbilər, əcnəbilər", – deyə fikirləşdi.  
Qotlib danışırdı, artıq Klif yaddan çıxmışdı, Dyuer isə ona gülünc vəzifəpərəst kimi görünməyə başlamışdı. 
O, London laboratoriyalarını, Stokholmun şaxtalı axşamlarında verilən qonaqılqları, müqəddəs Pyotr 
günbəzinin arxasında par-par parlayan Monte-Pinçoda qürub gəzintilərini xatırlayırdı;  Marselin yoluxucu 
xəstəliklərlə dolu baraklarında ifrazata bulaşmış paltarlardakı qorxunc təhlükəni və qarşısıalınmaz 
iyrəncliyi yada salırdı. Təmkini bir kənara atıb özü və ailəsi haqqında danışırdı, elə bil, Martin onun 
həmyaşıdı idi.  
Söhbət əsnasında məlum oldu ki, Qotlibin bir əmioğlusu Uruqvayda polkovnik olmuş, başqa birisi, 
Rusiyada yəhudi qırğını zamanı əziyyət çəkmişdi. Arvadı xəstədir – çox güman ki, xərçəngdir. Üç uşağı var 
– kiçiyi qızdır, Miriyam, yaxşı musiqiçidir; amma on dörd yaşlı oğlu valideynlərini məyus edir, ədəbsizdir, 
oxumaq istəmir. Özü isə uzun illərdir anticisimlərin  sintezi üzərində işləyir. İndi artıq çətin vəziyyətə 
düşüb; çünki Moqalisdə onun işi ilə maraqlanan bir adam belə yoxdur; ya da heç olmasa, ona təkan 
verən; bununla belə, opsonin nəzəriyyəsinin öhdəsindən gələndə o xeyli nəşəli saatlar keçirib və bu, onu 
əməlli-başlı həvəsləndirib.  
– Yox, mən heç nə eləməmişəm, amma öz iddialarımla insanları yaxşıca təngə gətirmişəm. Mən, sadəcə, 
gələcəkdə edəcəyim əsl kəşflər haqqında xəyal qururam.  Yox. Heç beş ildə peşə vərdişinin, gümanlarda 
dəqiqliyin, üstəgəl cəsarətli təxəyyülün nə olduğunu başa düşən beş tələbəylə belə qarşılaşmamışam. 
Mənə elə gəlir ki, sizdə bu xüsusiyyətlər var. Sizə kömək edə bilsəm… Belə!.. 
Mənə elə gəlir ki, siz yaxşı həkim ola bilməyəcəksiniz. Yaxşı həkim olmaq pis şey deyil, onların arasında 
da əsl sənətkarlar var; amma onların sənəti bizə – laboratoriya guşənişinlərinə görə deyil. Bir dəfə 
yaxamdan "D.M." yarlıkı asmışdım. Bu, Heydelberqdə olmuşdu… Allah yaddaş versin! Min səkkiz yüz 
yetmiş beşinci ildə! Amma kiminsə topuğunu bintlə sarımaq, ya da dilini diqqətlə nəzərdən keçirmək 
mənim üçün maraqlı olmadı. Helmqoltsun məsləkdaşı oldum – bax, o, əsl insan idi! Şən, fədakar!… 
Orada akustika sahəsində tədqiqat aparmağa çalışırdım – çox pis işləyirdim, çox pis; amma bir şeyi 
öyrəndim: öyrəndim ki, bu məşəqqətli həyatda kəmiyyət analizi metodundan başqa gerçək heç nə 
yoxdur. Kimyaya girişdim, amma bu sahədə ən son cızma-qaraçı oldum. Kimyadan biologiyaya keçdim – 
əngəlli iş olduğunu anladım. Amma vaxtımı boş yerə itirmədim.  Bəzi şeylər kəşf etdim. Düzdü, özümü 
hərdən sürgün olunmuş adam kimi hiss edirəm, soyuqluq duyuram… amma…  
Bilirsinizmi, bir vaxtlar mən "Die Cacht am Rhein"  oxumaqdan imtina etdiyim və bir süvari zabiti 
öldürməyə çalışdığım üçün Almaniyadan qovulmuşam…  Zabit çox nəhəng idi, amma az qala, onu 
boğmuşdum… Gör bir ha… özümü necə təriflədim! Hmm… Belə! 
Filosofluq etmək fikrinə düşəndə bakterioloqu ancaq bir şey pərt edə bilər: niyə biz bu sevimli patogen  
bakteriyaları məhv etməliyik? Məgər GİXA-ya daxil olan, zəhlətökən psalomlar  oxuyan, astarı yazılı 
şlyapalar gəzdirən bu maraqsız gənc tələbələri yaraşıqlı bığları olan yatalaq basilindən qorumaq üçün bu 
qədər zaman sərf etməyə dəyər?  Bilirsinizmi, bir dəfə dekan Silvadan soruşdum ki, "patogen 
bakteriyaları azadlığa buraxmaq və bu yolla bütün iqtisadi problemlərə son qoymaq yaxşı olmazmı?" 
Amma mənim metodum onun xoşuna gəlmədi. Düzdür, o, yaşca məndən böyükdür; özü də eşitdiyimə 
görə, hərdənbir yaxşı geyinmiş kilsə keşişlərini və hakimləri dəvət edərək  ziyafətlər də verir. O, əlbəttə 
ki, qoca Nitsşeni, qoca Şopenhaueri, qoca Koxu, qoca Pasteri və qoca olmayan Jak Lebi və Arreniusu 
sevən alman yəhudisindən daha dərin fikirləşə bilər. Hərçənd, Şopenhauer – lənət şeytana – teleoloji 
nəzəriyyəyə  meyil edirdi… Boş-boş danışıram! Gedək sizin şüşə qırıntılarınıza tamaşa edək… Sonra da 
bir-birimizə xeyirli gecələr arzulayaq! 
Qotlibi qəhvəyi rəngli yöndəmsiz evinə yola salıb sağollaşanda Martin onun adamayovuşmaz sifətinə bir 
daha nəzər saldı. Sanki, gecəyarı şam yeməyi və rabitəsiz söhbətlər, ümumiyyətlə, heç olmamışdı da... 
Martin öz evinə üz tutanda isə,  elə bil, sərxoş idi... 
 
V FƏSİL 
 
1 
 
Düzdü, bakteriologiya Martinin bütün həyatını zəbt etmişdi, amma universitetdə elə hesab edirdilər ki, o, 
patologiyanı, gigiyenanı, topoqrafik anatomiyanı və dahilərin belə içində itib batdığı bir çox digər fənləri 
dərindən öyrənir. 
Martin və Klif Kloson güllü-çiçəkli divar kağızı olan, başdan-başa çirkli paltarlarla dolu, dəmir çarpayılı və 
tüpürcəkqablı böyük bir otaqda yaşayırdılar. Onlar səhər yeməyini özləri hazırlayır, günorta yeməyini 
ayaqüstu "Səyyar yeməkxana"da, ya da "Şeh damcısı" qəlyanaltısında edirdilər. Düzdü, Klif yenə də 
aradabir Martinin əsəblərinə toxunurdu. O, açıq pəncərələrə nifrət edir, çirkli corablar haqqında danışır, 
Martin dərs oxuduğu və söz demək iqtidarında olmadığı vaxtlarda "Sən şəkər xəstəliyindən öləcəksənmi" 
mahnısını dodaqaltı zümzümə edirdi. Ümumiyyətlə, Klif mütləq "yumor"la danışmalı idi. Məsələn, o, "Bir 
ziyalı kimi sizin fikriniz necədir, bizim etibarsız bədənimizi möhkəmləndirmək və sir-sifətimizdəki deşiyi 
tutmaq zamanı deyilmi?" kimi boş-boş suallar verir, yaxud da "Nə deyirsiniz – bir neçə kalori 
atmayaqmı?", – sorşurdu. Amma onda qəribə bir cazibə qüvvəsi var idi. Və bu qüvvə Martini özünə 
çəkirdi. Bunu Klifin şənliyi, ağlının çevikliyi və şüursuz cəsarəti ilə izah etmək düzgün olmazdı. Klif ayrı-
ayrı xasiyyətlərin məcmusundan ibarət fərqli bir insandır.  
Laboratoriya işinin sevincinə qapılmış Martin nadir hallarda yaxın keçmişdə qalmış "Diqamma Pi"li 
yoldaşlarını xatırlayırdı. O, hər fürsət düşəndə müqəddəs Ayra Xinklini "kənd polismeni", Ervinq Uotersi 
isə "qalayçı" adlandırırdı. Sonra deyirdi ki, Anqus Dyuer uğura gedən yolda hətta öz nənəsinin  belə 
meyidinin üstündən keçə bilər, Gonbul Pfaff kimi əbləhin isə köməksiz pasientlər üzərində təcrübə 
keçməsi, sadəcə, cinayətdir. Ümumiyyətlə, o, "diqamma"çılara əhəmiyyət vermirdi, hətta hər görüşdə 
onları təngə gətirmək xasiyyətinə də son qoymuşdu.  
Martin bakteriologiya sahəsində ilk uğurunu qazananda dərk etdi ki, əslində, bu işlə bağlı biliyi çox azdır. 
Bu kəşfindən sonra o, dəhşətli bir utancağa çevrildi.  
Martin həmkurslarını indi az təngə gətirsə də, əvəzində auditoriyada daha dözülməz olmuşdu. O, 
Qotlibin sınaq məqsədilə keçirilən təcrübələrdə heç bir təsirə reaksiya verməyən insana, heyvana, ya da 
kimyəvi preparata tətbiq etdiyi "kontrol" sözünü öz leksikonuna salmışdı; bu söz insanları özündən 
çıxarırdı. Hansısa həkim hansısa dərmandan və ya elektrik aparatından istifadədən əldə etdiyi uğurla 
lovğalanırdısa, Qotlib həmişə çımxırırdı: "Sizin kontrolunuz haradadır? Siz eyni  situasiyada neçə pasienti 
müşahidə etmisiniz, onlardan neçəsi bu cür müalicəni qəbul etməyib?" Və budur, Martin onun ardınca 
təkrar etməyə başlayır: "Kontrol, kontrol, kontrol, hanı sizin kontrolunuz? Hanı kontrol?" Bax, beləcə, 
axıra yaxın yoldaşlarının və müəllimlərinin əksəriyyəti Martini bu sözə görə, az qala, daşqalaq etməyə 
hazır idi.   
O, farmakologiya üzrə mühazirələrdə xüsusilə zəhlətökən olurdu. 
Farmokologiya professoru Lloyd Devidsondan yaxşı dükan sahibi çıxardı. O, çox məşhur idi.  Gələcəyin 
həkimi ondan ən vacib şeyləri öyrənə bilərdi: məsələn, xəstəyə hansı dərmanları yazmaq lazım olduğunu; 
xüsusilə də onun hansı xəstəliyə tutulduğunu bilmirsinizsə. 
Tələbələr onun kursunu diqqətlə dinləyir və əlli müqəddəs reseptini əzbərləyirdilər (doktor Lloyd 
Devidson həmişə qürrələnirdi ki, öz sələflərindən əlli resept artıq verə bilir). 
Amma Martin özündən çıxırdı. Bir dəfə o, hamının eşidə biləcəyi səslə soruşdu: 
– Doktor Devidson, ixtiolun  qızıl yel xəstəliyindəki iltihaba kömək etdiyini haradan bilirsiniz? O ki lap 
qaxaca dönmüş balıq kimidir… Məgər o, keçmiş gözəl əyyamlarda müalicə üçün istifadə edilən quru 
cəsəd , ya da toyuq mədəsindən nə iləsə fərqlənir?  
– Haradan bilirəm? Mənim gənc skeptikim, minlərlə həkim illərlə ixtioldan istifadə edib və əmin olub ki, 
pasientlər onun təsiri ilə sağalırlar. İndi başa düşdünüz?! 
– Amma vicdanla deyin, doktor: bəlkə, pasientlər onsuz da sağalacaqdılar? Burada adi  bir post hoc, 
propter hoc  yoxdurmu? Bunun üçün bir neçə pasient üzərində eyni zamanda geniş təcrübə aparılıbmı; 
kontrol edilibmi? 
– Bütün ehtimallara görə, aparılmayıb; və çətin ki, nə zamansa aparılsın; ta ki, Erousmit, sizin kimi dahi 
meydana atılıb qızıl yel xəstəliyinə tutulmuş yüzlərlə insanı bir sürüyə toplamayınca. O zamana kimi isə, 
cənablar, ümid edirəm ki, cənab Erousmitin dərin elmi biliklərinə və onun "kontrol"a bənzər texniki 
terminlərlə rəftar qabiliyyətinə malik olmadığınız üçün mənim təvazökar məsləhətimə qulaq asıb, köhnə 
qayda üzrə ixtioldan istifadə edəcəksiniz.  
Amma Martin yenə də inadla dedi: 
– Doktor Devidson, zəhmət olmasa izah edin, bu reseptləri əzbər öyrənməyin nə xeyri var? Əvvəla, 
əksəriyyətini tezliklə yaddan çıxardacağıq; bundan başqa, onları xatırlamaq üçün  soraq kitabçasına 
baxmaq da olar. Əzbərləmək nəyə lazım? 
Devidson əsəbi halda dodaqlarını bir-birinə bərk sıxdı, sonra dedi: 
– Erousmit, sizin kimi bir adamla üç yaşlı uşaqla danışırmış kimi danışmaq xoşuma gəlmir; amma, 
görünür, məcbur olacam. Beləliklə, zəhmət çəkin dərmanların xüsusiyyətlərini və reseptləri əzbərləyin, 
çünki mən bunu tələb edirəm! Yerdə qalan tələbələrin vaxtını boş yerə almağa heyifim gəlməsəydi, sizi 
əmin etməyə və inandırmağa çalışardım ki, göstərişlərimi avtoritetimin gücü kimi qəbul etmək düzgün 
deyil; çünki  onlar uzun əsrlər boyu sizdən ağıllı və sizdən yaşca böyük insanlar tərəfindən sübut ediliblər, 
mənim dostum. Amma bəlağətli danışmağa və natiqlik etməyə başlamaq arzum olmadığı üçün sizə 
ancaq bunu deyəcəyəm: göstərişlərimə uyğun hərəkət edəcəksiniz, reseptləri öyrənəcək və yadınızda 
saxlayacaqsınız, çünki mən bunu tələb edirəm! 
Martin, hərdənbir tibb fakültəsini tamam-kamal atmaq və bakteorologiya üzrə ixtisaslaşmaq haqqında 
fikirləşirdi. Ürəyini Klifə boşaltmaq istəyirdi, amma onun iztirabları artıq Klifi təngə gətirdiyindən, Martin 
yenə də enerjili və çevik Madelina Foksa üz tutmalı oldu. 
 
2 
 
Madelina özünü həm qayğıkeş, həm də ağıllı qadın kimi göstərdi. "Niyə tibb fakültəsini bitirməyəsən ki? 
Sonra nə etmək lazım gəldiyi sənin üçün daha aydın olacaq". 
Onlar birlikdə gəzintiyə çıxır, konki ilə, xizəklə sürüşür, Universitet dram cəmiyyətinin tamaşalarına 
gedirdilər. Madelinanın dul qalmış anası həmin ərəfədə qızının yanına gələrək çoxmərtəbəli bahalı bir 
evdə onunla birlikdə bapbalaca bir otaq kirayələmişdi. Bu evlər Moqalisin gen-bol taxta evlərini artıq 
sıxışdırmağa başlamışdı. Kirayələdikləri balaca mənzil ədəbiyyatla və bəzək-düzək şeyləri ilə dolu idi: 
Çikaqodan gətirilmiş Buddanın balaca tunc heykəli, Şekspirin epitafiyasının  reproduksiyası, Anatol 
Fransın ingilis dilində külliyyatı, Keln kilsəsinin fotoşəkilləri, hörgülü çay stolu və onun üzərində 
universitetdə heç kimin anlaya bilmədiyi bir qurğu olan samovar, bir də açıqcalarla dolu albom…  
Madelinanın anası metodist kilsəsinə getsə də, boy-buxunlu, ağ saçlı dul hersoginya və Baş küçə sakini 
idi. Moqalisdə tələbələrin jarqonu onu dəhşətə gətirirdi. O, doğma şəhəri, kilsə məclisləri və qadın 
klubunun iclasları üçün darıxırdı. Bu il xanımlar orada pedaqogika məsələləri ilə məşğul olacaqdılar və o, 
universitet həyatı ilə tanış olmaq üçün belə bir imkanı əldən verdiyinə görə təəssüflənirdi. 
İndi artıq öz evi olduğu üçün Madelina qonaqlıq verməyə başlamışdı: axşam saat səkkizdə şokaladlı tortla 
qəhvə, toyuq salatı və pti-je . Madelina bu qonaqlıqlara Martini də dəvət edirdi, amma o, özünün 
ecazkar təcrübələrlə dolu axşamlarına qısqanclıqla yanaşırdı. Madelina onu ilk dəfə yanvar ayında 
tovlayıb böyük yeni il gecəsinə gətirdə bildi. "Elan" oyunu oynadılar; bu oyunun qaydalarına görə, 
tamaşaçılar reklam təsvir olunmuş canlı tabloları şərh etməli idilər; sonra qrammofon musiqisinin 
sədaları altında rəqs edildi və ziyafətə gələnlər necə gəldi yox, çoxlu salfetlərlə bəzədilmiş balaca stollar 
arxasında şam etdilər. 
Martin belə gözəlliyə öyrəşmədiyindən qonaqlığa həvəssiz gəlmişdi, özünü qaşqabaqlı aparırdı, amma 
şam yeməyi və gözəl qadın paltarları ona yaxşı təsir bağışladı. O gördü ki, çox pis rəqs edir; hətta dəbdə 
olan "boston" rəqsini gözəl oynayan məzun-tələbəyə paxıllığı da tutdu. Elə bir güc, elə bir istedad, bilik 
yox idi ki, Martin Erousmit onun həsrətində olmasın. O, var-dövlət hərisi deyildi, əvəzində isə istənilən 
bir qabiliyyətə acgöz tamahkarlıqla can atırdı. 
O, öz iradəsinin ziddinə gedərək başqalarına valeh olurdu, amma bu hiss onun Madelina qarşısında 
məftunluğunun içərisində itib-batırdı. İndiyə kimi Martin qızı ancaq küçədə, həm də ciddi kostyumda 
görmüşdü, indi isə onun qarşısında qədd-qamətli, sarı ipəklər içində üzən "məclis Madelinası" peyda 
olmuşdu. O, şən görünmək üçün qonaqları tələsdirəndə Martinin gözünə nəzakət və təbiilik simvolu kimi 
görünürdü. Nəzakət qaydaları isə mütləq idi, çünki qonaqların arasında doktor Norman Bramfit də vardı. 
Həmin gecə doktor Bramfit orijinallıq və yaramazlıq oyunu oynayırdı. O, özünü elə göstərirdi ki, guya, 
Madelinanın anasını öpmək istəyir, yazıq qadın isə həddindən artıq utanırdı. O, şeytan sözü işlədilən 
olduqca ədəbsiz bir zənci mahnısı oxuyur və bir qrup tələbə qıza izah edirdi ki, Jorj Sandın məhəbbət 
macəralarına onun istedadlı kişilərə göstərdiyi təsirə görə haqq qazandırmaq olar. Tələbə qızların 
sıxıldığını görəndə isə  əməlli-başlı at oynadır və eynəyini parıldadırdı. 
Amma Madelina onun öhdəsindən yaxşıcana gəldi: 
– Doktor Bramfit, siz həddindən artıq savadlısınız və ilaxira və sairə, bəzən ingilis ədəbiyyatı 
mühazirələrində sizdən dəhşətli dərəcədə qorxuram; amma hərdənbir də yaman yaramaz oğlan 
olursunuz. İmkan vermərəm ki, qızlarıma sataşasınız. Durun şərbət gətirməyə kömək edin, sizə yaraşan iş 
elə budur. 
Martin qıza pərəstiş etmək, kiçik mətbəxdə onunla ikilikdə qalmaq imkanı əldə etdiyinə görə Bramfitə 
nifrət edirdi. Madelina! Yalnız o, Martini başa düşür! Burada isə hər kəs ona can atırdı; doktor Bramfit 
onun üstünə, az qala, evlənməyə işarə ola biləcək sözlər yağdırır, qız isə almaz kimi şəfəq saçırdı; yox,  
Martin, qıza sahib çıxmağa borclu idi... 
Süfrəni bəzəmək üçün kömək edən Martin fürsət tapan kimi inilti dolu səslə dedi: 
– Aman Allah, siz o qədər füsunkarsınız ki! 
– Məni qəşəng hesab etdiyinizə görə çox şadam.  
O, yer üzünün ən gözəl qızılgülü Martinə iltifat göstərirdi! 
– Sabah axşam sizə gəlmək olarmı? 
– Mmmm…bilmirəm, mən… Hə, etiraz etmirəm. 
 
3 
 
 "Qəhrəman" adlandırılması mümkün olmayan, özünü həqiqət axtarıcısı hesab edən, amma bütün həyatı 
boyu həm ilişən, həm büdrəyən, həm də hər bataqlıqda batıb qalan gənc bir adamın bioqrafiyasına 
baxdıqda deyə bilmərik ki, Martinin Madelina Foksa münasibəti təmiz idi. Düzdü, o donjuan deyildi, 
illərlə əməkhaqqı gözləməli olacaq zavallı bir tibb fakültəsi tələbəsi idi. Aydındır ki, Martin evlənmək 
təklif etməyə hazırlaşmırdı. O, bir çox eyni hala düşmüş zavallı və ehtiraslı gənc adamlar kimi, sadəcə, 
qopardılması mümkün olan şeyləri istəyirdi.  
Madelinanın mənzilinə can atanda Martin macəra gözləyirdi. O, xəyalında qızın necə yumşaldığını təsvir 
edir, onun əllərinin  yanaqları boyu necə sürüşdüyünü hiss edirdi. Özünü qınayırdı: "Özünü axmaq yerinə 
qoyma! Bəlkə də, heç nə yoxdur. Boşla görək, özünü həyəcanlandırma, sonra ümidin boşa çıxar. O, yəqin 
ki, ötən axşam yol verdiyin hansısa diqqətsizliyə görə səni məzəmmət etmək istəyir. Ola bilsin, 
yuxuludur, dəvət etdiyi üçün heyifslənəcək. Vəssalam!".  Amma özü, bir anlıq olsa belə, düşündüklərinə 
inanmırdı. 
Zəngi çaldı, qapını açdılar, o, qızın əlindən tutmaq arzusu ilə alışıb-yanaraq onun ardınca yaraşıqsız 
dəhlizdən keçib irəli addımladı. İşığa bürünmüş qonaq otağına daxil oldu və Madelinanın anasını gördü – 
piramida kimi yenilməz, günəşsiz qış kimi soyuq qadını…  
Yəqin ki, o çıxıb getmək və Martini döyüş meydanında tək qoymaq lazım gəldiyini anlayacaqdı.  
Amma qadın getmədi. 
Morqalisdə qonaq gəlmiş gənc adam orada saat ondan sonra qala bilməzdi, amma Martin saat səkkizdən 
on ikiyə on beş dəqiqə qalmışa qədər missis Foksla mübarizə apardı; qadınla iki dildə danışdı: gah 
mənasız şeylər haqqında ucadan söhbət saldı, gah da səssiz, amma qəzəbli formada protest bildirdi… O 
zaman ki Madelina… Madelina orada idi, onun yanında əyləşmişdi və çox gözəl görünürdü. Amma missis 
Foks yenilmir, Martinin danışdığı həmin səssiz dildə də qonağa cavab verirdi; və beləcə, onların yorucu 
mübahisəsindən otaqda əməlli-başlı boğanaq əmələ gəlmişdi; halbuki bu iki adam başqa bir şey deyil, 
hava haqqında, universitet və Zenitlə tramvay rabitəsi barədə danışırdılar.   
– Bəli, yəqin ki, bir müddətdən sonra vaqonlar hər iyirmi dəqiqədən bir işləyəcəklər, – Martin ciddi 
şəkildə dedi. 
("Tfu zəhrimar! Niyə o yatmağa getmir! Ura! Toxuduqlarını yığışdırır. Yox… Hara gedir e? Hələ təzə kələf 
açır!") 
– Oooo, əlbəttə, əminəm ki, rabitə yaxşılaşacaq, – missis Foks dedi. 
("Cavan oğlan, sizinlə çox az tanışam, amma düşünürəm ki, Madelina üçün uyğun deyilsiniz. İstənilən 
halda, sizin getmək vaxtınızdır"). 
– Hə, əlbəttə! Əməlli-başlı yaxşılaşacaq! 
("Görürəm ki, çox oturub qalmışam, görürəm ki, sən bunu anlayırsan, amma vecimə də deyil!") 
Ona elə gəlirdi ki, missis Foks onun inadkarlığı qarşısında davam gətirə bilməyəcək. Martin təsir etmə 
gücünü işə saldı, iradəsinin gərginliyini, hipnozu sınaqdan keçirtdi; amma xeyri olmadı. Martin məğlub 
vəziyyətdə getməyə hazırlaşdığı vaxt ana hələ də soyuqqanlı bir sakitliklə yerində əyləşmişdi. Elə də 
səmimi sağollaşmadılar. Madelina onu qapıya qədər ötürdü, beləcə, o, yarım dəqiqəni qızla təklikdə 
keçirdi: 
– Elə istəyirdim ki… Sizinlə danışmaq istəyirdim. 
– Bilirəm. Təəssüf edirəm. Başqa vaxt! – qız pıçıldadı. 
Martin onu öpdü. Bu,  çox tələsik, amma şirin bir öpüş idi. 
 
4 
 
Pomadka  hazırlanması ilə yadda qalan əyləncələr, xizək üzərində səyahətlər, rəqslər, Zenitdə çıxan 
"Advokat-tayms" jurnalında "kübar xəbərləri köşəsi"ni aparan tanınmış yazıçı-jurnalist qadının qatıldığı 
ədəbi gecələr… Madelina gözəl, amma çox yorucu əyləncələrin burulğanında idi. Martin isə 
itaətkarcasına və narazılıqla onun arxasınca gəzirdi. Qız, görünür, özünə lazımi sayda kavaler cəlb 
etməkdə çətinlik çəkirdi, bunun üçün də Martin ədəbi gecəyə hirsli Klif Klosonu da dartıb gətirirdi. Klif 
donquldanırdı: "Həyatım boyu toyuq hinində belə tər tökməmişdim";  Amma deyinməsinə baxmayaraq, 
bu toyuq hinində ən dəyərli bir şeyi kəşf etdi – Madelinanın Martini öz incə səsi ilə "Martikins" 
adlandırdığını eşitdi. Bu, çox dəyərli tapıntı idi. Bundan sonra Klif də onu "Martikins" çağırmağa başladı 
və başqalarını da buna məcbur etdi. Dostlar gonbul Pfaff və Ervinq Uoters də artıq Martinə "Martikins" 
deyirdilər. Martin yuxuya getməyə hazırlaşdığı zaman Klif hıır-hır hırıldayırdı: 
– Hi-hi-hi-hi! Nəbadə onunla evlənəsən ha! Qız düz hədəfə düşüb. Gənc D.M-ə səksən addımdan sərrast 
ilişdirib. Hə… Bu arvad ətrafı vəlvələyə salmağa başlayanda sizin necə elmlə məşğul olacağınızı 
görəcəyik… O, dəbdə olan "ədəbi quşcuğazlar"dandır. Ədəbiyyata aid hər şeyi bilir, amma bax, oxumağı, 
elə bil, öyrənməyib… Düzdü, özünə görə pis deyil… hələ ki... Amma vaxt keçdikcə anası kimi kökələcək.  
Martin hər dəfə Klifin cavabını necə lazımdırsa, verirdi: 
– Buradakı kollec bitirmiş qızların içərisində o, ən qabiliyyətlisi və ən cazibədarıdır. O birilərin hamısı 
oturub boş-boş danışmaqla məşğuldurlar, o isə müxtəlif tədbirlər təşkil edir… 
– Məsələn, öpüş dolu axşamlar? 
– Qulaq as! Bilirsən, mən əsəbiləşə bilərəm! Biz səninlə qaba kütbeyinlərik, Madelina Foks isə… O, bir az 
Anqus Dyuer kimidir… Artıq bizim kimi adamlarda nəyin çatışmadığını anlamağa başlayıram… Bütün bu 
materiya… Musiqi, ədəbiyyat  və yaxşı geyim… Hə, yaxşı kostyumun özü də pis şey deyil…  
– Hə də, budur, indicə sənə nə deyirdim? O,  sənə sürtuk geyindirəcək, kraxmallı döşlük taxdıracaq, 
sonra da yollayacaq ki, varlı dul qadınlara diaqnoz qoyasan. Sən bu cür fəndgir arvada necə bənd ola 
bilmisən axı? Bəs kontrolun harada qalmışdı? 
Klifin müxalifliyi Martini Madelinaya təkcə fəndgir və acgöz bir maraqla deyil, həm də onunla evlənmək 
istədiyini bildirən dramatik bir əminliklə baxmağa vadar edirdi. 
 
5 
 
Çox az qadınlar kişini islah etmək istəklərini uzun müddət yenə bilərlər; islah etmək isə insanı olduğu 
şeydən başqa bir şeyə çevirmək deməkdir. Madelina Foks kimi artistik xarakterə malik və incəsənət 
sahəsində işləməyən qızlar, "düzəltmə" əməliyyatı olmadan bir həftədən artıq qala bilməzlər. Səbirsiz 
Martin isə qızın məftunu olduğunu büruzə verən kimi, Madelina yeni və daha böyük himayəedici enerji 
ilə onun geyimini düzəltməyə girişdi – plisdən tikilmiş şalvardan, qatlama yaxalıqdan, köhnə və 
yöndəmsiz boz fetr şlyapadan tutmuş leksikasına və ədəbi zövqünə kimi… Yeri düşdükcə qızın işlətdiyi 
"Aydındır, kim bilmir ki, Emirson böyük mütəfəkkir olub" kimi atmacalar Martini özündən çıxarırdı; o qızı 
Qotlibin kədər doğuran səbri ilə nə qədər möhkəm  müqayisə edirdisə, bir o qədər çox hirslənirdi. 
– Ah, əl çəkin məndən! – o, Madelinanı məzəmmət edirdi, – Siz anladığınız şeylərdən danışdığınız vaxt 
Allahın füsunkar bəndəsi olursunuz, amma siyasət və kimyəvi üsulla müalicə haqqında danışmağa 
başlayanda… Lənət şeytana, nə üçün mənə hökmranlıq edirsiniz? Ola bilsin, danışıq məsələsində 
haqlısınız. Çalışaram ki, "burnunun deşiyini tutacam" və digər çərən-pərən sözləri bir kənara tullayım, 
amma kraxmallı yaxalıq geyinməyəcəm. Qətiyyən! 
Əgər damda keçirtdikləri yaz axşamı olmasaydı, bəlkə də, Martin heç vaxt ona evlənmək təklif 
etməyəcəkdi. 
…Madelina evin yastı damından bağça kimi istifadə edirdi. Ora ətirşah əkilmiş yeşik və adətən məzarların 
yanında gördüyümüz bir çuqun skamya sürüyüb gətirmişdi; hətta iki yapon fənəri də var idi – onlar 
yırtılmış və əyri asılmışdılar. Madelina evin digər sakinləri haqqında nifrətlə danışırdı: "Elə maraqsızdırlar 
ki, yeknəsəqlik və monotonluq içində batıb qalıblar; heç vaxt bu tənha guşəyə də qalxmırlar". O, öz 
sığınacağını mavritan sarayının damı, ispan patsiosu, yapon bağçası, köhnə provansal plezansı ilə 
müqayisə edirdi. Amma Martinə bu "plezans" adi həmişə damı xatırladırdı. Həmin aprel axşamı o, 
Medelinanın yanına dalaşmaq üçün gedirdi. Qapını açan ana laqeydliklə qızın damda olduğunu söylədi. 
– Qotur yapon fənərləri! Bu fənərlərdənsə, qaraciyər yırtığından baxmaq daha yaxşı olardı, – Martin 
dolama pilləkəni çıxa-çıxa donquldanırdı.  
Madelina əllərini çənəsinə dayayaraq məzarlıq skamyasında əyləşmişdi; həmişə olduğu kimi onu hay-
küylə salamlamadı, laqeyd bir "hallo!" dedi. Elə bil, nədənsə kefi pozulmuşdu. Martin istehzalarına görə 
xəcalət çəkdi. Birdən-birə qızın fantaziyası onda qəribə bir şəfqət hissi oyatdı. Ona elə gəldi ki, bu tol  
parçaları və onlar arasında qalan çıxıntılar gözəl bir bağça ab-havası yaradıb. Martin qızın yanında 
əyləşərək dedi: 
– Gör bir ha, bura necə qəşəng həsir salmısınız.  
– Heç də qəşəng deyil! Köhnə əskidir! – O, üzünü Martinə tərəf çevirdi. Qız inildədi: – Ah Mart, bu gün 
mənim özümdən elə zəhləm gedir ki! Həmişə insanları inandırmağa çalışıram ki, guya, nəsə ifadə edirəm. 
Əslində isə heç nəyəm! Sabun köpüyü! 
– Nə olub sizə, əzizim? 
– O-o-o, hamınız birsiniz… Doktor Bramfit… Cəhənnəm olsun görüm… Bununla belə, o haqlıdır… Açıq-
açığına mənə eyham vurdu ki, ciddi-cəhdlə məşğul olmasam, qovulacağam. Deyir ki, mən heç nə 
eləmirəm və diplomum olmayacaqsa, dəbdə olan məktəblərin birində ingilis ədəbiyyatı müəllimi işləyə 
bilməyəcəyəm. İş isə mənə çox lazımdır… Axı… Çətin ki, kimsə zavallı Madelina ilə evlənmək istəyə. 
Martin qızın belindən qucaqlayaraq, yersiz olsa da, mızıldandı: 
– Elə bir adamı çox gözəl tanıyıram… 
– Yox, mən heç kimi tilova salmaq istəmirəm. Bu gün, demək olar ki, vicdanla danışıram. Heç nəyə 
yaramıram. Mart, həmişə insanlara necə ağıllı olduğumu göstərməyə çalışıram. Amma onların mənə 
inanmaları haqqında düşünmürəm də. Yəqin ki, hamı mənə gülür! 
– Heç kim gülmür! Kimsə bu fikrə düşsə… Baxardım görüm buna necə cəsarət edəcək… 
– Siz çox lütfkarsınız, amma mən buna layiq deyiləm! Şairanə Madelina! Öz zərif danışığı ilə… Mən… 
Martin… Mən yalançıyam! Dostunuz Klif məni bəyənməməkdə haqlıdır. O-o-o, inkar etmək üçün zəhmət 
çəkməyin! Onun mənim haqqımda nə fikirləşdiyini bilirəm. Heyif ki, anamla birlikdə evə getmək 
məcburiyyətində qalacam. Mən buna dözməyəcəm, əzizim, dözməyəcəm. Evə getmək istəmirəm! O 
şəhərciyə! Orada heç vaxt heç nə baş vermir! Qoca xəbərçilər və eyni zarafatları təkrarlayan iyrənc 
qocalar... İstəmirəm! 
Madelina başını onun çiyinlərində gizlədir və ağlayırdı – acı-acı ağlayırdı. Martin onun saçlarına tamaşa 
edirdi. Amma daha əvvəlki kimi acgözlüklə yox, nəvazişlə… O pıçıldayırdı: 
– Əzizim! Artıq sizi sevdiyimi söyləməkdən qorxmuram. Siz mənə ərə gələrsiniz və o zaman… Amma tibb 
kursunu bitirmək üçün mənə iki il vaxt verin, hə… iki il də xəstəxanada təcrübə üçün… O zaman biz 
evlənərik və… Lənət şeytana, mən yalnız sizin köməkliyinizlə irəli gedəcəyəm! Böyük cərrah olacağam! 
Biz çox şey əldə edəcəyik! Biz hər şeyə nail olacağıq! 
– Əzizim, ağıllı olun. Qətiyyən sizi elmi işdən ayırmaq arzusunda deyiləm… 
– Hə, əlbəttə ki… Mən bəzi tədqiqatlarımı davam etdirəcəyəm. Amma, lənət şeytana, axı laboratoriya 
siçovulu deyiləm, olmaq niyyətim də yoxdur. Əsas məqsədim həyatla mübarizəyə atılmaqdır! Özümə yol 
açmaqdır! Əsl kişi mübarizəsində əsl kişilərlə tutaşmaq istəyirəm! Belə bir mübarizəni aparmağa və eyni 
zamanda da bir balaca elmi tədqiqat keçirməyə qadir deyiləmsə, bir köpüklük qiymətim yoxdur! Əlbəttə, 
hələlik Qotlibin yanında işləyə bilərəm… Bu fürsətdən istifadə etmək istəyirəm, amma sonra… Oh, 
Madelina! 
Sonra bütün fikirlər qızla yaxınlığın dumanında itib-batdı… 
 
6 
 
Martin missis Foksla edəcəyi söhbəti böyük həyəcan içərisində gözləyirdi. Bununla belə, qadının nə 
söyləyəcəyinə əmin idi: "Cavan oğlan, siz mənim Madelinamı hansı pullarla saxlamaq fikirindəsiniz? Həm 
də sizin elə kobud leksikonunuz var ki!"  
Amma gözlədiyinin əksinə olaraq, qadın onun əlindən tutub, az qala, zarıdı:  
– Ümid edirəm ki, mənim körpə balamla xoşbəxt olacaqsınız. O, yaxşı, sevimli qızdır, hərçənd ki, bəzən 
hərdəmxəyal olur… Siz də, bilirəm ki, çox yaxşı və mehriban insansınız, çalışqansınız! Xoşbəxt olmağınız 
üçün dua edəcəyəm… Ah, elə ürəkdən dua edəcəyəm ki! Siz cavanlar, görünür, duanı o qədər də 
dəyərləndirmirsiniz; bilsəydiniz ki, dualar mənə həmişə necə kömək edib! Oh… Allahdan sizin üçün 
xoşbəxtlik diləyəcəyəm! 
Qadın ağlamağa başladı. Sonra quru, yumşaq, incə bir qarı öpüşüylə Martinin alnından öpdü; az qala, 
Martin də onunla birlikdə ağlayacaqdı.  
Ayrılarkən Madelina pıçıldadı: 
– Əzizim, bu mənim üçün deyil, amma onunla birlikdə kilsəyə getsək, anam şad olar. Fikirləşin, heç 
olmasa, bircə dəfə getməyə razı ola bilərsinizmi? 
Martini işıldayana qədər ütülənmiş kostyumda, kip kraxmallı yaxalıqda və səylə bağlanmış qalstukda 
missis Foksu, bir də ismətlə yeriyən Madelinanı müqəddəs doktor Miron Şvabın "Yeganə doğru yol" 
moizəsini dinləmək üçün Moqalis metodist kilsəsinə müşayiət edən görəndə heyrətlənmiş aləmin və 
çaşmış kafir Klif Klosonun gözləri az qaldı ki, hədəqəsindən çıxa.  
Yolda müqəddəs Ayra Xinkli ilə qarşılaşdılar və Ayra əsir edilmiş Martinə baxaraq, möminlərə məxsus 
sevinc hissi ilə gözlərini bərəltdi.       
 
 
 
7 
 
İnsan intellekti haqda Qotlibin pessimist fikirlərinə bağlılığına baxmayaraq, Martin tərəqqiyə inanırdı; 
ümid edirdi ki, hadisələrin gedişatı mütləq hansısa məna daşıyır və insanlar nəyisə öyrənə bilərlər. 
Məsələn, Madelina bir dəfə özünün hərdən yanılan adi qız olduğunu etiraf edibsə, deməli, o, artıq xilas 
olub. Amma qızın onu əvvəlkindən daha kəskin formada düzəltməyə çalışdığını görəndə Martin əməllicə 
sarsıldı və yanıldığını anladı. Qız durmadan onun vulqarlığından və kiflənmiş şöhərtpərəstliyindən 
şikayətlənirdi:  
– Sizə elə gəlir ki, öz üstünlüyünüzü israrla sübut etməyə çalışmaq yaxşı şeydi? Bəzən öz-özümdən bunun 
tənbəllik olub-olmadığını soruşuram. Laboratoriyalarda veyllənmək sizin xoşunuza gəlir. Nə üçün məhz 
siz fərqli-fərqli reseptləri əzbərləmək və buna bənzər başqa işləri görmək əziyyətindən xilas olmalısınız? 
Başqaları öyrənir ki... Yox, belə getsə, sizi öpməyəcəyəm. Uşaqlıq etməyin, ağlınızın səsini eşidin.  
Qızın hücumlarından özündən çıxan, onun dodaqları və vidalaşan təbəssümü üçün darıxan Martin tədris 
ilinin sonuna kimi ora-bura vurnuxdu. 
İmtahanlara bir həftə qalmış Martin sutkanın iyirmi dörd saatını gələcək gəlinə məhəbbətə sərf etmək 
əvəzinə, imtahan suallarını əzbərləməyə və bakterioloji laboratoriyaya sərf edirdi; bundan başqa, Klifə 
söz verdi ki, yay tətilini onunla birlikdə Kanada otelində ofisiant işləyəcək.  Elə həmin gecə Madelina ilə 
görüşdü və onunla birlikdə kənd təsərrüfatı təcrübə stansiyasının gilas bağında gəzişdi. 
– Siz iyrənc Klif Kloson haqqında nə düşündüyümü gözəl bilirsiniz, – Madelina şikayətləndi, – amma 
mənə elə gəlir ki, onun haqqında fikirlərimi eşitmək belə istəmirsiniz.  
– Əzizim, sizin nə düşündüyünüz mənə məlumdur, – Martin qəti və bir qədər də soyuq şəkildə dedi. 
– Yaxşı, o zaman icazə verin deyim ki,  siz ofisiant məsələsiylə bağlı mənim fikrimi soruşmadınız. Məni 
öldürsəniz belə, başa düşə bilmirəm ki, nə üçün tətil dövrü üçün mədəni bir iş tapmır, çirkli qab-qacaqla 
əlləşməyi üstün tutursunuz. Nə üçün qəzetdə işləməyəsiniz? Axı ora normal kostyumda gedib-gələ və 
yaxşı insanlarla qarşılaşa bilərsiniz? 
– Əlbəttə, qəzetdə redaktorluq edə bilərdim. Amma sizi dinləsək, belə çıxır ki, yaxşı olar bu yay 
ümumiyyətlə, işləməyim. Çünki yalnız axmaqlar işləyirlər. Mən də Nyuporta gedər, qolf oynayar, hər 
axşam da təmtəraqlı kostyumlar geyinərəm. 
– Bu, sizin üçün ziyanlı olmazdı! Mən namuslu əməyə hörmət edirəm – Berns də belə deyirdi. Amma stol 
arxasında əyləşənlərə xidmət etmək?! Mart, nə üçün qabalığınızla bu qədər qürur duyursunuz? Öz 
təkəbbürünüzü, heç olmasa, bir dəqiqəlik də olsa kənara qoya bilməzsiniz?! Gecənin xışıltısına diqqət 
edin. Çiçəkləyən albalı ağacının ətrinə… yoxsa sizin kimi böyük alimlər adi insanlardan o qədər 
yüksəkdədirlər ki, çiçəklənən albalı sizə görə həddindən artıq alçaq mətləbdir? 
– Necə deyim? Son albalı ağaclarının bir neçə həftə əvvəl çiçəklərini tökməsi faktını nəzərə almasaq, siz 
tamamilə haqlısınız. 
– Ah,  çiçəkləri tökülüb? Tökülüb! Ola bilər onların rəngi solub… Bəs mənə deməzsiniz, orada ağaran 
nədir? 
– Deyərəm. Mənə elə gəlir ki, hansısa fəhlənin köynəyi... 
– Martin Erousmit, siz bir anlıq da olsa ağlınıza gətirirsinizsə ki, mən mikroblar arasında eşələnən, dikbaş, 
vulqar və kobud eqoistə ərə getməyə hazırlaşıram… 
– Siz də düşünürsünüzsə ki, səhərdən axşama kimi məni mişarlayacaq qadınla evlənmək fikrindəyəm… 
Onlar bir-birinin xətrinə dəydilər, özü də pis dəydilər və həmişəlik ayrıldılar. İndiyə qədər iki dəfə 
həmişəlik ayrılmışdılar. İkinci dəfə bunu çox kobud şəkildə, yataqxananın pəncərələri altında, tələbələrin 
bandjo  ilə həyəcanlı romanslar oxuduğu yerdə etmişdilər. 
On gündən sonra, Martin Madelina ilə görüşməmiş Klifə qoşularaq şimal meşələrinə yola düşdü. 
Madelinanı itirdiyi və onun nəvazişli əlləri üçün darıxdığından kədərli olan Martin bakteriologiya üzrə 
kursu birinci bitirdiyinə və Maks Qotlibin onu özünə assistent seçdiyinə görə, demək olar ki, sevinmədi. 
 
VI FƏSİL 
 
1 
 
Ontario meşəsində yerləşən böyük "Nokomis daxması" otelində işləyən ofisiantların hamısı tələbə idi. 
Onların rəqsə gəlməli olduqları ilə bağlı şərt qoyulmamışdı; amma mütləq rəqslərə gəlir, ağ flanel 
kostyumlu yaşlı və hirslənmiş kavalerlərin əlindən ən gözəl qızları alaraq özləri ilə aparırdılar. Onlar 
sutkada cəmi yeddi saat işləməli olurdular. Qalan vaxtlarda balıq tutur, çimir və meşə cığırları ilə 
gəzişirdilər. Martin Moqalisə qayıdanda tam bir rahatlıq içərisində idi və hiss edirdi ki, Madelinaya daha 
çox vurulub. 
Onlar həftədə iki dəfə bir-birlərinə nəzakətli və üzrxahlıqla dolu məktub yazırdılar, sonra bu məktublar 
daha ehtiraslı oldu və hər gün yazılmağa başladı. Madelinanı yayda onun doğma şəhərinə – Uinnemakın 
Oqayo ilə sərhədinə apardılar. Şəhər Elk-Milzdən, Martinin vətənindən böyük idi, orada bir neçə kiçik 
fabrik var idi, amma günəşin altında od tutub yanır və bəlkə də, elə buna görə başqa şəhərlərdən daha 
çox darıxdırıcı görünürdü. Madelina böyük və yayğın xəttlə kağız üzərində qaçışaraq təəssüflənirdi: 
 
"Ola bilər biz artıq heç vaxt görüşməyək, amma istəyirəm biləsiniz ki, sizinlə elm, ideallar və təhsil 
haqqında  apardığımız söhbətləri çox qiymətləndirirəm. Xüsusilə indi, burada, bataqlıqda batıb qalan 
provansialların – oooo, bu, dəhşətlidir! – öz avtomobilləri və qulluqçu qadına nə qədər ödəmək 
məcburiyyətində qaldıqları və bu kimi şeylər haqqında danışdıqları bir yerdə … siz mənə o qədər çox şey 
vermisiniz ki… Amma mən də sizə xeyirli olmuşam, elə deyilmi? Mən heç də həmişə haqsız olmuram, 
düzdür?" 
 
"Mənim əzizim, mənim sevimli qızcığazım! – o kədərləndi, – "mən həmişə haqsız olmuram" yazır. Mənim 
zavallım, mənim zavallı əzizim".  
Yayın ortalarında yenə də nişanlı idilər; düzdür, bu aralar Viskonsindən olan gənc kassir qadın, incə ayaqlı  
güləyən məktəb müəlliməsi Martini yüngülvari həyəcanlandırmışdı. Amma Madelina üçün o dərəcədə 
darıxırdı ki, gecələr işdən imtina etmək haqqında düşünür, onun nəvazişli ağuşuna doğru uçmaq istəyir 
və yuxusuz qalırdı.  
Geri qayıdan qatar həm üzücü, həm də ağır-ağır hərəkət edirdi, Martin isə hirslənir, Madelina haqqında 
şirin xəyallara dalırdı. İyirmi dəqiqə sonra onlar Madelinanın qonaq otağında səssizcə qucaqlaşırdılar. 
Düzdür, daha iyirmi dəqiqə sonra qız artıq Klif Kloson, balıq ovu və dünyada olan bütün müəllimələr 
haqqında nifrətlə danışırdı; amma çox keçməmiş onun ehtiraslı istəyi qarşısında göz yaşları içərisində 
təslim oldu. 
 
2 
 
Üçüncü kurs Martinin başını lap gicəlləndirdi. Səhər tezdən fiziologiya, hazırlıq kursu, cərrahlıq, 
nevrologiya, ginekologiya və mamalıq üzrə mühazirələri dinlə; nahardan sonra klinikaya get, mühitin 
hazırlanmasını, Qotlib üçün şüşə qabların sterilləşdirilməsini izlə; təzə tələbələrə mikroskop, filtr və 
avtoklavla necə rəftar etməyi öyrət; üstəlik elmi jurnallardan alman, ya da fransız dilində nəsə oxu; 
həmişə də Madelina ilə görüş. Hər yerə yetişmək üçün Martin, sanki, özünü tarixi yarışmaya tələsdirirdi 
və bu yarışmanın  ən qızğın vaxtında ilk müstəqil işinə başlamışdı – ilk poemasına, araşdırılmamış 
yüksəkliklərə doğru atılan ilk addıma. 
O, dovşanları qarın yatalağına qarşı immunizasiya edirdi və güman edirdi ki, bu immunitetli heyvanlardan 
götürülmüş qan zərdabını qarından götürülmüş basillə qarışdırdıqda basillər öləcək. Amma basillər 
gözlədiyinin əksinə olaraq, acığa düşübmüş kimi, sürətlə artırdılar. Martin heyrət içində idi. Əvvəl elə 
fikirləşdi ki, texnikada yanılıb, təcrübəni təkrar-təkrar apardı, gecəyarısına qədər işlədi,  öz qeydləri 
haqqında ətraflı fikirləşmək üçün səhər lap erkəndən oyandı. (Madelinaya yazdığı məktublar qara-qura 
alınırdı, amma laboratoriya yazılarında nədənsə çox səliqəli idi).  Təbiətin lazım olduğundan fərqli 
hərəkət etdiyinə tamamilə əmin olduqdan sonra günahkar görünüşlə Qotlibin yanına  yollandı: 
– Lənətə gəlmiş basillər bu immunitetli zərdabda ölməli idilər, amma budur, ölmürlər. Yəqin, 
nəzəriyyədə nəsə düzgün deyil.  
– Cavan oğlan, siz elmin üstünə hücuma keçmisiniz? – Qotlib əlindəki dəftərləri stolun üstünə çırpa-çırpa 
bağırdı, –  elə bilirsiniz ki, immunologiyadakı ehkamlarının üstünə cummaq üçün kifayət qədər səriştəniz 
var?  Hm…  
– Bağışlayın, cənab. Amma mən bu ehkamlarla heç nə edə bilmirəm. Budur. qeydlərim. Özüm də bu işi 
dəfələrlə təkrar etmişəm. Amma özünüz də əmin ola bilərsiniz ki, aldığım nəticələr eynidir. Mən 
müşahidələrdə nə əldə etdiyimi yaxşı bilirəm.  
Qotlibin üzü gülürdü. 
– Sizə öz yepiskop xeyir-duamı verirəm, mənim balam! Düz hərəkət edirsiniz! Müşahidə edin və 
müşahidələriniz elmin sonadək qəbul etdiyi fikirləri təkzib edirsə, o zaman onları rədd edin! Çox şadam, 
Martin. Amma indi "niyə"sini axtarın. Görün, işin içində hansı qanun gizlənib.  
Adətən Qotlib onu "Erousmit" adlandırırdı, ya da sadəcə "siz" deyirdi; Hətta sadəcə,  "hm" dediyi vaxtlar 
da olurdu. Hirsləndikdə isə digər tələbələrə müraciət etdiyi kimi, "doktor" – deyə çağırırdı. Ancaq ən 
əhəmiyyətli dəqiqələrdə  onu "Martin" adlandırmağa layiq görürdü. Hər dəfəsində də bu gənc hər 
hadisənin arxasında gizlənən sirli "niyə"ləri axtarmağa və heç zaman tapmamağa ruhlanmış bir ovqatla 
onun yanından çıxıb gedərdi. 
 
3 
 
Bir gün Qotlib onu böyük Zenit Şəhər xəstəxanasına – maraqlı bir xəstədən meninqok ştammı  almağa 
göndərdi. Hövsələsi daralmış qeydiyyatçı (ona pasientin familiyasını, dini mənsubiyyətini, işlədiyi 
müəssisənin ünvanını yazmaq daha vacıb idi; kiminsə haradasa ölməsi, yoxsa ağlı-göylü gözəl lineliuma 
tüpürməsi, ya da şəhərdə veyllənərək meninqokları toplamaqla məşğul olması qətiyyən maraqlı deyildi. 
Təki kitaba ünvanlar səliqə ilə qeyd edilsin) təkəbbürlə ona "D" palatasına qalxacağını söylədi. Martin 
uzun dəhliz boyunca, çarpayılarda əyləşmiş sarı sifətli, bez köynəkli qoca qadınların boylandığı saysız-
hesabsız qapıların yanından  keçərək gedir və çalışırdı ki, özünə ciddi görkəm versin.  İstəyirdi onu həkim 
hesab etsinlər, amma nədənsə içində yalnız çaşqınlıq vardı. 
O, bir neçə baxıcı qadının yanından tələsik ötdü, əməliyyata yubanan yaxşı cərraha layiq şəkildə hamı ilə 
başıyla salamlaşdı (bəlkə də, fikirləşirdi ki, belə lazımdır). Martin gələcəyi parlaq olan gənc cərraha 
bənzəmək istəyinə o qədər qapılmışdı ki,  bir də ayıldı ki, xəstəxanada azıb, özü də pullu palatalar üçün 
ayrılmış hissəyə gəlib çıxıb. O gecikmişdi. Bundan sonra üzündəki ciddiliyi qoruyub saxlamağa artıq 
zamanı yox idi. Martin də bütün kişilər kimi, yolu soruşaraq öz məlumatsızlığını etiraf etmək istəmirdi; 
amma istəməsə də palatalardan birinin qapısının ağzında dayandı; baxıcı-təcrübəçi qız döşəmə yuyurdu. 
O, alçaqboylu və incəbədənli idi, əynində göy rəngli cod sarjadan paltar, çox böyük ağ döşlük vardı, 
alnına dəyirmi rezinlə bərkidilmiş ləçək keçirmişdi; mundir ən azından sabunlu su ilə doldurulmuş vedrəsi 
qədər görkəmsiz idi. Təcrübəçi canlı, açıq-saçıqlıq dolu gözlərini Martinə zillədi. 
– Xanım qız, – Martin dedi, – mənə "D" palatası lazımdır. 
Qız tənbəl-tənbəl sözü uzatdı: 
– La-zım-dır? 
– Bəli, işinizə mane olmuramsa, deyərdiniz… 
– Eyibi yoxdur, mane olun. Lənətə gəlmiş baş tibb bacısı tapşırıb ki, döşəməni təmizləyim, halbuki bizdən 
belə bir şey tələb etməyə ixtiyarı yoxdur. Səbəbi də budur ki, məni siqaret çəkən yerdə tutub. O, 
küpəgirən qarıdır. Sizin kimi ağzından süd iyi gələn uşağı görsə, qulağınızdan tutub bayıra tullayacaq.  
– Lütfkar xanım, bilmək istəsəniz… 
– Aha! "Lütfkar xanım, bilmək istəsəniz…" Lap bizim şəhərimizdəki qoca müəllim kimi danışırsınız…  
Qızın etinasız, laqeyd nəşəsi, Martinlə, sanki, vağzalda bir-birinə dil göstərən iki  oğlanmışlar kimi 
danışması professor Qotlibin gənc və ciddi assistentinin xoşuna gəlmədi.  
– Mən doktor Erousmitəm, – o nərildədi, – və mənim əldə etdiyim məlumata görə, hətta təcrübə 
keçənlərə belə öyrədirlər ki, baxıcı qadınların ilk vəzifəsi həkimlə danışanda ayağa qalxmaqdır. 
Məlumunuz olsun ki, "D" palatasına getmək və çox təhlükəli bir mikrobun ştammını almaq istəyirəm, lütf 
edib mənə yolu göstərsəniz…   
– Ay-ay-ay, yenə də cəzalandırılacağam! Görünür, hərbi nizam-intizama alışmaq mənlik deyil. Yaxşı. Qoy 
belə olsun, qalxaram, – o ayağa qalxdı. Qızın hər hərəkəti pişik qaçışı kimi sürətli və rəvan idi, – geri 
qayıdın, sağa dönün, sonra da sola. Sizə qarşı ədəbsizlik etdimsə, bağışlayın. Xəstə baxıcılarının 
yaltaqlanmalı olduğu qoca kaftar həkimləri görsəydiniz… Vicdanla deyin, doktor – siz, doğrudan da, 
həkimsinizsə… 
– Bunu sizə sübut etməyə ehtiyac duymuram, – Martin hirsləndi və geri çevrilib getdi. 
"D" palatasına doğru bütün yolu qızın gizli istehzasını yadına sala-sala öz-özünə deyinirdi. O, görkəmli 
alimdir, çox güman ki, qərb ştatlarından olan bu təcrübəçi qızın kobudluğuna dözmək isə əsl təhqir idi. 
Öz-özünə etiraz edirdi: "Sizə bunu sübut etməyə ehtiyac duymuram". Belə bir təkəbbür nümayiş 
etdirdiyi üçün özü ilə qürur duyurdu. Xəyalında bunu Madelinaya necə danışacağını, sonra da bu sözləri 
necə əlavə edəcəyini təsəvvür edirdi: "Mən sakitcə ancaq bunu dedim: "Möhtərəm xanım, bura 
gəlməyimin səbəbini sizə izah etməyəcəyəm ki"… Dedim və o ayaq üstəcə öldü". 
Amma nədənsə qızın obrazı xəyalından getmirdi. Martin ona kömək etməli olan təcrübəçi həkimi axtarıb 
tapandan və xəstədən onurğa beyni mayesini götürəndən sonra da sataşqan, inadkar qız gözlərinin 
önündən getmədi. Onu yenidən görmək və beyninə yeritmək lazımdır ki…  "Məni təhqir edə bilən adam 
hələ anasından olmayıb!" – gənc və ciddi alim öz-özünə dedi. 
O, iti addımlarla geri, qızın palatasına doğru getdi və… yenə də gözlər bir-birinə zilləndi… elə bu an 
Martin anladı ki, deməli olduğu məhvedici sözləri beynində hazırlamamış gəlib.  
Onu görən qız əlindəki fırçanı yerə ataraq döşəmədən qalxdı. Ləçəyini açdı, məlum oldu ki, qızın saçları 
ipək kimidir, özü də bal rəngində…, gözləri mavi, sifəti uşaq siması kimi... Təcrübəçi qız qətiyyən 
qulluqçuya oxşamırdı. Martin onu çox asanlıqla dağ döşü ilə aşağı qaçan, saman tayasına dırmaşan yerdə 
təsəvvür edə bilərdi.   
– Qətiyyən sizə qarşı kobudluq etmək istəmirdim, – qız ciddi şəkildə dedi, –sadəcə… Deyəsən, döşəmə 
yumaqdan xasiyyətim korlanır... Fikirləşdim ki, çox qəşəngsiniz və sözümlə sizi təhqir etdimsə, bağışlayın, 
amma doğrudan da, həkim üçün həddindən artıq gənc görünürsünüz. 
– Mən həkim deyiləm. Tibb fakültəsinin tələbəsiyəm. Sadəcə, lovğalanmaq istəyirdim. 
– Mən də! 
O hiss etdi ki, qızla arasında bir göz qırpımındaca yoldaş münasibəti yaranır; həm də Madelina ilə olduğu 
kimi, bu qızla oyun oynamaq, yalançı poza almaq lazım deyil. Hiss edirdi ki, bu qız onunla eyni 
qəbilədəndir. Davakardır, bir az qabatəhər və hövsələsizdir, amma cəsurdur, lovğalığa gülməyi bacarır, 
sədaqətli olmağa qadirdir, qəhrəman  görünmək üçün həddindən artıq səmimi və təbiidir. Martinin səsi 
nədənsə həyəcanlı və titrək çıxdı, halbuki, o yalnız sual verirdi: 
– Tibb bacısı olmaq üçün oxumaq çətindir, eləmi? 
– O qədər də qorxulu deyil, bu sahədə də romantiklər muzdur işləmək üçün həvəslənən romantiklər 
qədər çoxdur; yeri gəlmişkən, Dakotada qulluqçuları belə adlandırırlar. 
– Siz əslən Dakotadansınız? 
– Mən əslən bütün Şimali Dakotanın ən təşəbbüskar şəhərindənəm – üç yüz altmış iki sakini var – 
Uitsilvaniya. Bəs siz universitetdə oxuyursunuz?  
Baş tibb bacısı yaxınlıqdan keçsəydi, elə bilərdi cavanlar xəstəxana haqqında söhbətə dalıblar. Martin 
qapının yanında dayanmışdı, həmsöhbəti isə su dolu vedrənin düz böyründə. Qız yenidən ləçəyini başına 
bağladı; o, başına böyük idi, parlaq saçlarını gizlədirdi. 
– Hə, Moqalisdə üçüncü kursdayam. Amma bilmirəm… əsl həkim deyiləm… Laboratoriya işi daha çox 
xoşuma gəlir. Bakterioloq olmaq və immunitet haqqında bəzi axmaq nəzəriyyələri darmadağın etmək 
istəyirəm. Müalicə edən həkimləri isə o qədər də xoşlamıram.  
– Bu, yaxşıdır. Mən fikir vermişəm. Burada bizim həkimlərə qulaq assaydınız, onların öz xəstələri ilə necə 
qoca yaltaq pişik kimi danışdıqlarını, xəstə baxıcılarının isə üstünə bağırdıqlarını görərdiniz… Laboratoriya 
isə… orada, elə bil, hər şey həqiqidir. İnanmıram ki, hansısa mikrobu aldatmaq olsun. Yoxsa mikroba… 
necə deyilir? 
– Yox, deyim də onlar necə adlanır… Bəs sizin adınız nədir? 
– Mənim? Çox axmaq adım var – Leora Tozer. 
– Leoranın nəyi pisdir ki? Gözəl addır. 
Yazda quşların civiltisi, hərəkətsiz havada alma ağacının tökülən çiçəklərinin xışıltısı, yuxulu itlərin 
gecəyarı hürüşü – onları çaşmadan kim təsvir edə bilər? Martinin o ehtiraslı yarım saat ərzində Leora ilə 
söhbəti də belə idi, – o qədər təbii, o qədər şərti, o qədər gözəl və bu qədim səslər kimi orijinal… Onlar 
bir-biri üçün özlərinin hər zaman çatışmayan və indi sevincli bir heyrət içərisində kəşf etdikləri 
"mən"lərinin bir parçasını nümayiş etdirirdilər. Onlar cansıxıcı romanın qəhrəmanları, tərçıxaran 
emalatxananın fəhlələri, zəhmətkeş kəndlilər, şahzadə və şahzadə xanım kimi dil boğaza qoymurdular. 
Onların sözlərinin birini digərinin ardınca dinləsən – səfeh və mənasız idilər, amma birlikdə götürdükdə 
dəniz suyunun qabarması və çəkilməsi, yaxud da səsli-küylü külək kimi müdrik və mənalı olurdular. 
Martin, Maks Qotlibə səcdə etdiyini qıza danışdı, qatarla onun Şimali Dakotasından keçib getdiyini və çox 
yaxşı xokkey oynadığını dedi. Qız isə vodevili çox sevdiyini, atası Endryu Cekson Tozerin şərqdə 
doğulduğunu (onun fikrincə bu, İllinoysda idi) və xəstələrə baxmağın ürəyincə olmadığını danışdı. Qızın 
fikirləri şöhrətpərəst deyildi. Buraya  yenilik həvəsilə gəlmişdi. Saf bir təəssüflə işarə etdi ki, baş tibb 
bacısının qara dəftərinə düşüb, özünü həqiqətən də yaxşı aparmaq istəyir, amma necə olursa, gecə 
basqınlarına və yataqda boşboğazlığına görə həmişə cəncələ düşür. Əhvalat özü-özlüyündə heç də 
cəsurluqdan xəbər vermirdi, amma qızın danışdığı aydın səs tonuna görə, bu hadisə Martində sevincli bir 
cəsurluq təəssüratı yaratmışdı. 
O, inadla qızın sözünü kəsdi: 
– Siz nahar etmək üçün xəstəxanadan nə vaxt çıxa bilərsiniz? Bu gün axşam, hə? 
– Axı bu necə olar… 
– Xahiş edirəm! 
– Yaxşı! 
– Saat neçədə arxanızca gəlim? 
– Sizcə, dəyər?… Yaxşı, yeddidə. 
Moqalisə qayıdanda bütün yol boyu gah acıqlanır, gah da sevinirdi. Öz-özünə izah edirdi ki, səfehdir: bir 
gün ərzində Zenitə iki dəfə getmək?! Xatırlayırdı ki, Madelina Foks adlı bir qızla nişanlıdır; sədaqət 
məsələsinə görə narahatlıq keçirirdi, özünə sübut etməyə çalışırdı ki, Leora Tozer əldəqayırma xəstə 
baxıcısıdır, qabyuyan kimi savadsız və qəzetsatan oğlan kimi sırtıqdır. Sonra, nəhayət, qərara gəldi ki – 
həm də bir neçə dəfə qərara gəldi – qıza zəng edib dəvəti geri götürəcək. 
Amma… Martin yeddiyə on beş dəqiqə qalmış xəstəxanada idi.  
Dəfn bürosuna oxşayan qəbul otağında iyirmi dəqiqə gözləməli oldu. O, dəhşət içərisində fikirləşdi ki, axı 
burada neyləyir? Bitib-tükənmək bilməyən naharda darıxmaq əsl işgəncə olacaqdı. Bir də onu adi 
paltarda tanıya biləcəkdimi?  
Birdən yerindən sıçradı. Qız qapının ağzında dayanmışdı. Darıxdırıcı göy mundir yoxa çıxmışdı, o, hündür 
yaxalıqdan və təravətli, azacıq qabarıq sinəsindən düz ayaqqabılarının ucuna kimi əyri bir cizgi yaradan 
"prinsess" paltarda uşaqtək incə və yüngül görünürdü. Qızla klinikadan çıxanda əlini sıxmaq tamamilə 
təbii idi. Qız xırda, rəqs edən addımlarla onunla yanaşı yeriyirdi; indi gündüz olduğundan – bayaq iş 
şəraiti onu daha inamlı göstərirdi – daha cəsarətsiz görünürdü; özü də altdan yuxarı sadəlövhlüklə 
Martinə baxırdı. 
– Mənim gəlməyimə sevindiniz? –o soruşdu. 
Qız fikirləşdi. Onun aydın məsələlər üzərində təmkinlə düşünmək vərdişi vardı və təmkinlə (amma 
siyasətçinin, yaxud kontor müdirinin təmkini ilə deyil, uşaq təmkini ilə) təsdiqlədi: 
– Hə, şadam. Siz çıxıb gedəndə qorxurdum ki, qabalığıma görə məndən inciyəsiniz, sizdən üzr istəmək 
niyyətindəydim və… Sizin bakteriologiyaya bu qədər düşkün olmağınız xoşuma gəlir. Deyəsən, mən bir az 
dəliyəm. Burada olan təcrübəçilər də həmişə qəmiş olurlar, amma onlar elə… elə lovğadırlar ki: təptəzə 
stetoskoplar, təptəzə xam ləyaqət... Uff! – sonra yenə təmkinlə əlavə etdi: – Hə, əlbəttə, gəlişinizə çox 
sevindim... Bunu etiraf etdiyim üçün axmağam, hə?!.. 
– Siz bunu etiraf etdiyiniz üçün çox sevimlisiniz – onunla yanaşı addımlayan Martinin başı yüngülcə 
hərləndi. O, qızın əlini möhkəm sıxdı. 
– Amma elə düşünməyin ki, hər tələbəyə, hər həkimə dalımca gəlməyə icazə verirəm.  
– Leora, düşünürsünüz ki, mən hər qəşəng qıza xoş gəlmək üçün dəridən-qabıqdan çıxıram? Sadəcə, 
ürəyim istədi… Hiss etdim ki, sizinlə dostluq edə bilərik. Axı edə bilərik? Bilərik?! 
– Bilmirəm. Baxarıq. Nahar etmək üçün hara gedəcəyik? 
– "Qrand-Otel"ə. 
– Yox, yox! Ora həddindən artıq bahalıqdır. Varlısınızsa… Amma siz varlı deyilsiniz, düzdür?.. Yox? 
– Yox, varlı deyiləm. Pulum ancaq kursu bitirməyə yetir. Amma istəyirəm ki… 
– "Bija"ya gedək. Ora həm yaxşıdır, həm də ucuz. 
O, Madelina Foksun tez-tez "Qrand-Otel"ə – Zenitdə ən qəşəng restorana getmək necə də yaxşı olardı", 
– deyə söz atdığını xatırladı, amma həmin axşam daha Madelina haqqında düşünmədi. Martin Leoraya 
məftun olmuşdu. O, qızda səmimiyyət, mövhumatdan uzaqlılıq, açıqürəklilik, Endryu Cekson Tozerin 
qızında qeyri-adi xüsusiyyətlər kəşf edirdi. Onda qadın lətafəti vardı, amma Modelina kimi tələbkar 
deyildi. Kiminsə səhvini düzəltməyə çalışmırdı; və nadir hallarda hansısa söz ona toxunurdu; işvəli də 
deyildi, laqeyd də. O, Leoranın simasında utanmadan danışdığı ilk qızı tapmışdı. Çətin ki, Leoraya 
danışmaq üçün fürsət düşəydi, çünki Martin Maks Qotlibin tələbəsinin danışa biləcəyi bütün məxfi 
şeyləri  çıxarıb ortaya tökmüşdü. Madelina üçün Qotlib nikahın müqəddəsliyini və ağ zanbaqları ələ salan 
ziyankar bir qoca, Klif üçün darıxdırıcı professor idi. Leora isə Martin öz kumirinin sözlərini təkrarlaya-
təkrarlaya stolu döyəcləyəndə maraqdan alışıb-yanırdı: "Bu günə qədər tədqiqatların böyük əksəriyyəti – 
hətta Erlixdə də – əsasən sınaqlara və xətalara aparıb çıxarır. Elmi metoda zidd olan empirik  metod 
üzərində qurulur. Amma elmi metod hadisələr qrupuna ümumi bir qayda müəyyən etməyə can atır ki, nə 
baş verəcəyini qabaqcadan söyləmək olsun". 
O, bu sözləri stolun o biri başında əyləşmiş Leoraya diqqətlə baxaraq, dərin ehtiram hissi ilə və sərt 
şəkildə söylədi. O, inadkarlıq edirdi: 
– İndi siz görürsünüzmü ki, o, təkcə həkim-kommersantları deyil, həm də peyin içərisində eşələnən bu 
içiboş tədqiqatçıları da qabaqlayıb. Siz onun kim olduğunu başa düşürsünüz? Başa düşürsünüz? 
– Hə, deyəsən, başa düşürəm. Hər halda, sizin ona heyranlığınızın səbəbi mənə aydındır. Amma, xahiş 
edirəm, məni qorxutmayın. 
Martin yenə də coşdu. Leora anticisimlərin sintezi ilə Arreniusun işləri arasındakı əlaqəni bir o qədər 
başa düşməsə də, hər halda, Madelina Foks kimi bircə dəfə də məzəmmət etmir, əksinə rəğbət hissilə 
Martini dinləyirdi.  
Leora saat ona kimi xəstəxanaya qayıtmalı olduğunu söylədi.  
– Mən həddindən artıq çox danışıram. Aman Allah, ümid edirəm ki, zəhlənizi tökməmişəm, – Martin 
dedi. 
– Mənə maraqlı idi. 
– Deyəsən, texniki təfərrüata vardım, həm də elə səs-küy saldım ki… Oh, necə də axmağam! 
– Çox şadam ki, mənə etibar edirsiniz. Düzdü, ciddi deyiləm, heç ağlım da əməlli-başlı inkişaf etməyib, 
amma kişilər məni düşündüklərini danışmaq üçün yetərincə ağıllı hesab edəndə, buna sevinirəm… 
Gecəniz xeyirə qalsın! 
İki həftədə onlar iki dəfə birlikdə nahar etdilər, bu vaxt ərzində isə Martin öz qanuni nişanlısı Madelina ilə 
yalnız ikicə dəfə görüşdü; halbuki qız bir neçə dəfə ona zəng etmişdi. 
O, Leoranın hansı mühitdə böyüdüyünü öyrəndi. Bildi ki, qızın xəstə baxıcısı olmaq üçün belə uzağa 
gəlməsinə səbəb Zenitdə yataq xəstəsi olan ata nənəsi imiş. Öyrəndi ki, Şimali Dakotada Uitsilvaniya 
qəsəbəsi elə bircə küçədən ibarətdir – iki cərgədə evlər, qurtaracaqda isə qırmızı elevator . Leoranın 
atası, Endryu Cekson Tozer bank, yağ zavodu və elevator sahibidir, ona görə də şəhərdə birinci adam 
hesab olunur. Hökmən çərşənbə günləri axşam ibadət məclislərinə baş çəkir, verdiyi hər qəpiyə görə 
Leoraya, ya da onun anasına söyüş söyür. Qulağının arxasından pensnenin qızıl zənciri sallanan sincab 
dişli qardaşı Bret Tozer isə… atasının bankında cəmi bir otağı tutur,  baş mühasibdir və bütün digər 
ştatları təkbaşına aparır.  
Leoranın vətənində Vahid Qardaşlıq kilsəsinin təşkilatçılığı altında verilən soyuq toyuq əti və qəhvə ilə 
şam yeməkləri, fermerlər – qədim tevton himnləri oxuyan  alman-lüteranlar, hollandiyalılar, çexlər və 
polyaklar mövcuddur… Qəsəbənin ətrafında isə səmanın ildırım gətirən buludları altında dalğalanan 
buğda zəmiləri var. Martin Leoranı – öz ailəsinin içində yad olan bu qəribə qızcığazı görürdü . O, başını 
aşağı salıb darıxdırıcı ev işləriylə məşğul olur, amma ürəyində elə bir inam saxlayır ki, nə zamansa onunla 
birlikdə al-əlvan dünyanı görə biləcək (qoy təhlükələrlə, ehtiyacla dolu olsun, eyibi yox) gənc oğlanla 
qarşılaşacaq. 
Qız öz uşaqlığı haqqında qorxaq çıxışlarını başa çatdırdıqda, Martin dedi: 
– Əzizim, nahaq yerə özünüz haqqında danışırsınız. Mən sizi həmişə tanımışam. Sizi buraxmayacağam, 
mənə ərə gələcəksiniz… 
Onların arasındakı bu söhbət restoranın səs-küyü içərisində baş tutmuşdu; Bu zaman onlar bir-birinin 
əlini möhkəm sıxdılar və  hər ikisinin gözü etirafla dolu idi...  
Leoranın ilk sözləri belə oldu: 
– Mən sizi "Kürən" adlandırmaq istəyirəm. Niyə? Bilmirəm. Sizdə kürənlikdən əsər-əlamət yoxdur, amma 
mənim üçün siz bir balaca kürənsiniz… Əzizim, sizinlə birlikdə olmaq elə yaxşıdır ki!  
Beləliklə, Martin evə iki qızın adaxlısı kimi qayıtdı. 
 
4 
 
Səhəri gün o Madelinanın dalınca getməyə borclu idi, çünki ona söz vermişdi.  
Vicdanlı münasibətin bütün qayda-qanunlarına uyğun olaraq, Martin özünü əclaf və murdar köpək kimi 
hiss etməli idi; amma nə qədər istəsə də, bu hissi özünə təlqin etməyə çalışsa da, alınmırdı ki, alınmırdı.  
O, Madelinanın mübaliğəli coşqunluğunu yada salır, onun provansal  "plezans"ı  və həvəslə barmaqları 
ilə taqqıldatdığı yumşaq dəri üzlü kitab cildlərini, ona bağışladığı qalstuku xatırlayırdı; Martin saçını 
darayanda qızın ona baxaraq jurnal qabıqlarındakı  şık qəhrəmanlarınkına bənzəyən saçları ilə necə 
qürrələndiyi yadına düşürdü... O, qüssələnirdi ki, sədaqət sarıdan günaha batıb. Amma Martinin içindəki 
şübhələr Leora ilə münasibətin möhkəmliyinə toxunaraq çilik-çilik olurdu. Onların dostluğu Martinin 
ruhuna azadlıq verirdi. Hətta o, Madelinanı müdafiə etməyə çalışaraq bəzən Leoranın evdə saqqız 
çeynəyən, insan arasına çirkli dırnaqlarla çıxan sadə bir qızcığaz olduğunu özünə sübut etmək istəyirdi; 
amma yenə də məlum olurdu ki, bu qızın sadəliyi, əslində, onun öz içində yaşayır; həm də sonunda 
şöhrətpərəstlik və ya möminlik kimi davamlı olan başqa bir sadəliyə aparıb çıxarır; digər tərəfdən də bu 
sadəlik qızdakı şadlığın və gərgin elmi biliyə marağın özülü idi.  
Bu məşum gündə Martin dalğın halda laboratoriyada oturmuşdu. O qədər dalğın idi ki, Qotlib bəsləyici 
mühitin yeni partiyasını hazırlayıb-hazırlamadığı haqda sualı iki dəfə  təkrar etmək məcburiyyətində 
qaldı. Qotlib isə çox istədiklərinin üstünə adi tələbələrdən daha sərt bağıran əsl hökmdar idi: 
– Erousmit, siz ağıldankəm doğulmusunuz?! Aman Allah, doğrudanmı, bütün həyatımı mit Dummköpfen 
kimi yaşamalıyam? Mən həmişə tənha ola bilmərəm, Martin! Mənə xəyanət etmək istəyirsiniz? Budur, 
artıq iki, ya da üç gündür ki, işə qarşı diqqətsizsiniz. 
Martin isə ora-bura gedə-gedə burnunun altında mızıldanırdı: 
– Mən bu adamı çox istəyirəm! 
O, qarmaqarışıq düşüncələr içərisində tələblərinə, yersiz irad tutma xasiyyətinə, eqoizminə, maskalanmış 
mehribanlığına görə Madelinanı qınayırdı. Özünü haqlı hesab edənə qədər öz-özülə danışdı və bir anın 
içindəcə sevinclə aşkar etdi ki, Madelinaya cəsarətli etiraz forması kimi onu tərk etməlidir.  
O qızın ilk iradını partlayışla qarşılamaq, sonra onu bağışlamaq və aralarındakı qarşılıqlı öhdəçiliyi ləğv 
edərək həyatını yenidən sadə və aydın qurmaq məqsədilə axşam onun yanına yollandı.  
Amma… Madelina şikayət etmədi. 
O, Martinin yanına, az qala, uça-uça gəldi: 
– Əzizim, siz elə yorğunsunuz ki… gözləriniz yorğundur. Yəqin, ara vermədən işləmisiniz? Heyf ki, bu 
həftə yanıma gəlmək üçün vaxt tapa bilmədiniz. Əzizim, özünüzü bu qədər yormayın! Bir fikirləşin,  yaxşı 
işlər üçün irəlidə neçə illəriniz var. Yox, susun. İstəyirəm ki, dincələsiniz. Anam kinoya gedib. Bax, bura 
əyləşin. İndi görəcəksiniz, sizi yastıqlar arasında necə rahat yerləşdirəcəyəm. Arxaya söykənin, 
istəyirsinizsə, yuxulaya bilərsiniz, mən isə sizə "Qızıl saxsı qırığı"nı oxuyacağam. O mütləq xoşunuza 
gələcək! 
Martin əmin idi ki, Madelinanın oxuduğu şey qətiyyən xoşuna gəlməyəcək. Görünür, yumor hissindən 
məhrum olduğundan, mahnını dəyərləndirə bilmirdi; amma qız onu öz orijinallığı ilə həyəcanlandırırdı. 
Leoranın səsinin tənbəl yumşaqlığından sonra Madelinanın səsi kobud və qışqırıq kimi çıxırdı; amma o, 
elə səylə oxuyurdu ki, Martin onun könlünü sındırmaq istədiyinə görə çox utandı. Gördü ki, 
özündənrazılığına baxmayaraq, o, hələ də uşaqdır, cəsarətli və qorxmaz Leora isə artıq yaşa dolmuş 
yetkin adam və real dünyanın ağasıdır. Madelinanın üstünə yağdırmağa hazırlaşdığı məzəmmətlər artıq 
Martinin yadından çıxmışdı. 
Birdən qız onun yanında əyləşdi və ağlamağa başladı: 
– Bütün həftəni sizin üçün elə darıxmışam ki… 
Beləliklə, Martin artıq qızların hər ikisinə xəyanət edirdi. Leora onu həddindən artıq çox maraqlandırırdı; 
elə indi də, əslində o, Madelinanı yox, Leoranı əzizləyirdi; amma onun aclığı  Madelinanın qismətinə 
düşmüşdü və qız dili dolaşa-dolaşa "Sizin üçün burada yaxşıdır, hə? Buna elə şadam ki…" deyəndə, o 
cavabında heç nə söyləyə bilmədi. O, Leora haqqında danışmaq, Leora haqqında qışqırmaq, onunla – öz 
qadını ilə birlikdə şadyanalıq etmək istəyirdi. O, çətinliklə olsa da, dilindən bir neçə təkzibedilməz və 
həvəssiz kompliment çıxarda bildi; dedi ki, Madelina qəşəng, gənc qadındır və ingilis ədəbiyyatında 
güclüdür.  
Saat onda Martin öz soyuqluğu ilə  qızı heyrət və məyusluq içində qoyaraq çıxıb getdi. O,  nəhayət, artıq 
özünü əclaf və murdar köpək kimi hiss edə bilirdi.  
Martin Klif Kolsonun yanına tələsirdi.  
O, Klifə Leora haqqında heç nə danışmadı. Çünki onun istehzalı sözlərini dinləmək istəmirdi. Martin 
otağa heç nə olmayıbmış kimi girə bildiyi üçün özü ilə qürur duyurdu. Klif yalın ayaqlarını yazı stolunun 
üstünə qaldıraraq əyləşmişdi,  Şerlok Holmsu oxuyurdu; özünü aldatmaq üçün onu Oslerovun "Tibb" 
kitabının üstünə qoymuşdu. 
– Klif, içmək lazımdır! Yorulmuşam. Barninin yanına dəyək, bəlkə, nəsə tapdıq. 
– Sən lap yaxşı beyni, dili olan və onları rombensefalın köməkliyi ilə istənilən sürətlə hərəkət etdirə bilən 
adam kimi danışırsan.  
– Oh, az özünü ağıllı göstər! Bu gün hirsliyəm. 
– Aha, oğlan öz sevimli və namuslu Madelinası ilə dalaşıb. Nədir, bu qız zavallı Martikinsin xətrinə dəyib? 
Əla. Daha danışmıram. Gedək! Yaşasın içki! 
Yol boyu Klif professor Robertşo haqqında üç yeni lətifə danışdı, hər üçü də ədəbsiz; üçündən ikisi 
açıqdan-açığa uydurulmuşdu və demək olar ki, Martinin kefini açdı.  
…Barninin yanında adətən bilyard oynayır və tütün satırdılar; Moqalisdə yerli hakimiyyət tərəfindən içki 
qadağan olunsa da, burada həmişə əlaltdan içki tapmaq olardı.  
Onları görən kimi Barni tüklü əlini Klifə uzatdı. Onlar təmtəraqla salamlaşdılar: 
– Barni, qoy bu axşamın bərəkəti  üstünüzdən əskik olmasın. Qoy sizin qan damar sisteminiz nöqsansız 
işləsin … Bax, mən də, mənim həmkarım tibb doktoru, professor Eqbert Erousmit də böyük 
məmnuniyyətlə onun sağlığına sizin məşhur çiyələk şərbətinizdən bir şüşə – lap elə ikisini də boşalda 
bilərik.  
– Əla, Klif!  Sizdəki ağız deyil, əsl musiqi qutusudur. Siz həkim olanda, əlimi amputasiya etmək lazım 
gələrsə, mütləq sizə müraciət edəcəyəm; siz onu mənim xətrimə kəsərsiniz, hə? Bağ çiyələyindən 
hazırlanmış meyvə şərbəti, centlmenlər? 
Barninin birinci otağı impressionist üslubda işlənmiş tabloya bənzəyirdi, burada bilyard stolu, siqaret 
qalağı, şokolad plitkaları, bir neçə oyun kartı və idman qəzetlərinin çəhrayı vərəqləri ora-bura 
səpələnmişdi. Arxa otaqda isə hər şey daha sadə idi; qəribə dadı olan şirin qazlı su yeşikləri, böyük 
buzxana, iki stol və  ətrafına düzülmüş qırıq stullar... Barni üstündə meyvə suyu etiketi olan şüşələrdən 
iki stəkana tünd viski tökdü və Martinlə Klif onları götürüb yumru stola tərəf getdilər. Çox tez təsir etdi. 
Martinin dumanlı kədəri optimizmlə əvəzləndi və o, Klifə dedi ki, idealizmi  ifşa edən kitab yazmağa 
hazırlaşır; o, bu sözün altında ikili adaxlılığı ilə bağlı nəsə ağıllı-başlı bir iş görmək lazım gəldiyini nəzərdə 
tuturdu. Tapdı! O, Leora və Madelinanı səhər yeməyinə dəvət edəcək, onlara həqiqəti söyləyəcək və 
hansının onu həqiqətən sevdiyini görəcək. Tapdığına sevindiyindən, gülə-gülə daha bir stəkan viski istədi; 
sonra Klifi "yaxşı oğlan", Barnini isə "cəmiyyətin xilaskarı" adlandırdı və onu eşitməsinlər deyə, 
tərəddüdlü addımlarla telefon budkasına doğru getdi. 
Telefonçu onu Zenit xəstəxanası ilə calaşdırdıqda, o, gecə növbətçisini çağırdı; gecə növbətçisi laqeyd və 
hər şeydən şübhələnən adam idi: 
– İndi təcrübəçiləri telefona çağırmaq üçün doğru zaman deyil! On ikinin yarısıdır! Siz kimsiniz ki? 
Martin dilinə gələn "buralarda ol, kim olduğumu sənə deyəcəyəm" sözlərini güclə saxladı və dedi ki, 
Leoranın xəstə nənəsinin yanından danışır; guya, yazıq qadın lap pisləşib və gecə növbətçisi heç nədə 
günahı olmayan bir adamın ölümünü öz vicdanına götürmək istəmirsə… 
Leora dəstəyi götürəndə o, tez və bu dəfə ayıq səslə danışdı, sanki, naməlum adamların hücumlarından 
yalnız bu qızın himayəsi altında gizlənə bilərdi. 
– Leora? Danışan Kürəndir. Sabah birin yarısında "Qrand"ın vestibülündə gözləyin. Mütləq! Çox vacibdir! 
Bir təhər yoluna qoyun – nənəniz xəstələnib! 
– Yaxşı, əzizim. Gecəniz xeyirə qalsın, – o, elə bunları dedi. 
Madelinanın mənzilindən isə uzun müddət cavab vermədilər, sonra missis Foksun yuxulu və cingiltili səsi 
eşidildi: 
– Bəli, bəli. 
– Martindir. 
– Kim? Kim? Kim? Sizə Foksun mənzili lazımdır? 
– Hə, hə. Missis Foks, danışan Martin Erousmitdir. 
– A-a-ah, ah. Salam mənim əzizim. Zəng səsinə ayıldım, yuxulu-yuxulu səsinizi tanıya bilmədim. Elə 
qorxdum ki. Dedim, yəqin, teleqramdır, ya da daha nəsə. Elə bildim Madelinamın başına bir iş gəlib. Nə 
olub, əzizim? Oh, ümid edirəm ki, hər şey qaydasındadır?  
Öz doğma torpağından qoparılmış və yad ölkələrə atılmış bu yaşlı qadının ona bağlılığı, inamı Martini 
əməlli-başlı məhv etdi. O, öz sərxoş məğrurluğunu itirdi və ümidsizlik içərisində, sanki, həyatın ağırlığı 
yenidən çiyinlərinə çökübmüş kimi, köksünü ötürdü: "Yox, heç bir şey baş verməyib, sadəcə, Madelinaya 
bir söz  deməyi yaddan çıxarmışam və…  Belə gec zəng etdiyim üçün ü-ü-üzr istəyirəm, amma, elə bu 
dəqiqə Madlla danışa bilərəmmi?" 
Madelina hay-külə gəldi: 
– Marti, əzizim, nə olub? Ümid edirəm heç bir şey baş verməyib? Əzizim, siz ki, indicə burada idiniz? 
– Qulaq asın, əz-əzizim. Sizə deməyi unutdum. Mənim Zenitdə yaxşı bir dostum var, sizi onunla tanış 
etmək istəyirəm. 
– O kimdir ki? 
– Sabah görəcəksiniz. Qulaq asın, sizinlə birlikdə Zenitə getmək istəyirəm,  görüşməyiniz üçün… səhər 
yeməyi zamanı görüşəcəksiniz. Düşünürəm ki, – anlaşılması çətin olan bir rahatlıqla əlavə etdi – sizi 
"Qrand"da qəşəng bir səhər yeməyinə qonaq etmək istəyirəm.  
– Ah, necə də xoşdur! 
-…Deməli belə, gəlin saat on ikiyə iyirmi dəqiqə qalmış şəhər kənarında görüşək, Kollec-skverdə . Gələ 
bilərsiniz? 
Qarmaqarışıq səs eşidildi: 
– Ah, şad olardım, amma… Saat on birdə seminarım var, buraxmaq istəməzdim, bir də Mey Qarmona söz 
vermişəm ki, onunla birlikdə mağazaları gəzəcəyəm; o, çəhrayı krepdeşin paltarına uyğun tufli axtarır, 
amma eləsini axtarır ki, çölə-bayıra da geyinə bilsin. Biz də birlikdə səhər yeməyi yemək istəyirdik, ola 
bilsin, "Karvan-Kollec-saray"da… Doğrusu, onunla kinoya getməyə hazırlaşırdım, bəlkə də, yanımızda 
başqa biri də oldu… Anam deyir ki, Alyaska haqqında yeni film çox gözəldir, bu gün tamaşa edib, nə 
qədər ki, proqramdan çıxartmayıblar mən də baxmaq istəyirdim, Əslində isə, mənim evə qayıtmağım, 
işləməyim və ümumiyyətlə, heç yerə getməməyim daha doğru olardı. 
– Madelina, qulaq asın, bu, çox vacibdir! Siz mənə inanmırsınız? Gələcəksiniz, yoxsa yox? 
– Yox, əlbəttə ki, sizə inanıram, əzizim. Yaxşı, çalışaram gəlim. On ikiyə iyirmi dəqiqə qalmış? 
– Hə. 
– "Kollec-skver"də? Yoxsa Blutmanın kitab dükanının yanında? 
– Kollec-skverdə! 
Martin boğanaq köşkdən çıxıb Klifin yanına qayıdanda Madelinanın məlahətli  "mən sizə inanıram" və 
həvəssiz "çalışaram" sözləri qulaqlarında bir-biri ilə höcətləşirdi. 
– Hə, fəlakət baş verib? – Klif təxmin etməyə çalışdı – Arvadın dünyasını dəyişib? Yoxsa "giqantlar" 
doqquzuncu turda qələbə qazanıblar? Bizim gənc qəhrəmanımız prozektor  otağında uzanmış meyit kimi 
görünür. Barni! Ona çiyələk suyundan yenə gətirin, özü də cəld! Qulaq asın, doktor, həkim çağırmaq 
lazım deyil ki? 
– Oh, səsini kəs! – bax, Martinin deməyə tapdığı söz elə bu idi, amma onu da bir o qədər əminliklə 
söyləmədi. Telefonla danışana  qədər o ətrafına sevinc saçırdı; Klifin bilyard oyunundakı məharətini 
tərifləyir və Barnini "qoca cimex lectularius"   adlandırırdı. Amma indi, vəfalı Klif əlləşsə də, o, fikirli 
oturmuşdu və yalnız bircə dəfə özündən razı-razı donquldandı: 
– Bilsəydin ki, mənə necə hücumlar başlayıb, hansı əngəlli vəziyyətə düşmüşəm, o zaman özün də 
kədərlənərdin. 
Klif əl-ayağa düşdü: 
– Qulaq as, qoca kaftar! Sən borca düşmüsənsə, pul yığa bilərəm. Yoxsa sən… Madelina ilə həddindən 
artıq uzağa gedib çıxmısan? 
– Əl çək! Həmişə ağlına qara-qura şeylər gəlir! Madelinanın əlinə toxunmağa belə layiq deyiləm. Mən 
ona ancaq hörmətlə baxıram. 
– Qətiyyən! Hörmət! Yaxşı, belə deyirsənsə, deməli, belədir! Uf! Sənin üçün, heç olmasa, nəsə etmək 
istərdim. Hə, bir stəkan da iç! Barni! Cəld ol! 
Bir neçə stəkan Martini dumanlı laqeydlik vəziyyətinə çatdırdı və ikinci kurs tələbəsi olan üç enlikürək 
filoloqla döyüşə girmək istədiyini bildirdikdən sonra Klif qayğıkeşliklə onu sürüyüb evə apardı. Amma 
səhəri gün Martinin başı dəhşətli dərəcədə ağrıyırdı və  yalnız bir şeyi xatırlayırdı – səhər yeməyi zamanı 
Leora və Madelina ilə görüşməlidir. 
 
5 
 
Madelina ilə birlikdə Zenitə getdiyi yarım saatlıq yol Martinə, az qala, qara buludlar kimi cansıxıcı 
göründü. O, hər dəqiqəni onların hücumu ilə üz-üzəymiş kimi yaşamağa məcbur idi: yolda keçirdiyi otuz 
dəqiqə başının üstünü qəddar bir düşmən kimi almışdı. İki dəqiqə sonra ehtiyatla məzəmmət eşitməyə 
hazırlaşdığı vaxt iki dəqiqə əvvəl söylədiyi mənasız sözlər hələ də qulaqlarında cingildəyirdi.  O, yol 
yoldaşının diqqətinin görüşməli olduqları "böyük dostundan" yayındırmaq üçün əlindən gələni edirdi. 
Axmaq kimi gülümsəyərək Barninin yanında keçirdikləri gecə haqqında danışır, çox uğursuz şəkildə 
məzəli görünməyə çalışırdı. Madelina spirtli içkilərin və əxlaqsız insanlarla ünsiyyətin ziyanı haqqında ona 
öyüd-nəsihət oxumağa başlayanda, Martin hətta sakitləşdi də. Amma yenə də Madelinanın fikrini 
yayındıra bilmədi. 
– Kimdir o – görüşməli olduğumuz bu adam? Belə müəmma nə üçündür? Oh, Martikins, siz məni ələ 
salmaq istəyirsiniz? Bəlkə, biz, ümumiyyətlə, heç kimlə görüşməyəcəyik? Siz, sadəcə, bir müddətlik 
anamdan qurtulmaq və mənimlə "Qrand-Otel"də əylənmək istəyirsiniz? Ah, bu necə də xoş olardı! 
Çoxdan idi ki, günlərin birində "Qrand"da səhər yeməyi yemək arzusundaydım. Əlbəttə, məncə, orada 
səliqəsizlik hökm sürür, amma hər halda, əzəmətlidir… Düz tapdım, əzizim? 
– Yox, orada bizi kimsə…  bir sözlə, biz həqiqətən də  bir nəfərlə görüşəcəyik… 
– Onda nə üçün siz mənə onun kim olduğunu söyləmirsiniz? Mart, baxın ha… səbrim tükənir. 
– Yaxşı, deyəcəyəm. Bu kişi yox, qadındır. 
– Oooo… 
– Bu… Siz bilirsiniz ki, işimlə əlaqədar xəstəxanalara gedirəm və Zenit klinikasında bir neçə xəstə baxıcısı 
mənə böyük köməklik göstərib (Onun nəfəsi kəsilir, gözləri qaralırdı. Səhər yeməyinin işgəncəsi onsuz da 
qaçılmaz idi. O  zaman cəzadan boyun qaçırmağın nə mənası vardı?), xüsusilə biri, xəstə baxıcısı deyil, əsl 
möcüzədir. Onun xəstə baxıcılığı sahəsində o qədər məlumatı var ki. Mənə çoxlu yararlı məsləhətlər verir 
və görünür, yaxşı qızdır. O, miss Tozerdir, adı isə, deyəsən, Lidir, ya da nəsə belə bir şey. Və o elə… Atası 
Şimali Dakotada tanınmış adamdır, dəhşətli dərəcədə varlıdır… Böyük bankirdir… Düşünürəm ki, 
insanlığın rifahı yolunda öz borcundan çıxmaq üçün xəstə baxıcılğı ilə  məşğul olur… 
Martin bu arada Madelinaya məxsus təmtəraqlı poetik tonla danışmağa  müvəffəq oldu: 
– Düşündüm ki, bir-birinizin xoşuna gələcəksiniz. Xatırlayırsınızmı, siz Moqalisdə idealları həqiqətən 
dəyərləndirən… dəyərləndirən qızların necə az olmasından şikayətlənirdiniz.  
– Hə-ə-ə, – Madelina hərəkətsiz baxışlarını uzaqlara zillədi və orada gördüyü şeylər onun xoşuna 
gəlmədi, – Mən, əlbəttə ki, onunla tanışlığa çox şad olacağam. Sizin istənilən bir dostunuzla olduğu kimi… 
Oh, Mart! Ümid edirəm ki, siz ona ilişmirsiniz? Sizin bütün bu xəstə baxıcıları və tibb bacıları ilə 
dostluğunuzun o qədər də həddini aşmadığına inanmaq istərdim. Əlbəttə ki, bu məsələdə heç nə başa 
düşmürəm, amma adətən onlardan bəzilərinin kişi dalınca qaçdığını eşitmişəm. 
– Deməli, belə, icazə verin sizə deyim ki, Leora belələrindən deyil. 
– Əlbəttə, şübhə etmirəm, amma… Ah, Martikins, siz, yəqin ki, səfeh olmayacaq və bu xəstə baxıcılarının 
utanmadan sizinlə əylənməyinə imkan verməyəcəksiniz?! Bunu  sizin xeyirnizə söyləyirəm. Onlar elə 
səriştəlidirlər ki... Zavallı Madelina, o, kişi palatalarını boş-boş gəzə və bilik toplaya bilməz, siz isə, Mart, 
özünüzü psixoloq hesab edirsiniz, amma vicdanla desək, istənilən bir zirək qız sizi barmağına dolaya bilər. 
– Bilirsiniz nə var, özüm öz qayğıma qala bilərəm. 
– Ah, sadəcə düşündüm ki… Düşünməzdim ki, siz… Ümid edirəm ki, sizin Tozer… Əminəm ki, o, mənim 
xoşuma gələcək, sizin xoşunuza gəlibsə, amma… Axı sizin əsl məhəbbətiniz mənəm, doğru deyil? 
Ömürlük! 
Madelina – həmişə nəzakətli olan Madelina sərnişinləri nəzərə almır, onun əlini sıxırdı. O, elə açıqdan-
açığa qorxmuşdu ki, Leora haqqında söylədiyi sözlərdən Martinin ürəyində yaranmış hirs tədricən ağrı ilə 
əvəz olundu. Təsadüfən Madelina baş barmağı ilə onun ovucunun içini bərk sıxdı. Martin sifətinə 
mülayim ifadə verməyə çalışaraq yerindəcə qurcuxdu: 
– Əlbəttə. Əlbəttə… Təbii ki. Madli, ehtiyatlı olun. Pəncərənin qarşısında oturmuş o qoca zırrama bizdən 
gözünü çəkmir.  
Martin Madelina ilə "Qrand-Otel"ə girənə qədər çəkdikləri ilə gələcəkdə edə biləcəyi bütün xəyanətlərə 
görə artıqlaması ilə cəzalandırılmışdı. 
"Qrand-Otel" 1907-ci ildə Zenitin ən yaxşı mehmanxanası sayılırdı. Kommivoyajerlar onu "Parker-
Hausz"la, "Palmer-hauz"la, "Vest-Otel"lə müqayisə edirdilər. Amma bir qədər sonra "Tornli" 
mehmanxanası öz iddialı ciddiyyəti ilə onu kölgədə qoydu. İndi onun dama-dama mərmər döşəməsi çirkli 
idi, dəbdəbəli qızılı rəngi solmuş, ağır dəri kresloları cırılana qədər sürtülmüş, siqar külü ilə örtülmüşdü; 
bir sözlə, onu alverçilər zəbt etmişdi. Amma öz zamanında bu, Çikaqodan Pitsburqa qədər ən bahalı 
mehmanxana, şərq sarayı hesab olunurdu. Giriş qapısı kərpic hörməli mavritan arkaları ilə  
kölgələnmişdi. Vestibüldə ağ-qara mərmər döşəmə üzərində çəhrayı-mirvari-kəhrəba rəngli şüşə dam 
örtüyünə doğru qalxan qızıla çəkilmiş yeddimərtəbəli eyvanlar görünürdü. 
Martin və Madelina Leoranı vestibüldə tapdılar. O, bapbalaca qzcığaz, sütunun qarşısını tutmuş çox 
böyük bir divanda əyləşmişdi. Leora sakit bir intizarla Madelinaya baxırdı. Martin fikir verdi ki, Leora, 
doğrudan da, səliqəsiz geyinib. Onun bal iyi verən saçlarının qara şlyapanın altında yöndəmsiz yığılması 
(şlayapa yox, əsl formasız  göbələk idi) Martinin vecinə də deyildi, amma o Leoranın geyimi ilə (onun 
üçüncü düyməsi qopmuş bluzu, dama-dama ətəyi, uğursuz açıq-qəhvəyi bolerosu vardı)  Madelinanın 
ciddi göy kostyumu arasındakı ziddiyyəti hiss etdi. Məyus idi, amma nədənsə bu hiss Leoranın əleyhinə 
işləmirdi. Martin onları müqayisə etdiyi vaxt (o bunu tələbkar təkəbbürlü kişi kimi dikbaşlıqla deyil, 
həyəcanla edirdi) Madelina onu daha çox qıcıqlandırırdı. Onun daha yaxşı libasda gəlməsi Martin üçün 
təhqiramiz idi. Martin öz mehribanlığı ilə Leoranın müdafiəsinə qalxmışdı, onu qucaqlamağa və 
düşməndən qorumağa can atırdı. 
Martin dodaqaltı mızıldandı: 
– …Mən düşündüm ki, siz. Qızlar, tanış olsanız yaxşıdır… Miss Foks, icazə verin miss Tozeri sizə təqdim 
edim… Mənim kimi gicbəsərin birinə savaş şahzadəsinin iki qızını tapmaq xoşbəxtliyi nəsib olub… 
Özü-özündə isə "Tfu, lənətə gələsən!"-dedi. 
Qızlar bir-birinə bir neçə əhəmiyyətsiz söz deyənə kimi, o, onları "Qrand-Otel"in məşhur restoranına 
tərəf sürüklədi. Burada yetərincə qızıl suyuna salınmış qəndillər, qırmızı məxmərli stullar, ağır gümüşlər 
və qızılı naxışlı yaşıl jilet geyinmiş yaşlı zənci-ofisiantlar var idi. Divarlar boyunca Pompey, Venesiya, 
Komo və Versal göllərinin gözəl şəkilləri asılmışdı. 
– Qəşəng zaldır! – Leora pıçıldadı. 
Sifətinin aldığı ifadəyə görə Madelina da eyni şeyi söyləməyə hazırlaşırdı. Əlbəttə ki, daha təfsilatlı 
şəkildə… Amma freskaları ikinci dəfə süzərək, söylədi: 
– O… çox böyükdür, amma… 
Martin həyəcan içərisində səhər yeməyini sifariş verdi. Orgiyaya  çaypulu ilə birlikdə cəmi dörd  dollar 
ödədi  və dörd dolların hamısını axırıncı sentinə kimi xərcləməyi özü üçün şərəf məsələsi hesab etdi.  
Martin öz-özlüyündə "Sen-Jarmen püre"sinin nə olduğunu təxmin etməyə çalışdığı vaxt əclaf ofisiant 
onun arxasında  sakitcə dayanmışdı, Madelina isə ilk hücumlarını edirdi. O, soyuq bir nəzakətlə sözləri 
uzada-uzada danışmağa başlamışdı: 
– Cənab Erousmit mənə deyib ki, siz  xəstəxanada xəstə baxıcısısınız, miss… Tozer. 
– Hə, buna oxşar bir şeydir. 
– Siz bunda maraqlı nəsə görürsünüz? 
– Aydındır... hə… Mənə maraqlıdır. 
– Güman edirəm ki, bu çox gözəl bir iş olmalıdır – başqalarının iztirabını yüngülləşdirmək… Əlbəttə, 
mənim işim –ingilis ədəbiyyatı müəllimi diplomunu almağa hazırlaşıram (onun dilində bu elə səsləndi ki, 
sanki, qraf titulu almağa hazırlaşır) – mənim işim yetərincə cansıxıcıdır, həyatdan qoparılmış kimiyəm. 
Dilin inkişafı qanunlarını və sairi öyrənmək məcburiyyətində oluram. Məsələlərə praktik yanaşmanız ilə, 
güman edirəm ki, sizə bu, yetərincə səfeh iş kimi görünə bilər.  
– Hə, bu ola bilər… Yox… Niyə ki, bu, yəqin ki, maraqlı olar. 
– Siz əslən Zenitdənsiniz miss… Tozer? 
– Yox, əslən balaca bir şəhərdənəm. Onu çətinliklə şəhər adlandırmaq olar… Şimali Dakotada. 
– Oooo… Şimali Dakotada! 
– Hə… Qərbdə… xeyli uzaqda… 
– Belə… Və siz Şərqdə çox yaşamaq fikrindəsiniz? 
Belə bir ifadəni Madelinaya onun Nyu-Yorkda yaşayan bir xalasıqızısı söyləmişdi, həm də istehza ilə. 
– Nə danışırsınız, yox… mən… Hə, mən burada çox yaşamaq fikrindəyəm. 
– Və… hm… bura sizin xoşunuza gəlir? 
– Əlbəttə, bura pis deyil. Mən böyük şəhərləri sevirəm… Burada çox şey görmək mümkündür. 
– Böyük? Hə, məncə… bu, məsələyə haradan baxmaqdan asılıdır, siz elə düşünmürsünüz? Mən Nyu-
Yorku böyük şəhər adlandırmağa adət etmişəm, amma… Əlbəttə… Yəqin ki, sizə Zenit və Şimali Dakota 
arasındakı təzad maraqlı görünür…  
– Hə əlbəttə, onlar qətiyyən oxşamırlar. 
– Mənə Şimali Dakota haqqında danışın. Ora necə yerdir? Məni həmişə qərb ştatları maraqlandırıb (bu 
da xalaqızından iqtibas idi). Orayla bağlı sizdə  hansı təəssürat var? 
– Mən nəsə sizi bir o qədər də başa düşmədim. 
– Mən ümumi təəssürat haqqında soruşuram. Təəssürat haqqında. 
– Aaa... Çoxlu buğda və çoxlu içveçli. 
– Amma mən başqa şeyi nəzərdə tuturdum. Mənə elə gəlir ki, orada yaşayanların hamısı bizimlə, şərqdə 
yaşayanlarla müqayisədə çox cəsur və çalışqandırlar.  
– Mən belə düşünmürəm. Bununla belə, bəlkə də, doğrudur.  
– Zenitdə tanışlarınız çoxdur? 
– Yox, bir o qədər də yox. 
– Siz doktor Borçellə tanışsınız, sizin xəstəxanada əməliyyat edir. Yaxşı insandır. Həm də təkcə yaxşı 
cərrah deyil, çox istedadlıdır. Gözəl oxuyur və  çox yaxşı ailədəndir. 
– Yox, mən, deyəsən, onu tanımıram, – Leora mızıldandı. 
– O-o-o-o, siz onunla tanış olmalısınız. Bundan başqa o… çox gözəl tennis oynayır. Onu həmişə Royal-
Ridcə, hər cür milyonçuların iştirak etdiyi səviyyəli yarışlara dəvət edirlər. Dəhşətli dərəcədə maraqlı 
adamdır. 
Bu anda Martin ilk dəfə olaraq nəsə deməyə çalışdı: 
– Maraqlıdır? O? Əşşi onda bir qəpiklik ağıl yoxdur. 
– Mənim əzizim, "maraqlıdır" sözünü tamam başqa mənada deyirdim! 
Martin susdu, o aciz və tənha idi, Madelina isə yenidən Leoraya hücuma keçmişdi. Onun hansısa 
korporasiyanın hüquq məsləhətçisinin oğlu ilə tanış olub-olmadığını və ya hansısa məşhur yeni başlayan 
aktrisanı, yaxud hansısa şlyapa mağazasını, hansısa klubu tanyıb-tanımadığını daha cəsarətlə soruşmağa 
başlamışdı. O, heç nədən çəkinmədən Zenit cəmiyyətinin "sütunlarının" adlarını sadalayırdı; bu adlar 
həmişə "Advokat tayms"ın "Kübar xronikası"nda hallandırılırdı – Kauks, Van-Entrim, Dodsvort. Martini 
qızın həyasızlığı təəccübləndirirdi. Onun yadına düşdü ki, Madelina bir dəfə Zenitdə xeyriyyə balında 
olub, amma ağlına belə gətirməzdi ki, o, məşhurlarla belə yaxındır. 
Əlbəttə, Leora – o, dəhşətdir! – onlar haqqında heç nə eşitməmişdi. Leora heç vaxt Madelinanın getdiyi 
konsertlərə, mühazirələrə, ədəbi qiraət axşamlarına getmirdi. 
Madelina yüngülcə çiyinlərini çəkdi və dedi: 
– Belə… Əlbəttə, öz xəstəxananızda o qədər cazibədar həkimlər və maraqlı alimlər görürsünüz ki, məncə, 
mühazirələr sizə yorucu təsir bağışlayar… Belə… – nəhayət, Leoradan əl çəkdi və nəvazişlə Martinə baxdı: 
– Hə, siz işi necə davam etdirmək fikrindəsiniz? Necə deyirlər, dovşanlar üzərində işi? 
Martin əsəbiləşdi. İndi düşünmədən hərəkət etmək məcburiyyətində idi: 
– Madelina! Hər ikinizi görüşdürdüm ki… Bilmirəm, siz dostlaşacaqısnız, ya yox, amma mən bunu 
istərdim, çünki… Özümə haqq qazandırmağa çalışmıram. Bu, öz-özünə belə alındı. Mən sizin hər ikinizlə 
adaxlanmışam və bilmək istəyirəm ki… 
Madelina yerindən sıçradı. O indiyə kimi hələ heç vaxt  bu qədər qürurlu və gözəl görünməmişdi. O, hər 
ikisini başdan-ayağa süzdü və… bir söz belə söyləmədən çıxıb getdi. Sonra qayıtdı, barmaqlarının ucu ilə 
Leoranın çiyninə toxundu və sakitcə onu öpdü: 
– Əzizim, sizə yazığım gəlir. Qismətinizə çətin tale düşüb. Zavallı uşaq! – Və çiyinlərini çəkərək çıxışa 
doğru yollandı. 
Martin sarsılmış halda belini büküb oturmuşdu, Leoraya baxmağa cəsarəti çatmırdı. 
Bir az sonra qızın əlinin təmasını hiss etdi. Gözlərini qaldırdı. Leora sakitcə, bir az da istehza ilə 
gülümsəyirdi: 
– Kürən, xəbərdarlıq edirəm ki, heç vaxt səndən vaz keçməyəcəyəm. Qoy lap onun söylədiyi kimi 
yaramaz ol, qoy məni dəli, utanmaz qız hesab etsinlər... Amma sən – mənimsən! Xəbərdarlıq edirəm, 
yeni bir nişanlı gətirib çıxartmaq fikrinə düşsən, səndə heç nə alınmayacaq. Mən onun gözlərini 
çıxararam! Bir də… özünlə bağlı mənasız xəyallara qapılma. Sən, məncə, əməlli-başlı eqoistsən. Amma 
yenə də… Mənimsən! 
Martin boğunuq səslə qıza adi, amma adiliyi ilə gözəl olan çox sözlər söylədi.  
Leoranın isə danışdıqları dağınıq idi: 
– Hiss edirəm ki, biz səninlə ondan daha çox bir-birimizə yaxınıq. Ola bilər ki, mənə ağalıq edə biləcəksən 
deyə, sənin dalınca sürünürəm deyə, o isə heç vaxt bunu etməzdi deyə, məndən yapışmısan. Onu da 
bilirəm ki, sənin üçün iş məndən daha əzizdir, ola bilər, özündən də əzizdir. Amma bir şey var ki… mən… 
axmağam,  sadəlövhəm, o isə yox. Mən, sadəcə, səninlə fəxr edirəm, Allah bilir nə üçün, amma sənə 
valeh olmuşam, onun isə səni özünə məftun etmək, ardınca sürünməyə vadar etmək üçün ağlı yetər.  
– Yox! And içirəm… məsələ onda deyil ki, mən sənə ağalıq edə bilərəm, Leora! And içirəm ki, məsələ 
bunda deyil! Məncə, belə deyil. Əzizim, lazım deyil, onun səndən ağıllı olduğunu düşünmək lazım deyil. 
Düzdür, dilli-dilavərdir. Ah… danışmağa dəyməz! Mən səni tapmışam! Mənim həyatım hələ indi başlayır! 
 
  
VII FƏSİL 
 
1 
 
Martinin Madelinaya və Leoraya münasibəti arasındakı fərq həyəcan yaradan təkbətək döyüşlə saf 
dostluq arasındakı fərq kimi idi. Elə ilk gecədəncə həm o, həm də Leora qarşılıqlı sədaqətə, məhəbbətə 
inandılar və bəzi məsələlərdə onun həyatı birdəfəlik müəyyənləşdi. O da vardı ki, Martin Leoraya nə 
qədər aludə olsa da, bu, onu durğunluğa gətirib çıxartmırdı.  
Qız gülümsəyə-gülümsəyə siqaret çəkəndə və ağzından halqavari tüstü buraxanda Martin onun balaca 
başında həyati müşahidələrlə bağlı gizlənən yeni-yeni kəşflərin üstünü açırdı. Leora onu özünə çəkirdi: 
ehtirasa gətirir və şən, səmimi ehtirasla ona cavab verirdi. Amma Martin o biri, cinsiyyəti olmayan 
Leoraya hər şeyi danışırdı. Həm də Qotlibə, bir də şübhələrlə əldən saldığı öz məninə danışdığından daha 
səmimi şəkildə... Qız isə balaca uşaq kimi başını tərpətməklə cavab verir,  işlətdiyi təsadüfi sözlərlə onu 
öz içində böyüyən şöhrətpərəstliyə və başqalarına tələbkar münasibətə daha çox inanmağa vadar edirdi. 
 
2 
 
"Diqamma Pi" bal təşkil etmişdi. Tələbələrin həyəcanlı pıçıldaşmalarından məlum olurdu ki, Uinnemak 
universiteti dünyəvi şöhrət qazanmağa başlayır, ona görə də onlar cəmiyyətin ümidini boş çıxara 
bilməzlər. Yəni hamı bir nəfər kimi "frak" adlandırılan ləyaqət simvolunu geyinərək balda iştirak 
etməlidir.  
Martin cəmi bircə dəfə – məlum əlamətdar hadisə zamanı frak geyinmək məcburiyyətində qalmışdı. 
Onda da onu universitet atelyesindən kirayə götürmüşdü. İndi isə "qüruru və sevinci olan" Leoranı 
cəmiyyət arasına çıxartmaq lazım idi, deməli, meydana öz frakında çıxmalıydı. Yadlaşmış övladlarının 
yaşadığı yeni, soyuq küçələri inamsızlıqla dolaşan qoca ər-arvad  kimi Martin və Leora bir-birinə dayaq 
verə-verə Zenitin ən iddialı universal mağazasına – "Benson, Henkli və Kox"a gəlmişdilər. Leora qırmızı 
ağacdan düzəldilmiş güzgülü gözəl dolablar, şapoklyaklar  və parıltılı şərflər, krem rəngli briclər 
qarşısında dayanaraq içini çəkirdi. Martin smokinqi geyinib onun fikrini bilmək üçün çıxanda (jiletin dərin 
kəsiyi arasından qatlama yaxalı köynək və uzun qəhvəyi qalstuk nəsə kəndçisayaq görünürdü) və 
prikazçik  yeni yaxalıqlar arxasınca yollananda, Leora dedi: 
– Lənət şeytana, Kürən, sən mənim üçün həddindən artıq qəşəngsən. Yox, öz paltarlarımla əlləşmək 
halında deyiləm… Amma sən elə şux görünürsən ki, məni əməlli-başlı kölgədə qoyacaqsan. 
Martin, az qala, qızı öpəcəkdi. 
Geri qayıdan prikazçik yaltaqlanmağa başladı: 
– Xanım, özünüz də görəcəksiniz ki, bu yaxalıq ərinizə necə yaxşı yaraşacaq.  
Sonra, prikazçik qalstuk seçməyə gedəndə Martin bir dəfə də onu öpdü. Qız köksünü ötürdü: 
– Uff! Sən həyatda çox şey qazanan adamlardansan. Heç vaxt ağlıma gəlməzdi ki, smokinq və kraxmallı 
yaxalıq geyinmiş kavalerə bərabər olmaq məcburiyyətində qalacağam. Yaxşı, birtəhər sənə yaraşmağa 
çalışaram. 
 
3 
 
"Diqamma"nın balı üçün universitetin qılıncoynatma zalı çox gözəl bəzənmişdi. Kərpic divarlar 
rəngbərəng bayraqlar, kağız xrizantemlər, gipsdən düzəldilmiş kəllələr və on fut uzunluğu olan taxta 
cərrah bıçaqları ilə dolu idi.  
Moqalisdə yaşadığı altı il ərzində Martin çox yox, cəmi on beş dəfə rəqs meydançasında olmuşdu; 
halbuki adam arasında qucaqlaşmanın normal qarşılandığı rəqslər universitetdə birgə təhsilin ən başlıca 
gözəlliyi hesab olunurdu. O, göy rəngli krepdeşin paltar geyinmiş və ürkəkcəsinə cəsarətli olmağa çalışan 
Leoranı zala gətirəndə, onunla, heç olmasa, bir dövrə tustep oynaya biləcəyi haqqında düşünmürdü də. 
Əvəzində isə dəhşətli dərəcədə istəyirdi ki, kişilər bir-birinə aman vermədən onu rəqsə dəvət etsinlər, 
ona məftun olsunlar, Leoraya diqqət göstərsinlər. Amma qüruru Leoranı hamıya və hər kəsə təqdim 
etməyə imkan vermirdi: elə görünə bilərdi ki, guya, o, öz dostlarından nişanlısı ilə rəqs etməyi xahiş edir.  
Onlar ikisi də geniş parketi gözdən keçirə-keçirə eyvanın altında səssiz dayanmışdılar, rəqs edənlərin 
axını isə ətrafa işıq saça-saça yanlarından ötüb keçirdi. Çox gözəl, qorxulu və arzu olunan bir axın... Leora 
ilə Martin bir-birlərini inandırmağa çalışırdılar ki, "Benson, Xenli və Kox"un nümunəvi kişi geyimi kimi 
təklif etdiyi qara jiletli smokinq tələbə balı üçün ən əlverişli kostyumdur. Amma balda çox gözəl ağ 
jiletləri gördükdə Martin dərhal ruhdan düşdü. Anqus Dyuer  – dahi cərrahın embrionu ağ əlcəklərini (lap 
ağ, dünyada ən iddialı ağ əşyanı) əllərinə taxa-taxa ov iti kimi onun yanından keçəndə bizim 
qəhrəmanımız özünü lap kəndli kimi hiss etdi. 
– Nə etmək olar, Leora, gedək, rəqs edək – sanki, bütün anqus dyuerlərə meydan oxuyurmuş kimi dedi. 
Onun bu dəqiqə hər şeydən daha çox istədiyi şey evə getmək idi. 
Rəqs ona sevinc gətirmirdi, halbuki Leora valsı çox yüngülcə oynayırdı, elə onun özü də pis rəqs etmirdi. 
Amma Leoranı qucaqlaması belə onu sevindirə bilmədi. Zalı fırlana-fırlana gördü ki, Dyuer tibb 
fakültəsinin dekanı, baş həkim Silvanı əhatə etmiş gözəl qızların, zərif xanımların dəstəsinə qatılıb. 
Anqus, görünür, buranın "öz adamı" hesab olunurdu. O, sürüşə-sürüşə, astaca yırğalanaraq və zirək 
tərpənərək ən gözəl qızı valsa dəvət etmişdi. Martin ona qanmaz adam kimi nifrət etməyə çalışdı, amma 
xatırladı ki, Anqus Dyuer dünən məşhur "Siqma Ksi" təşkilatına seçilməyə layiq görülüb. 
O, Leora ilə birlikdə geriyə, əvvəlcə dayandıqları eyvan altındakı həmin yerə, daha doğrusu, öz 
yuvalarına, yeganə etibarlı sığınacağa qayıtdı. Yeni kostyumun tələb etdiyi saymazyana tonla danışmağa 
çalışan,  Leoraya fikir verməyib öz qızları ilə yanlarından gülə-gülə keçən kişilərə ürəyində lənət yağdırdı. 
– Hələ ki adam azdır, – o narahatlıqla dedi, – bir azdan hamı yığılacaq və sən doyunca rəqs edəcəksən. 
– Mən heç belə də darıxmıram. 
(Aman Allah, heç olmasa, bir nəfər yaxınlaşıb zavallı qızı rəqsə dəvət edəydi!) 
Martin tibb fakültəsinin rəqqasları arasında məşhur olmadığına görə özünü söydü. Təəssüf etdi ki, Klif 
Kolson yoxdur – Klif hər cür yığıncaqları sevirdi, amma frak, yaxud smokinq üçün var-yoxdan çıxa 
bilməzdi. Sonra, sanki, sevgilisini görürmüş kimi sevinən Martin Ervinq Uotersin onlara yaxınlaşdığını 
gördü. Martin düz üç dəfə ümidləndi və məyus oldu və budur, onun bütün təkəbbürü yoxa çıxdı. Əlbəttə 
ki, Leoranın özünü xoşbəxt hiss etməsi naminə… 
"Əgər o, universitetdəki ən dəyərsiz dəmdəməki ilə rəqs etməyə getsə və bu gecəlik mənə "istefa" 
versəydi, bir damcı da məyus olmazdım… Nə olursa olsun, təki o əylənsin! Bəlkə, Dyueri dilə tutum?... 
Yox, bircə buna dözə bilmərəm: Bu iyrənc snoba  yaltaqlanmaq?! Bəlkə, risk edim?"  
Yenicə gələn Gonbul Pfaff yumrulana-yumrulana zala girdi. Martin qollarını açaraq ona tərəf yüyürdü:  
– Hello! Pfaffi! Sən tək gəlmisən? Mənim dostumla tanış ol – miss Tozer. 
Gonbulun domba gözləri Leoranın yanağının allığına və kəhrəba rəngli saçlarına maraqla baxdı.  
– Çox şadam… Yeni rəqs başlayır… İcazə verərsiniz, – elə nəzakətlə ləhlədi ki, Martin buna görə onu 
öpməyə belə hazır idi.  
O bütün rəqsi təklikdə necə dayandığının fərqinə belə varmadı: sütuna söykənir və sevinirdi. Onu yüksək 
alturizm  hissi bürümüşdü. Heç divar qarşısında əyləşərək dəvət gözləyən qızları da görmürdü.  
Sonra Martin Pfaffın Leoranı iki qəşəng "diqamma"çıya təqdim etdiyini gördü və onlardan biri qızı 
növbəti rəqsə dəvət etdi. Bundan sonra Leora qəbul edə biləcəyindən daha artıq dəvət aldı. Martinin 
sevinci içində dondu. Ona elə gəldi ki, Leora öz kavalerlərinə həddindən artıq bərk qısılır, onların 
hərəkətlərini həddindən artıq itaətkarcasına təqib edir. Beşinci rəqsdən sonra Martin artıq  özündən 
çıxdı: "Əlbəttə! Onun üçün yaxşıdır. Mənim burada tək qaldığımı görmək üçün vaxt da tapa bilmir. 
Mənsə burada durur, axmaq kimi onun şərfini tuturam. Onun üçün yaxşıdır! Amma mən, ola bilər, rəqs 
etmək istəyirəm… Gör bir, ağzı qulağının dibinə gedən zırrama Brindl Morqanın üzünə necə gülür, 
lə…lə…lənətə gəlmiş sarsağın üzünə… Oooo, biz hələ səninlə danışacağıq, xanım qız! Bu əclaflar isə onu 
mənim əlimdən almaq üçün dəridən qabıqdan çıxırlar. Mənim sevdiyimi, mənim bircə dənəmi! Ona görə 
ki, məndən yaxşı rəqs edirlər, bir də bir yerlərini yaxşı bururlar…. Leora da qulaqlarını sallayıb onların 
ucuz komplimentlərinə qulaq asır… Yaxşı, xanım qız, bizim sizinlə çox mehriban söhbətimiz olacaq!" 
Ayaqlarını bir-birinə vuraraq təzim edən üç tələbənin gözlədiyi Leora onun yanına qayıdanda Martin 
donquldanırdı: 
– Oooo, sən mənə görə narahat olma! 
– Sən bu rəqsi qazanmaq istəyirsən? Şübhəsiz, o, sənindir! 
O, qızın düz üzünə baxdı. Leora Madelinanın öz hərəkətlərini seyrçilərlə uyğunlaşdırmaq məharətinə 
qətiyyən malik deyildi. Antrakt vaxtı – nə qədər ki, Martin üz-gözünü turşutmuşdu – Leora parket 
döşəməli zalın ölçüləri, qəşəng partnyorları haqqında danışırdı. Elə ki, orkestr yenidən guruldamağa 
başladı, Martin əlini ona doğru uzatdı.  
– Yox, – Leora dedi, – səninlə danışmalıyam. 
O, Martini bir küncə çəkdi və hücuma keçdi: 
– Kürən,  mənə qısqac baxışlarla baxmağını axırıncı dəfə görüm. Ooo, bilirəm. Qulaq as! Biz bir yerdə 
olacağıqsa – əminəm ki, belə də olacaq – mən istədiyim adamla rəqs edəcəyəm.  Onlarla şitlik də 
edəcəyəm, özü də nə qədər istəsəm…. Ziyafətlərdə, hər cür belə tədbirlərdə onsuz da darıxıram.  Çünki 
danışmaq üçün söz tapa bilmirəm! Amma rəqsi sevirəm, həm də özümü istədiyim kimi aparmaq 
fikrindəyəm. Sənin başında bir damcı da olsa ağlın olsaydı, bilərdin ki, səndən başqa heç kim vecimə də 
deyil! Mən səninəm! Həmişəlik olaraq! Sən hansı axmaqlığı edirsənsə, et… Çox güman ki, həyatın boyu 
sən saysız-hesabsız axmaqlıqlar edəcəksən. Yəni bir daha məni qısqanmaq fikrinə düşsən, bir kənara 
çəkil və… Utanmırsan?!  
– Qətiyyən qısqanmırdım… Ancaq yox, qısqanırdım. Ohhh, bu, məndən asılı deyil. Səni elə sevirəm ki! 
Qısqanmasaydım, məhəbbətim daha gözəl olardı! 
– Çox gözəl. Qısqan, amma qısqanclığını öz içində saxla. İndi isə gedək rəqs edək. 
O, Leoranın köləsi idi. 
 
4 
 
Uinnemak universitetində saat on ikidən sonra rəqs etmək ədəbsizlik hesab olunurdu və adətən bu vaxt 
qonaqlar dəstə ilə "İmperial" kafesinə yollanırdılar. Saat səkkizdə bağlanan "İmperial" isə bu gün gecə 
saat birə qədər açıq olacaq, adamları başdan çıxardan, bir azca da pozğun əyləncə ilə dolub-daşacaqdı. 
Gonbul Pfaff ciqa  oynayırdı, başqa bir zirək tələbə isə əlləri üstə qalxaraq salfetlə ofisiantın təqlidini 
çıxarırdı; bir qız isə (ümumiyyətlə, çoxları onun haqqında mənfi fikirdə idilər) papiros çəkirdi.  
Klif Kloson kafenin qapısı ağzında durub Martin və Leoranı gözləyirdi. O, həmişəki kimi parıltılı boz 
kostyumda və göy flanel köynəkdə idi. 
Klif özünü Martinin bütün dostlarını mühakimə edə biləcək avtoritet hesab edirdi. Leora ilə hələ tanış 
olmamışdı. Düzdür, Martin ikili nişanlanma haqqında ona söyləmişdi. İzah etmişdi ki, Leora dünyada ən 
sevimli qızdır. Amma o, mədhedici epitetlərini Madelinanı tərifləmək üçün sərf etdiyindən və Klifin 
səbrini tükəndirdiyindən, artıq dostu onu dinləmir və Leoraya yoldan çıxaran növbəti qadın kimi nifrət 
etməyə hazırlaşırdı.  İndi isə o, qızı sınayıcı və ədavətli baxışlarla başdan-ayağa süzdü. Sonra astadan 
dedi: 
– Gözəldir, heç sözüm yoxdur, irad tutmağa bir şey tapa bilmirəm! 
Onlar bufetdən özləri üçün buterbrod, qəhvə və üçqatlı tort gətirəndə, Klif danışmağa başladı: 
– Hə… Bu dəbdəbəli və gözəl geyimlər içindən çıxıb mənim yanıma gəlməyi ayıb bilməmək sizin kimi frak 
geymiş payız bülbülləri tərəfindən əsl alicənablıqdır. Eh, çox iyrənc bir vəziyyət alındı. Mən bir tərəfdən 
həm Angel Dyuer və başqa möhtərəm yoldaşlarla vaxt keçirtmək sevincindən məhrum oldum, həm də 
gecəyarıya kimi poker oynadım. Yeri gəlmişkən, sizin bu ağsaqqal avaralar dəstəsinə altı dollar on sent 
duzub. Hə, Leora, güman edirəm ki, siz Martikinslə artıq tennis haqqında bütün problemləri müzakirə 
etmisiniz … Monte-Karlo haqqında da…digər məsələlər haqqında da… danışmısınız. 
Leora insanları olduqları kimi qəbul etmək qabiliyyətinə malik idi. Klif gözlərini qıyaraq gözlədiyi vaxt o, 
sakitcə toyuq əti ilə hazırlanmış buterbrodu gözdən keçirir və… mızıldanırdı: 
– Aha! 
– Afərin! Elə bilirdim ki, Mart kimi mənə mühazirə oxuyacaqsınız: "Əgər sən kobud adamsansa, bu hələ o 
demək deyil ki, bununla öyünməlisən" və sairə, və ilaxira. 
Klif Leoranın mərhəmətli və qeyri adi dərəcədə mülayim yoldaşına çevrildi. Keçmiş muzdur, kitab yayımı 
üzrə keçmiş agent, keçmiş mexanik olan Klif o qədər az pula və elə dəhşətli fərqlənmək istəyinə malik idi 
ki, çarəsizlikdən kasıblığı və davakarlığı ilə öyünürdü. Amma, görünür, onun bu maska altındakı 
lovğalığını görə bilən Leora Martinin xoşuna gəldiyi kimi, onun da tez xoşuna gəlmişdi. Çünki Klif 
əylənməyə başladı.  
Martin dekan Silvanın dəbdəbəli qadınları ilə tindəki stulda əyləşən Anqus Dyuer də daxil olmaqla, bütün 
insanlara qarşı mərhəmət hiss edirdi. Nə üçün belə etdiyini bilmədən, o birdən yerindən sıçradı və 
adamların içi ilə keçərək irəli addımladı. Əlini uzadaraq təntənə ilə dedi: 
– Anqus, qardaş, səni "Sikma Ksi"yə qəbul olunmağın münasibətilə təbrik etmək istəyirəm! 
Dyuer ona uzadılmış ələ əvvəllər gördüyü, amma təyinatını bilmədiyi  silaha baxırmış kimi baxdı. Onu 
tutdu və ehtiyatla sıxdı. Amma Dyuer üzünü çevirmədi: o, kobud adamdan daha betər idi. Təpədən 
dırnağa kimi səbirli və təkəbbürlü görünürdü. 
– Hə, uğurlar arzulayıram, – Martin qətiyyətsiz halda pıçıldadı. Elə bil, coşqunluğuna su çiləmişdilər.  
– Sən çox lütfkarsan. Təşəkkür edirəm. 
Martin baş verənlər haqqında dünya faciəsi kimi danışmaq üçün Leora və Klifin yanına qayıdırdı. Onlar 
Anqus Dyuerin güllələnməyə layiq olduğu ilə razılaşdılar. Dyuer isə bu arada dekan Silvagilin ardınca 
gedərək onların yanından keçdi və Martinə başı ilə işarə etdi, o, isə cavabında yalnız gözlərini qırpdı. 
Martin bu arada özünü eyni zamanda həm alicənab, həm də qocalmış adam kimi hiss edirdi.  
Vidalaşarkən Klif Leoranın əlini ovcunun içində tutaraq danışmağa başladı: 
– Mənim günəşim, Martini həddindən artıq dəyərləndirirəm, amma bir vaxtlar qorxurdum ki, o ilişəcək… 
ayrı-ayrı qadınlara… onlar da onu çox asanlıqla kübar məclis avarasına çevirəcəklər. Mən özüm 
avarayam. Tibdən professor Robertşodan da pis baş çıxarıram. Amma bu tifildə azacıq da olsa vicdan 
qalıb,yəni mənim tayım deyil. Ona görə də onun özünə yaxşı bir qız axtarıb tapdığı üçün çox şadam… 
Görürsünüz də, necə rabitəsiz danışıram?! Amma icazə verin sizə bir şeyi deyim: ümid edirəm ki, Klif əmi 
sizdən bərk xoşu gəldiyini söyləsə, bundan inciməzsiniz. 
Martin Leoranı ötürüb evə qayıdanda saat dördə az qalırdı. O yata bilmədi. Anqus Dyuerin dikbaşlığı həm 
Erousmiti, həm də dolayısıyla Leoranı təhqir etmiş və onu özündən çıxartmışdı. Amma Martinin 
uşaqcasına qəzəbi tutqun bir həyəcana çevrildi. Bəlkə, snobizminə və dayazlığına baxmayaraq Dyuerdə 
onun – Erousmitin məhrum olduğu nəsə başqa şey var?  Zəhlətökən yumoru, fermer stilində danışıqları 
və yaxşı ədəb qaydalarında yalnız poza verildiyini görməsi ilə Klif… O həyata həddindən artıq yüngül 
yanaşmırmı? Axı aydın görünür ki, Dyuer özünün balaca inadkar beyninə sahib çıxmağı və idarə etməyi 
bacarır… Bəlkə, eksperiment texnikası kimi özünü aparma qaydaları texnikası da mövcuddur? Qotlibin 
mahir professionala məxsus texnikası ilə əks qütbdə duran Ayra Xinklinin ləng koppuş əlləri… Yoxsa 
bütün bu suallar artıq xəyanətkarlıqdır, Dyuerin öz bayağı  fikirlər obrazına güzəştə getməkdir? 
O, elə yorulmuşdu ki, açıq gözlərinin qarşısında odlu qığılcımlar oynaşırdı. Bu gecə ərzində söylədiyi, 
yaxud eşitdiyi bütün ifadələr beynində fır-fır fırlanırdı… Beləcə, onun əzgin bədəni həyəcanlı səslərin 
burulğanında yavaş-yavaş gicəllənməyə başladı. 
 
5 
 
Martin səhəri gün tibb şəhərciyində veylləndiyi vaxt gözlənilmədən Anqusla rastlaşdı; O, özünü ondan 
borc götürmüş, amma çətin ki, qaytarmağa hazırlaşan adamla rastlaşıbmış kimi günahkar və pərt hiss 
etdi. Adəti üzrə "Hallo!" dedi, sonra söz tapa bilmədi, tutuldu və ayağı bir-birinə dolaşa-dolaşa yoluna 
davam etdi. 
– Aaaa, Mart! – Anqus onu səslədi. O, ifrat dərəcədə sakit idi, – yadıma gəlir ki, sən dünən mənə nəsə 
deyirdin? Amma çıxanda fikir verdim ki, elə bil, incik görünürsən. Bəlkə, özüm də istəmədən səninlə 
kobud rəftar etmişəm? Belədirsə, bağışla, iş ondadır ki, dünən başım bərk ağrıyırdı. Qulaq as. "Nə kimin 
xoşuna gəlir"ə dörd biletim var, Zenitdə, beşinci gün axşam: orijinal Nyu-york tamaşasıdır. Baxmaq 
istəyirsən? Balda səni gözəl bir qızla gördüm. Bəlkə, o da bizimlə gəlmək istəyər, özü ilə də hansısa 
rəfiqəsini gətirər? 
– Yaxşı… ona zəng edərəm. Çox lütfkarsan… 
Leora razılaşdı və özü ilə Nelli Bayers adında təcrübəçi tibb bacısını gətirəcəyinə söz verdi. Amma elə 
buna görə də Martin dalğın bir düşkünlüyə qapılaraq şübhələnməyə başladı: 
"Görəsən, doğrudanmı, dünən onun başı ağrıyırdı?" 
"Görəsən, o biletləri necə əldə edib? Kimsə bağışlayıbmı?" 
"Görəsən, o, niyə ağsaqqal Silvanın dördüncü qızını dəvət etmir? Birdən o, Leoranı küçə qızı hesab 
edər?" 
"Şübhəsiz ki, o, heç vaxt heç kimlə sözün əsl mənasında dalaşmır. Bizim  hamımızla da dostluq 
münasibətində olmaq istəyir ki, zamanı gələndə əməliyyat olunmaq üçün yanına xəstə göndərək. Axı o 
vaxtlar biz əyalətlərin hansındasa mənasız həyat keçirəcəyik, o isə dahi və yeganə olacaq".  
"Nə üçün belə asanlıqla təslim oldum?" 
"Cəhənnəmə ki! Təki Leora sevinsin… Şəxsən mənim belə bir əyləncəyə ehtiyacım yoxdur… Bununla belə, 
əlbəttə ki, gözəl geyimli gözəl qadınlara baxmaq və başqalarından heç də pis geyinməmək yaxşı olardı". 
 
6 
 
Səssiz qərbi Zenit üçün "orijinal Nyu-York tamaşası" hadisə demək idi (pyesin özü necə olursa-olsun). 
Dodstvort Teatrı ağzınacan Royal-Ricdəki möhtəşəm evlərdən gəlmiş aristokratlarla dolu idi. Leora və 
Nelli Bayers zadəganlara heyranlıqla baxırdılar – İelsk Universitetinin, Harvard və Prinstonun yetirmələri, 
vəkillər və bankirlər, avtomobil zavodlarının sahibləri və daşınmaz əmlak varisləri, qolf virtuozları, Nyu-
Yorku yaxşı tanıyanlar… Onların hamısı diqqət çəkən xanımları ilə birlikdə ilk sıralarda əyləşmişdilər. Miss 
Bayers "Şəhər xəbərləri"ndə tez-tez adları hallanan Dodsvordları tanıdı.  
Leora və miss Bayers əsərin qəhrəmanı  qubernatorluqdan imtina etdikdə ona valeh oldular. Martin 
tamaşadakı qadının Leoradan gözəl olduğuna görə təşvişə düşdü. Anqus Dyuer (o, bütün tamaşalar 
haqqında hər şeyi bildiyini göstərməyə çalışırdı, halbuki, həyatı boyu cəmi  beş-altı tamaşa görmüşdü) 
etiraf etdi ki, "Adirondaks dağlarında Cek Vanduzenin düşərgəsi. Növbəti gün. Qürub" səhnəsini təsvir 
edən dekorasiyalar çox gözəldir. 
Martin qonaqpərvər əhval-ruhiyyədə idi. O, hamını şam yeməyinə qonaq edəcəkdi. Özü də kimsədən 
etiraz eşitmək istəmirdi. Miss Bayers xatırlatdı ki, on ikiyə on beş dəqiqə qalmışa qədər xəstəxanaya 
qayıtmalıdırlar, amma Leora laqeyd halda dedi:  
– Eeee, vacib deyil. Pəncərədən girərəm. Səhər-səhər yerimizdə olarıqsa, qoca pişik bizim gec 
qayıtdığımızı heç cür sübut edə bilməz. 
Miss Bayers başını bulayaraq təklifi qəbul etmədi və tramvaya doğru yüyürdü. Leora, Anqus və Martin 
isə  Epşteynin "Köhnə Yurinberq" kafesinə papye-maşedən  hazırlanan yaraqlara baxa-baxa və tünd 
içkilər haqqında alman kəlamlarını eşidə-eşidə birlikdə xüsusi dad verən isveç pendiri ilə pivə içməyə 
yollandılar.  
Anqus Leora ilə Martinə məhəbbət dolu baxışmasını müşahidə edir, Leoranı təpədən-dırnağa süzürdü. 
Hə, ağıllı bir cavan oğlan qızla dostlaşıb, amma bu qız onun cəmiyyətdə böyük müvəffəqiyyət 
qazanmasına səbəb ola bilməyəcək. Gəncliyə xas olan qarşılıqlı ehtiras, yəqin ki, Martinlə Leora arasında 
da var idi. Amma görünür, Anqus üçün bu, anlaşılmazı idı. O qərara gəldi ki, Leora asanlıqla əldə oluna 
bilər. Nəzakətlə Martinə göz vuraraq, qızı bişirməyə başladı. 
– Ümid edirəm ki, tamaşa xoşunuza gəlib? – o iltifat göstərdi. 
– Ah…Hə… 
– Eh, sizin ikinizə də qibtə edirəm. Əlbəttə, qızların romantik gözlü Martinə nə üçün vurulduqlarını başa 
düşürəm. Mənim kimi quru adam isə elə hey işləməli, işləməlidir… Heç kimin mənə yazığı gəlmir. 
Təəssüf! Amma öz qismətimə layiqəm, çünki qadınlardan çəkinirəm.  
Leora gözlənilmədən meydan oxuyurcasına danışdı: 
– Kimsə belə danışırsa, bu o deməkdir ki, o qadınlardan qətiyyən çəkinmir, sadəcə, onlara nifrət edir. 
– Nifrət edir? Nə danışırsınız, əzizim, vicdanla desək, mən don Juan olmaq arzusundayam. İş orasındadır 
ki, bacarmıram. Bəlkə, siz mənə öyrədəsiniz? – Anqus tərbiyə yağan səsi ilə yaltaq-yaltaq soruşdu. O, 
hind donuzunun əməliyyatında olduğu kimi, fikrini bütünlüklə bir istiqamətə – Leoraya yönəltmişdi. 
Leora aradabir Martinə baxıb gülümsəyirdi. Sanki, baxışları ilə ona "Qısqanma, ay dəli. Məni yoldan 
çıxarmağa çalışan bu adama qarşı tamamilə laqeydəm", – deyirdi. Amma Anqusun riyakar arxayınlığı, 
onun gözlərinə, hazırcavablığına, təvazökarlığına söylədiyi təriflər qızı yüngülcə məst etmişdi.   
Martinin qısqanclıqdan ürəyi bulanırdı. O, getmək lazım gəldiyini bildirdi. Leora həqiqətən də işə çox gec 
qayıda bilməzdi.  
On ikidən sonra tramvay nadir hallarda işləyirdi və ona görə də onlar xəstəxanaya piyada yollandılar. 
Küçələrin səssizliyində ayaq səsləri aydın eşidilirdi. Leora ilə Anqus hələ də gərgin və mənasız söhbəti 
davam etdirirdilər, Martin isə onların yanı ilə sakitcə, qaraqabaq və öz qaşqabaqlılığı ilə məğrur-məğrur 
addımlayırdı.  Qarajlar arasındakı keçidlərdən adlayaraq Zenit xəstəxanasına – bütün kvartal boyu 
uzanan iri binaya çatdılar; işıqsız pəncərələr beş cərgə boyunca sıralanmışdı, təkcə bir neçə yerdə zəif 
ləkə kimi işıq görünürdü. Ətrafda bir dənə də olsun ins-cins gözə dəymirdi. Birinci mərtəbənin 
pəncərələri yerdən cəmi beş fut hündürdə yerləşirdi. Martin Anqusla birlikdə köməkləşərək Leoranı 
dəhlizdəki yarıaçıq pəncərənin daş çıxıntısı üstünə qaldırdı. Qız aşağı sürüşərək pıçıldadı: 
– Təşəkkür edirəm! Gecəniz xeyirə qalsın! 
Martin ürəyinə boşluq və narahatlıq hakim kəsilmişdi. Gecə soyuq və qəmli idi. Gözlənilmədən onların 
başı üstündəki pəncərədə işıq yandı və iniltiyə çevrilən qadın çığırtısı eşidildi. Martin ayrılığın faciəsini 
yaşayırdı: onsuz da həyat qısadır, o, isə hər dəfə Leora ilə birlikdə olmaq imkanını əldən verir. 
– Onun dalınca keçəcəyəm, baxım görüm sağ-salamat çatdımı? – dedi. 
Pəncərənin buz bağlamış altlığı öz soyuqluğu ilə onun əllərini yandırdı. Buna baxmayaraq, o tullandı, dizi 
üstə qalxdı, pəncərədən tələsik içəri girdi. Balaca elektrik lampası ilə işıqlanan dəhlizdə – ondan irəlidə 
Leora çömələrək pilləkənə doğru gedirdi. Martin – o da çöməlmişdi – qızın dalınca qaçdı. O, yaxınlaşıb 
Leoranın əlindən tutanda qız qışqırdı. 
– Necə lazımdır sağollaşa bilmədik, – Martin mızıldandı, – bu lənətə gəlmiş Dyuerə görə… 
– S-s-s-s! Səni burada tutsalar, məni öldürəcəklər! İstəyirsən ki, məni qovsunlar? 
– Bəs səni mənə görə qovsalar,  heyifslənərsən? 
– Hə… daha doğrusu, yox… amma o zaman sən də universitetdən atıla bilərsən, mənim əzizim. Əgər… 
Martinin nəvaziş dolu əlləri hiss etdi ki, qız həyəcandan titrəyir. Martin dörd gözlə dəhlizin dərinliyinə 
baxır və onun qızışmış fantaziyası gizlənən siluetlər, qapıdan boylanan gözlər yaradırdı. Leora, nəhayət, 
cəsarətə gələrək köksünü ötürdü: 
– Burada danışmaq olmayacaq. Gedək mənim otağıma.  Mənimlə qalan qız bir həftəlik gedib. Bax, 
burada, kölgədə dayan. Yuxarıda heç kim olmasa, dalınca gələcəyəm.  
O, dəhlizlə qızın ardınca yavaş-yavaş addımlayırdı. Nəhayət, ağ qapıya çatdı, nəfəsini saxlamağa çalışaraq 
kandardan içəri girdi. Qapı bağlanan kimi, bu yoxsul otaq onu bərk həyəcanlandırdı. Açılıb-yığılan 
çarpayı, ailə üzvlərinin şəkilləri və döşəkağının əzilmiş görünüşü… Martin Leoranı qucaqladı, amma 
əllərini onun sinəsinə dayayan qız müqavimət göstərərək gileylənirdi: 
– Sən yenə də qısqandın! Sən necə mənə etibar etməyə bilərsən? Özü də belə  bir axmağa görə! De, rica 
edirəm… Qadınlar onu sevmirlər! Onu sevməyə çalış görüm! O, özü-özünü həddindən artıq çox sevir! 
Sən isə məni ona qısqandın! 
– Qısqanmırdım… Ancaq… hə, başqa cür ola da bilməz! Oturub, özü də səninlə arama girib kaftar kimi 
gülümsəyirdi… Mən isə səninlə danışmaq, səni öpmək istəyirdim! Yaxşı! Boynuma alıram ki, səni həmişə 
qısqanacağam. Sən özün mənə etibar etməlisən. Heç nəyə yüngül baxmıram, həmişə də belə olacaq… 
Ohh, inan mənə… 
Onların dərin, ehtiraslı öpüşü Anqusla hədər yerə itirilmiş gecədən sonra ikiqat məstedici idi. Hər ikisi 
unutmuşdu ki, baş tibb bacısı qəzəblə içəri soxula bilər. Yaddan çıxarmışdılar ki, Anqus aşağıda gözləyir. 
"Cəhənnəm olsun Anqus, qoy evə getsin!" Martin yalnız göz qapaqları yumulanda və uzun sürən 
tənhalığı qeyb olanda düşünməyə macal tapa bildi.  
– Gecən xeyirə qalsın, sevgilim, ömürlük sevgilim, – o, həyəcan içində dedi. 
Dəhlizin sakit şəffaf toranlığında Anqusun əsəbiləşib çıxıb getdiyini ağlına gətirəndə güldü. Amma 
pəncərədən baxanda gördü ki, Anqus artırmada büzüşüb yatır. Martin aşağı tullanaraq fit çaldı, amma 
elə o saat da səsini kəsdi. Çünki qaranlıqdan güclü, yekəpər bir oğlan çıxdı. Özü də, deyəsən,  qapıçı 
formasında idi. O   çığırdı: 
– Ələ keçdin! Cəld geri, klinkaya, orada araşdırarıq, görək,  bura nə üçün dırmaşmısan! 
Onlar əlbəyaxa oldular. Martin bütün gücünü səfərbər etdi, amma qarovulçunun zərbələri möhkəm 
çıxdı. Çirkli paltar və çirkli bədən qoxusu Martini əməlli-başlı boğurdu. O rəqibinin baldırına bir təpik 
ilişdirdi, sifətinə, qırmızı yanağına vurdu, onun qolunu burmağa çalışdı. Nəhayət, sıyrılıb əlindən çıxdı. 
Qaçmaq üçün yerindən sıçradı, amma azca gedib dayandı. Çünki Leoranın əzabverici nəvazişindən sonra 
güləşmə onu daha çox acıqlandırmışdı. Özündən çıxan Martin qarovulçunun üzünə baxırdı. 
Yuxudan oyadılmış Anqus isə qəflətən Martinin yanında peyda olaraq cır səslə çimçişə-çimçişə bağırırdı: 
– Gedək! Tez gedək! Əngəldən uzaq! Hər yetən əclafa əl bulamaqdan xoşun gəlir?  
Bu sözü eşidən qarovulçu nərildədi: 
– Əclaf? Mən  əclafam? İndi sənə göstərərəm! 
O, Anqusun yaxasından tutdu və ona yaxşı bir şapalaq ilişdirdi.  
Küçə fənərinin yuxulu işığında Martin bu adamın necə özündən çıxdığını görürdü. Hissiyatı keyləşmiş 
Anqus qarovulçuya baxırdı… Yox, o qatil idi və onun gözləri qatilin qorxunc gözləri kimi parlayırdı. Ən 
təcrübəsiz insan belə bu gözlərdəki ölüm hədəsini asanlıqla oxuya bilərdi. Anqus dişlərini qıcayaraq 
ancaq bunu deyə bildi: 
– O, mənə toxunmağa cürət etdi? – Anqusun əlində cib bıçağı parladı, o qarovulçunun üstünə tullandı, 
böyük səylə və əsəbi halda onun boğazını kəsməyə çalışdı.   
Onu saxlamaq istəyən Martin polismenin küçə səkisinə dəyən dubinkasının qorxulu səsini eşitdi. Martin 
bir az arıq idi, amma saman qalaqlamaq və telefon xətti çəkmək məcburiyyətində olmuşdu. O, 
qarovulçunu sol qulağına atdığı dəqiq zərbə ilə vurub gic etdi, Anqusun əlindən tutdu və onu sürüyüb 
aparmağa çalışdı. Onlar hansısa həyətdən adlayaraq dalan boyu yüyürməyə başladılar. Və darvazadan 
təzəcə qaçıb keçmişdilər ki, işıqlarını yandıraraq guruldayan gecə tramvayı döngədən buruldu. Onlar 
ondan geri qalmamaq üçün qaçdılar, tramvayın pilləkəninə atıldılar və… artıq təhlükəsizlikdə idilər. 
Anqus arxa meydançada dayanmışdı… içini çəkirdi: 
– Aman Allah! Nə üçün onu öldürmədim! O, öz çirkli əlləri ilə mənə toxundu! Martin! Məni tut, buraxma! 
Elə bilirdim ki, artıq belə bir problemim yoxdur. Bir dəfə, yeniyetmə vaxtı, az qala, bir adamı 
öldürmüşdüm… Aman Allah, niyə bu murdar donuzu doğramadım axı… 
Tramvay şəhərin mərkəzinə çatanda Martin Anqusu dilə tutmağa çalışdı: 
– Oberlin-avenyuda gecə qəlyanaltısı var, biz orada bir qədəh ağ ala bilərik. Gedək. Sənə içmək lazımdır.  
Rəsmiyyətpərəst Anqus yırğalanır və ayaqları bir-birinə dolaşırdı. Martin dartaraq onu qəlyanaltıya 
gətirdi. Hər yer tomat sousu şüşələrilə dolu idi. Onlar qranit kimi ağır  qəhvə fincanlarında su qatılmamış 
viski içdilər. Anqus ona baxan avaralara fikir vermədən sifətini paltarının qolunda gizlədərək ağlayırdı, 
sonra ağlını itirənə qədər içib sərxoş oldu və Martin onu evə sürüklədi. Pansionun otağında, Klipin 
xorultusu altında, Martin üçün gecə həddindən artıq inanılmaz görünürdü. Hər şeydən daha ağlasığmaz 
isə Anqus Dyuer idi. "Beləliklə o, həmişəlik mənim dostum olacaq! Çox gözəl!" 
Səhəri gün anatomiya korpusunun vestibülündə Martin Anqusla rastlaşdı və özünü onun üstünə atdı. 
Amma Anqus dedi: 
– Sən dünən axşam həddindən artıq keflənmişdin, Erousmit. İçməyi bacarmırsansa, yaxşı olar ki, 
birdəfəlik daşını atasan.  
Sonra soyuqqanlı və aydın baxışlarla yoluna davam etdi.  
 
VIII FƏSİL 
 
1 
 
Bu arada Martinin işi öz qaydası ilə gedirdi: o Maks Qotlibin yanında assistentlik edir, tələbə-
bakterioloqları öyrədir, mühazirələrə və klinikalara baş çəkirdi. Yəni  sutkada on altı saat işləyirdi, özü də 
dincəlmədən. Hərdənbir müstəqil təcrübə aparmaq, ya da fransız və alman bakterioloji jurnallarının 
həyəcanverici dünyasına baş vurmaq üçün axşamlar vaxt tapır, sonra da qürrələnə-qürrələnə Qotlibin 
evinə gedirdi.  
O evdə rütubət çəkmiş qəhvəyi rəngli divar kağızlarının üstündə Bleykin qravüraları və Koxun 
avtoportreti asılmışdı. Bu işlərdən  başqa, yerdə  qalan hər şey Martinin əsəbinə toxunurdu. 
Nevrologiya, giriş kursu, terapiya, ümumi potalogiya; hər gecə Martin laxlayan yazı masasının qarşısında 
əyləşərək ən azı bir neçə səhifə oxumasa, yuxuya getmirdi.  
Ginekologiyanı, oftalmologiyanı beyni quruyana qədər əzbərləyirdi.  
Gündüzlər isə klinikada fərqlənən tələbələrin üstünə bağıran yorğun professorların apardığı cansıxıcı 
dərslərdə oturmalı olurdu.  
Sonra da itlər üzərində aparılan əməliyyatlar… Bu elə bir yarışma idi ki, adətən onda Anqus Dyuer qələbə 
qazanırdı.  
Martin "Silva ata" ləqəbli terapiya professoru, tibb fakültəsinin dekanı T.C.Q.Silva qarşısında, az qala, 
sitayiş edirdi. O, ayparaşəkilli bığları olan bapbalaca, yupyumru bir adam idi. Silva isə öz növbəsində 
cənab Uilyam Osleri öz allahı hesab edirdi. Simpatik müalicə onun dini-imanı idi,  dəqiq diaqnostika ilə 
iiftixar edirdi: Demək olar ki, Elk-Milzli "dok" Vikerson idi ki, durmuşdu. Amma bir az daha ağıllı, daha 
sağlam düşüncəli və daha əzmli. Hər halda, Martin dekan Silvaya hörmət etdiyi qədər də 
otolarinqologiya professoru doktor Rosko Qikə nifrət edirdi.   
Çünki Rosko Qik əsl alverçi idi. Onun neftlə işləyən səhmlərlə möhtəkirlik etməkdən başqa əlindən bir iş 
gəlmirdi… 
Rosko Qik otolarinqoloq kimi belə bir əqidəyə malik idi: insan orqanizmində badamcıq vəzi ona görə 
mövcuddur ki, həkimlər bu orqanı kəsməklə özlərinə üstüörtülü avtomobil ala bilsinlər.  
Onun fikrinə görə, xəstənin badamcıq vəzini kəsmək istəməyən həkim, cahil idi. Çünki o, xəstənin olmasa 
da, həkimin gələcək sağlamlığına və rahatlığına cinayətkarcasına xor baxır… O, həqiqətən də əmin idi ki, 
pasientin burun çəpərinin bir hissəsini götürməklə heç vaxt ona ziyan vermək mümkün deyil. Hətta ən 
ədalətsiz müayinə belə pasientin burnunda və boğazında siqaret çəkənlər üçün adi qıcıqlanmadan başqa 
bir şey aşkar edə bilmirsə, hər halda, əməliyyat və əməliyyatdan sonra məcburi istirahət pasientin 
xeyrinə olacaq. Qik "hərəkət etməyi təbiətin öhdəsinə buraxın" nəzəriyyəsinin əleyhinə mübarizə 
aparırdı. Əslində, ən adi insan belə, ona göstərilən diqqəti dəyərləndirməlidir. Xəstə isə həkim onu 
aradabir o qədər də böyük və bir o qədər də ağrılı olmayan əməliyyata göndərməsə, həkimə heç vaxt 
həqiqi mənada hörmət edə bilməz. Qik ildə bir dəfə öz klassik məruzəsi ilə tələbələrə müraciət edirdi; 
məruzədə o, otolarinqologiyanın qatı sərhədlərini aşaraq tibbə bütünlükdə tənqidi qiymət verir və Ervinq 
Uoters kimi gələcəyin nəcib həkimlərinə münasib qonorar əldə etməyin metodlarını başa salırdı: 
– Bilik tibb dünyasında çox böyük şeydir, amma eyni zamanda da onun bir köpüklük qiyməti yoxdur. Siz 
onu sata bilmirsinizsə! Bunun üçün isə hər şeydən əvvəl dollarları olan insanların rəğbətini qazanmaq 
lazımdır. Sizin yanınıza yeni pasientmi gəlib, yoxsa sizin köhnə tanışınızmı – fərqi yoxdur, mütləq ona 
kommersiya məqsədilə yanaşmalısınız. Ona və çox məyus olan həyəcanlı ailəsinə izah edin ki, bu 
xəstəliyə nə qədər böyük zəhmət və zehni əmək sərf edirsiniz; beləliklə, bu yolla onları başa salacaqsınız 
ki, xəstəyə bağışladığınız və ya bağışlamaq istədiyiniz xoşbəxtlik sizin alacağınız qonorardan xeyli 
yüksəkdir. Bundan sonra o, sizdən hesabı itaətkarcasına, mübahisə etmədən qəbul etməli olacaq. 
 
2 
 
Martin indiyə kimi kiminsə ağlının bu cür dəqiq və bu qədər aydın olduğunu müşahidə etməmişdi. O, 
şübhəsiz ki, inadkar gənc idi və kifayət qədər ağıllıydı. Amma elə bir dəqiqəsi olmamışdı ki, özünü bütöv 
dünya ilə qarşılıqlı təmasda hiss etsin.  Ümumiyyətlə desək, o, dünyanın təkcə Erousmitdən yox, nəsə 
daha böyük şeylərdən ibarət olduğunu  düşünürdü… Onun dostu Klif lap kənd kişisi kimi idi, Klifin sevimli 
Leorası isə bütün nəcibliyi və alicənablığı ilə əsl kənd qızına bənzəyirdi. O ki qaldı Martinin özünə, o 
enerjisini əsəbi məşğələlərə və özgə adamların korazehnliyi qarşısında heyrətə sərf etməklə məşğul 
olurdu. Bir az kamilləşməmişdisə də, hər halda, göylərdə də uçmurdu; o,  lovğalığa dəhşətli dərəcədə 
nifrət edir, əllərini işlətməyi bacarır və sönmək bilməyən maraqla faktların dəyişməzliyinin kökünü 
axtarırdı. 
Bununla belə, Martin nadir hallarda olsa da, həyat komediyasını dərk etməyi bacarırdı: məsələn, bir 
saatlıq öz pərəstişkarları üçün cansıxıcı olan gərginlikdən azad olmağı və rahat nəfəs almağı... Belə 
saatlardan biri də milad tətili ərəfəsində ələ düşmüşdü; o zaman Rosko Qik öz şöhrətinin lap zirvəsində 
idi.  
"Uinnemak deyli nyus"da belə bir məlumat peyda olmuşdu ki, doktor Qik otolarinqologiya kafedrasından 
Cersi-sitiyə "Yeni ideya"nın vitse-prezidenti postuna çağırılıb.  
Bu hadisənin şərəfinə o, tibb fakültəsinin tələbələri qarşısında "Həkim kabinetinin təchiz edilməsi 
incəsənəti və elmi" mövzusunda məruzə oxumalı idi. 
Qik öz görünüşü ilə nümunəvi və mükəmməl fiqur idi: eynək, ruh yüksəkliyi, bəşəriyyətə sevgi... O, həmin 
gün vəcdə gəlmiş tələbələr qarşısında ətrafına təbəssüm paylaya-paylaya danışmağa başladı: 
– Centlmenlər! Bizim həkimlərin bir çoxu, həm də həddindən artıq çoxu, hətta o köhnə pionerlər, o 
döyüş atları ki, dünyanın ən əhəmiyyətsiz adamının belə ağrısını yüngülləşdirmək üçün yağmurdan və 
tufandan, buz kimi qış küləyindən, avqust istisindən keçərək təsəlli sözləri söyləməyə tələsiblər… hətta 
bu köhnə Nestorlar belə, hansısa bir məqamda ilişib qalır və qabağa necə getmək lazım gəldiyini 
bilmirlər.  
Mən isə uzun illər xoşbəxtcəsinə fəaliyyət göstərdiyim bu meydanı bu gün tərk edərək, tələbələrimin hər 
birinə məsləhət vermək istəyirəm. Qoy həkimlik təcrübəsinə başlamamışdan əvvəl təkcə Rozenaunu, 
Xaueli, Qreyi oxumasınlar; hər bir xoşniyyətli vətəndaş kimi praktik insan olmağa hazırlaşsınlar, müasir 
psixologiyanı dərindən öyrənərək onu əllərində rəhbər tutsunlar. Qrovner A.Bibbinin "Qızğın ticarəti 
necə təmin etməli?" kitabına bələd olsunlar. Çünki, centlmenlər, yaddan çıxarmayın ki – və bu mənim 
sizə son xeyir-duamdır – təkcə  hər şeyə təbəssümlə yanaşan insanlar diqqətə layiq deyillər. Həm də o 
adamlar buna layiqdirlər ki, fəlsəfə və praktiki fəlsəfə sahəsində onların ağılları  iti işləyir, xəyallara 
qapılmırlar, öz zamanlarını etika haqqında söhbətlərə sərf etmirlər. Hətta bu mövzu nə qədər dəbdə olsa 
belə… Hə… bir də mərhəmət haqqında söhbətlərə çox baş qoşmurlar. Baxmayaraq ki, bəzən bu, yaxşı 
məziyyət hesab oluna bilər… Bu adamlar həmişə xatırlayırlar ki, dünya insana altına yığdığı pula görə 
qiymət verir. Sərt həqiqətlər universitetini keçən insanlar adətən başqaları iş adamını necə mühakimə 
edirsə,  həkimi də eləcə  mühakimə etməyə çalışırlar. Yəni onun hər zaman haqqında danışdığı yüksək 
ideallara görə yox, həm də bu idealların həyata keçməsi üçün sərf etdiyi enerjiyə görə… Amma… Hər 
halda, bu ideallar pul gətirməlidirlər… Elmi nöqteyi nəzərdən də nəzərə almaq lazımdır ki, həkim 
pasientə yaxşı pul almağı bacaran erudisiya sahibi kimi də təsir etməyi bacarmalıdır. Bizim yeni 
psixologiya əsrimizdə bu təəssürat sizin xəstələrə udmaq üçün verdiyiniz dərmanlar kimi, ya da 
cərrahiyyə əməliyyatları kimi effektlidir. Pasient əmin olanda ki, başqaları sizin sənətinizi qiymətləndirir 
və dəyərləndirir, həmin dəqiqə sizin gücünüzü hiss edəcək və sağalmağa başlayacaq. 
Əgər siz pasientlərdə yaxşı iz buraxmaq istəyirsinizsə, o zaman elə bir kabinet qurmalısınız ki, onun 
astanasından içəri keçəndə xəstəni bir fikir sevindirsin: "Bəli, onu düzgün müalicə edəcəklər". Sizə deyim 
ki, həkimin Almaniyada, Münhendə, Baltimorda, Roçesterdə oxuması vacib deyil, qoy o lap təpədən 
dırnağa kimi elmlə dolu olsun… Hətta qoy ən müəmmalı xəstəliyə belə çox böyük faizlə dəqiq diaqnoz 
qoymağı bacarsın… Qoy o cərrahiyyədə Mayo, Krayl, Bleyk, Oksner, Kuşinq texnikasına malik olsun… 
Fərq etməz… Həkimin kabineti köhnə və dağınıqdırsa, kresloları nimdaşdırsa, bir yığın cırılmış jurnalla 
doludursa, pasient heç vaxt ona xüsusi inamla yanaşmayacaq; o, nəzərdə tutulmuş müalicəyə 
müqavimət göstərəcək. Elə  həkim də müayinə və müalicə üçün yaxşı haqq istəyə bilməyəcək. 
Əgər kabinetin təchiz edilməsinin fəlsəfəsi və estetikasının özülünə nəzər salsaq, o zaman görərik ki, 
indiki zamanda bir-biri ilə rəqabət aparan iki məktəb mövcuddur: qobelen məktəbi və aseptik məktəb. 
Rahat olsun deyə, onları belə adlandırmışam. Bu məktəblərin hər birinin öz xidmətləri var. Qobelen 
məktəbi pasientlər üçün möhtəşəm kreslolar, boya ilə işlənmiş gözəl tablolar, dünya klassiklərinin bahalı  
kitabları və büllur güldanlarla doldurulmuş kitab şkafları, dibçəklərdə palmalar tələb edir. Bütün bunlar 
yalnız həqiqi bacarıq və bilik sayəsində qazanıla bilən tam firavanlıq təəssüratı yarada bilər. Aspetik 
məktəb isə, bir tərəfdən iddia edir ki, pasient üçün çox prinsipial gigiyenanın görüntüsü tələb olunur: 
qəbul otağı yalnız ağ rəngə boyanmış stullar və stollarla təchiz olunmalıdır, bəzək üçün isə açıq-boz 
divarlara yapon qravüraları vurulmalıdır.  
Amma mənim üçün, centlmenlər, tamamilə aydındır ki, (hətta o dərəcə aydındır ki, indiyə qədər bunun 
nə üçün ümumi etiraf qazanmadığına təəccüb edirəm)  mükəmməl qəbul otağı bu iki məktəbin 
birləşməsini tələb edir! Palmalardan və gözəl tablolardan qətiyyən imtina etməyin! Təcrübə keçən həkim 
üçün stetoskop  və tonometr  kimi onlar da iş silahıdır. Amma nə qədər mümkündürsə, hər şeydə 
gigiyena görüntüsü yaradan ağlığı qoruyub saxlamağa çalışın. Onun fonunda isə rənglər qammasını 
tətbiq edin – onları özünüz, yaxud gözəl zövqə malikdirsə,  sevimli arvadınız icad edə bilər. Təmiz ağ boya 
ilə örtülmüş morrisov kreslosunun üstündə bahalı qırmızı və ya qızılı yastıqlar qoyun. Döşəmə də eyni ağ 
emalla, amma zərif açıq çəhrayı halqalarla rənglənə bilər. Ağ stolların üzərində parlaq üzlü bahalı 
jurnalların təzə və çətin ələ düşən nömrələrini düzə bilərsiniz. Bax, centlmenlər, bu, sizinlə 
ayrılmamışdan əvvəl kommersiyada təxəyyülün rolu haqqında demək istədiyim düşüncələr idi. Mən bu 
düşüncələri Cersi-Sitidə, "Yeni ideya" tibb avadanlıqları şirkətində genişləndirəcəyimə ümid edirəm. 
Orada  istənilən vaxt sizin hamınızı və hər birinizi görməyə, salamlamağa şad olaram. 
 
3 
 
Milad bayramı ərəfəsində, imtahanların qızğın vaxtı Martin Leoraya daha çox meyil etməyə başlamışdı. 
Onu evlərinə, Dakotaya çağırmışdılar. Ola bilər, bir neçə aylıq… Çünki anası xəstələnmişdi… Martin isə 
onunla mütləq görüşməli idi. Nə qədər ki, Leora buradaydı, Martinə gecə saat dörddə yatmaq lazım 
gəlmirdi. O, şəhərlərarası tramvayın vaqonunda imtahan suallarını əzbərləyərək qızın yanına gedir, 
Leoranın klinikada üzləşdiyi zirək həkim-stajorları və kişi pasientləri xatırlayaraq məyusluğa qapılır, belə 
sadəlövh qısqanclığa görə özünü danlayır, amma yenə də  iztirab çəkirdi. Leoranı görmək üçün  qəbul 
otağının səssizliyində saatlarla gözləyir, ya da darvazanın qarşısında qara bata-bata ora-bura gəzişirdi... 
Ta ki qız pəncərəyə çıxmağa və ona başı ilə salam verməyə imkan tapana kimi… Elə ki, nəhayət, təklikdə 
qalırdılar, bir-birindən qopa bilmirdilər. Leora açıqdan-açığa ehtiraslı idi; Martini həvəsləndirir, eyni 
zamanda da əlçatmazlığı ilə əzab verirdi. Amma o mehriban və qorxusuz idi. 
Martin onunla vağzalda sağollaşdıqdan sonra özünü hədsiz dərəcədə tənha hiss etdi.  
Erousmitin bakteorologiya və terapiya üzrə işlərini çıxsan, imtahan işləri kifayət qədər qənaətbəxş idi. 
Yəni çalışmağa xüsusi ehtiyac yox idi. Amma mənən içində boşluq hiss etdiyindən, tətil dövründə bir 
müddət laboratoriyada işləməyə çalışdı. 
Apardığı kiçik müstəqil araşdırmalar ona indiyə kimi əldə etdiyi real nəticələrdən daha çox emosiya 
yaşadırdı. Qotlib də səbirli idi. Tez-tez Martinə deyirdi: "Bizdə çox gözəl təhsil sistemi var. Biz tələbələrin 
beyninə o qədər şey doldururuq ki, hətta Kox belə bu qədərini öyrənə bilməzdi. Tədqiqatlarla bağlı 
narahat olmayın. Onlar bizdən heç yerə qaça bilməzlər". Bununla belə, o, gözləyirdi ki, iki həftəlik tətil 
müddətində Martin heç olmasa, bir-iki möcüzə göstərəcək.  
Martinin beyni isə işləməkdən imtina edirdi.   
O, sanki, laboratoriyada oynayırdı; vaxtını şüşə qabların təmizlənməsinə sərf edir, dovşanlardan alınmış 
mikrobların kulturalarını təkrar səpəndə isə apardığı qeydlər, nədənsə, yarımçıq alınırdı. 
Bir müddət buna dözümlə yanaşan Qotlib birdən özündən çıxdı: 
– Cast gibt es denn?  Siz tərəflərdə buna qeyd deyirlər? Mən bir adamı tərifləyirəmsə, deməli, o, mütləq 
işləməyin daşını atmalıdır, hə? Nədir, elə bilirsiniz ki, Teobald Smitsiniz, ya da Novisiniz?! Ona görə də 
boş otura, vaxtınızı boş-boş düşüncələrə sərf edə bilərsiniz? Siz Pfaffdan heç də çox  bilmirsiniz! 
Bu dəfə Martin eşitdiyi sözlərə görə təəssüf hissi keçirmədi. Elə ki Qotlib öz möhtəşəm hersoq görünüşü 
ilə çıxıb getdi, Martin dodaqaltı deyinməyə başladı: 
– Boş sözdür! Mənə də istirahət etmək lazımdır, ya yox?! Elə uşaqları götürək… Onların əksəriyyəti 
tətildədir. Özlərinə gəlmək üçün evlərinə yollanıblar. Rəqs edirlər, valideynləri ilə görüşürlər… Eh, Leora 
burada olsaydı, heç olmasa, onunla teatra gedə bilərdik! 
O əsəbi hərəkətlə kepkasını (çirkli və çox şübhəli  əşyanı) götürdü, sonra da gedib Klif Klosonu axtarıb 
tapdı. Ona içki məclisi qurmaq şərtilə şəhərə səyahət  təklif etdi. Klif öz tətilini Barninin yanında poker 
oynamaqla keçirirdi, oynamadığı vaxtlarda isə yatırdı.  
Onlar nəzərdə tutduqları proqramı yerinə yetirdilər. Həm də elə bir uğurla ki, sonralar – tətil 
müddətində, bir də  Martin işindən ilham ala bilməyib mənəvi əzab çəkəndə – onu yenidən təkrar 
edirdilər. Tətildən sonra, yanvarın axırlarına yaxın, Martin hiss etdi ki, başgicəlləndirən işin təsirini, 
tənhalığın dəhşətini viski yüngülləşdirə bilir. Amma onu da başa düşdü ki, sonra bu yüngüllük yoxa çıxır, 
onun yerini  daha böyük yorğunluq və daha böyük tənhalıq tutur.  
Martin birdən-birə qocaldığını hiss edirdi. "Sənin artıq iyirmi dörd yaşın var, – deyə özünə xatırladırdı, – 
sən isə hələ də məktəb skamyasında oturursan. Özünün əsl işinə heç başlamamısan da". O, Klifin yanında 
sığınacaq axtarırdı; çünki Klif Leoraya heyran idi və Martinin onun haqqında danışdıqlarını böyük 
məmnuniyyətlə dinləyirdi.  
Amma günlərin bir günü Martinin başına fəlakət gəldi. 
 
4 
 
Otuz yanvar, mərhum doktor, Uinnemak universitetində tibb fakültəsinin əsasını qoymuş Uorberton 
Stonecin ad günü idi və hər il mütləq banketlə qeyd olunurdu. Bu ziyafətdə çoxlu çıxışlar və ata öyüd-
nəsihətləri səslənirdi. Sonra isə zəif  "şərab axını" başlayırdı. Bütün fakültələrin tələbələri özlərinin ən 
qiymətli məruzələrini bu axşam üçün qoruyub saxlayırdılar.  Həmçinin bütün tələbələr çıxış etməyi 
özlərinə borc bilirdilər.  
Bu il ziyafət universitetin GİXA seksiyasının  böyük və qırmızı divar kğızı çəkilmiş zalında baş tutdu. 
Universiteti tərk etdikdən sonra missionerlərə çevrilmiş yetişdirmələrin böyük əksəriyyətinin portreti bu 
zalın divarlarından asılmışdı. Adlı sanlı qonaqların – çikaqolu cərrah doktor Raunsfildin, Omaxadan gəlmiş 
şəkər xəstəliyi üzrə mütəxəssisin və Pittsburqdan olan terapevtin – ətrafında  professorlar və dosentlər 
toplaşmışdılar. Onlar özlərinə bayram əhval-ruhiyyəsi verməyə çalışırdılar, amma dörd aylıq dərslərdən 
sonra əməlli-başlı əldən düşmüşdülər. Bu halsızlıq onların çöhrələrində hiss olunurdu. Müəllimlərin üzü 
qırışlar içində itib-batırdı, gözləri yorğunluqla dolu idi. Əyinlərində həmişəki sürtüklər vardı, 
əksəriyyətininki heç ütülənməmişdi də. Ziyalı kimi danışırdılar və "flebarteriektaziya", 
"hepatoxolanqioenterostamiya" kimi sözləri ruh yüksəkliyi ilə söyləməyə çalışırdılar. Aradabir isə 
qonaqlardan soruşurdular: "Deməli, siz indicə Roçesterdən gəlmisiniz? Orada ortopediya sahəsində 
çalışan Çarli və Villi neyləyirlər?"  
Amma qonaqlara hansı sual ünvanlamalarından asılı olmayaraq, özləri aclıq və kədər hiss edirdilər.  
Saat səkkizin yarısına az qalırdı. Müəllimlər isə adətən yeddinin yarısında, ən geci isə səkkizdə nahar 
etməyə alışmışdılar. 
Və budur, cansız əyləncənin ortasında dəbdəbəli, gözəl, ağ qar kimi yaxalıq taxmış qarasaqqallı əzazil zala 
girdi. Bu, çox böyük alnı və dahilik, yaxud dəliliklə alışan gözləri olan bir adam idi. Alman aksenti ilə 
doktor Silvadan nəsə soruşdu və freqat  balıqtutan qayıqlarının dəstəsinə girən kimi dekanı əhatə edən 
qrupa soxuldu.   
– Bu qaz kimdir belə? – Martin təəccübləndi. 
– Əvvəlcə ora gedək, öyrənərik, – Klif dedi və onlar dekan Silvanın və özünü farmakoloq doktor Benoni 
Kar kimi təqdim edən müəmmalı şəxsin ətrafında tez bir zamanda artan kütləyə qoşuldular.  
Uinnemak professorlarının təəccübünə rəğmən, doktor Kar laqeydliklə, yoğun səslə özünün Almaniyada 
Şmideberqlə "diqidroksipentametilendiamin"in çökdürülməsi işindən, kimyəvi üsulla müalicənin 
perspektivindən və yuxu xəstəliyinin sürətli müalicəsindən, elmi müalicəetmə erasından danışmağa 
başladı:  
– Düzdür, Amerikada yaşayıram, amma müstəsna hüquqa malikəm. Yəni uşaqlıqdan alman dilində 
danışıram və buna görə də bəlkə də, mənim əziz dostum Erlixin işindən daha yaxşı baş çıxarıram. Mən 
onun əlahəzrət imperator kayzerin əlindən ordeni necə qəbul etdiyini görmüşəm. Qoca, mehriban Erlix! 
O lap uşaq kimi idi! 
Baxmayaraq ki, 1914 və 1915-ci illər bir çox mənada qəribə dəyişikliklər gətirmişdi, amma o zamanlar bir 
çox professorlar qatı almanpərəst idilər və bu erudisiya tufanı qarşısında baş əyirdilər. Anqus Dyuer 
özünün Anqus Dyuer olduğunu unutmuşdu; Martin gərgin həyəcanla qulaq asırdı. Benoni Karda 
Qotlibdəngəlmə çox şey var idi – onun "Maşın istehsalı" müəllimlərinə olan nifrəti, Moqalisi əyalətə 
çevirən böyük dünyanın havası… Amma Qotlibin gərgin əsəbiliyi yox idi. Martin təəssüf edirdi ki, Qotlib 
burada deyil. Çünki iki nəhəngin üz-üzə gəlməsini görmək çox maraqlı olardı. 
Doktor Karı natiqlərin stolu arxasında, dekanla yanaşı əyləşdirdilər. Martin təəccüblə fikir verdi ki, 
görkəmli farmakoloq naharın əsas yeməyi olan cücənin və bu dəfə zay çıxmış vineqredin dadına məyus-
məyus  baxır.  Amma əvəzində böyük gümüş qabdan tökdüyü ilə öz stəkanını  dolduraraq təkrar-təkrar 
içir.  Bir qədər sonra o, gurultu salmağa başladı. Yanındakı iki professorun üstündən əyildi, hiddətlənən 
dekanın çiynini şappıldadatdı; öz qonşularına söz qaytardı, "Məni uzaq Missuri boranı özünə cəlb edir" 
mahnısından bir kuplet oxudu. 
Nahar vaxtı tələbələrin diqqətini heç nə doktor Benoni Karın rəftarı qədər özünə cəlb edə bilmədi.  
Gərgin şadyanalıq içərisində artıq bir saatdan çox vaxt keçmişdi və dekan Silva natiqlərin siyahısını 
oxumağa başladıqda  Kar bütün qamətilə boy verərək ayağa qalxdı və qışqırdı: 
– Gəlin danışıqsız ötüşək! Ancaq axmaqlar nitq söyləyirlər! Ağıllı adamlar mahnı oxuyurlar. Xu-lili-xoxo! 
Tirli-li, o tirli-li! Ey, ledi! Ey siz, professorlar! Ey əcaib adamlar! 
Hamı dekan Silvanın ona öyüd-nəsihət verdiyini, sonra iki professorun və bir futbolçunun köməkliyi ilə 
otaqdan necə çıxartdığını gördü. O zaman Klif qorxu içində Martinə tərəf əyilərək pıçıldadı: 
– Gör bir, deyəsən, əməlli-başlı ilişdim! Bu lənətə gəlmiş təlxək mənə söz vermişdi ki, sərxoş olmayacaq.  
– Nə-ə? 
– Mən gərək onun içib keflənəcəyini əvvəlcədən başa düşəydim. O bizim sirrimizi faş edəcək. Of, indi 
dekan aşımın suyunu verəcək. 
Sonra Klif hər şeyi izah etdi. Doktor Benoni Kar adı, əslində, Benno Karkovski idi. O, ikiillik tibb məktəbini 
bitirmişdi. Hər şeydən məlumatlı idi, amma həyatı boyu bir dəfə də olsun Avropada olmamışdı. O, tibb 
sərgilərində izahatlar verir, mazollu cərrah, spiritlər  yanında medium rolunu oynayır, məxfi 
nəzəriyyələrin təbliğatçısı kimi çıxış edir, əsəbi xanımlar üçün isə əyləndirici sanatoriya direktoru rolunda 
çıxış edirdi. Klif onunla Zenitdə tanış olmuşdu. O vaxt onların hər ikisi sərxoş idi. Başqa biri deyil, məhz 
Klif dekan Silvaya Avropaya səfərdən qayıtmış məşhur farmakoloqun bir neçə günlüyə Zenitdə qaldığını 
və ola bilsin ki, dəvətdən imtina etməyəcəyini və s. və i. söyləmişdi. 
Cavabında isə dekan hərarətlə Klifə minnətdarlıq etmişdi. 
Banket tez yekunlaşdı, hamı doktor Raunsfildin ketqutun  sterelizasiya metodları haqqında dəyərli 
məlumatını lazımi diqqət vermədən dinlədi.  
Klif həyəcana qapılaraq və Martinin ibrətamiz məzəmmətlərinə haqq qazandıraraq bütün gecəni 
yatmadı. Səhəri gün (Klif özü belə bir zəhməti boynuna götürməyi arzulayırdısa, qadınlarla rəftar etməyi 
bacarırdı) dekanın katibəsinə yaxınlaşdı və öz aqibətini soruşdu. Fakültə komitəsinin iclası artıq baş 
tutmuşdu: Benoni Karla bağlı qalmaqala görə günah Klifin üzərinə qoyulmuşdu və bundan əlavə, bir çox 
başqa şeylər də həmçinin… Halbuki, onları qabaqcadan düşünüb planlaşdırmaq üçün Klifin istedadı 
yetməzdi. Amma dekan onu belə tezliklə yanına çağırmağa hazırlaşmırdı. O, Klifin əzab çəkməsi üçün 
vaxtı uzadırdı. Həm də onu xalq qarşısında cəzalandırmaq qərarına gəlmişdi. 
– Əlvida, mənim köhnə və sevimli diplomum! Tüpürüm sənə! Həkimlik məni heç vaxt xüsusi cəlb 
etməyib, – Klif Martinə dedi, – məncə, məndən yaxşı dəllal alınar.  
O, səlis addımlarla otaqdan çıxdı, təntənə ilə dekanın yanına keçdi və elan etdi: 
– Bilirsiniz nə var, dekan Silva, ayaqüstü sizin yanınıza gəlib xəbər vermək istədim ki, tibb fakültəsini 
atmaq qərarına gəlmişəm. Mənə yaxşı iş təklif edirlər. Hm… Çikaqoda… və ümumiyyətlə, burada 
dərslərin təşkili heç xoşuma gəlmir. Həddindən artıq çox əzbərçilik var. Əsl elmi ruh isə azdır. Salamat 
qalın, dok. Hələlik! 
– Vvvvvv… – dekan Silva nəsə deməyə çalışdı. 
…Klif Zenitə yola düşdü və Martin tək qaldı. Pəncərələri küçəyə baxan böyük otağını  eyni pansionda olan 
başqa bir balaca hücrəyə dəyişdi. O, bu darısqal mağarada – ümidsizlik və tənhalıq içində oturur, öz 
həyatına lənət yağdırırdı. Hər an xəyalən Leoranın gözlərini görür, Klifin insana ruh verən cəfəngiyatını 
eşidirdi… Beləliklə də, səssizlik onun üçün daha dözülməz olurdu. 
 
 
IX FƏSİL 
 
1 
 
Bir dəfə, fevralın erkən alaqaranlığında inadlı siqnal səsi Martini laboratoriyanın pəncərəsinə tərəf 
çağırdı... Martin aşağı boylandı və uzun, çox böyük faraları olan və sarı rəngə boyanmış qəribə bir maşın 
gördü. Maşından səkiyə tullanan qəhvəyi idman paltarlı, dama-dama kepkalı və od rəngli şərf taxmış 
sürücünün kim olduğunu Martin o dəqiqə başa düşə bilmədi. Həmin an anlamadı ki, onu çağıran başqa 
biri yox, məhz Klif Klosondur... 
Martin aşağı düşməyə tələsdi, Klif isə qışqırırdı: 
– Hə, oğlan! Maşınım xoşuna gəlir? Sən bu kostyuma diaqnoz qoya bilərsən? Şotland şeviotu  – 
bənövşəyi rəngli qığılcım, hə? Klif əmi həftədə iyirmi beş dollarlıq iş ələ keçirib, üstəgəl də komisyon 
haqqı… Avtomobil satır. Eh, oğlan, mən burada, sizin tibb bataqlığınızda əməlli-başlı itib batırdım. İndi isə 
kimə nə istəsən sata bilərəm. Bir ildən sonra həftədə yetmiş dollar qazanacağam. Otur görək, səni 
"Qrand"a aparıram… Bahalı yemək yedizdirəcəyəm,  heç anadan olandan öz arıq bədəninə  belə yemək 
təpişdirməmisən.  
Klifin Zenitə maşın sürdüyü sürət – saatda otuz səkkiz mil – 1908-ci ildə çox bərk sürət hesab edilirdi. 
Martin özü üçün yeni Klifi kəşf etmişdi. Hər zaman olduğu kimi, səsli-küylü, amma indi daha çox 
özünəgüvənən… O, pul qazanmaq üçün yeni-yeni layihələrlə aşıb-daşırdı. Hələ bu yaxınlarda onun saçları 
qabaq tərəfdən kəkilli və yağlı idi, arxa tərəfdən isə bir-birinə dolaşır və biz-biz dururdu.  Amma indi 
onlar kosmetik yağla yağlanmışdı, özü də par-par parlayırdı; sifəti isə massajdan sonrakı kimi çəhrayı 
rəngə çalırdı.  
Klif maşını məşhur "Qrand-Otel"in yanında saxladı; səkiyə atılmamışdan qabaq özünün parlaq sarı rəngli 
avtomobil əlcəklərini soyundu, onları qara tikişli boz əlcəklərlə əvəzlədi, amma vestibüldən keçərkən 
onları da təkəbbürlə əlindən çıxardı... O, paltar asan qızı "əzizim" deyə səslədi və restoranın girişində 
oranın baş ofisiantına bu sözlərlə müraciət etdi: 
– Hə, oğlan, işlər necə gedir, bu gün bizim əhvalımız necədir, bizim muço famoso majordomosomuz necə 
yaşayır? İcazə verin sizə doktor Erousmiti təqdim edim. Dok hər dəfə bura gələndə zəhmət çəkin ona 
dərhal qulluq edin. İstəyəndə siz bunu bacarırsınız.  Aarzuladığı hər şeyi ona gətirin. Nağd pulu çatmasa, 
borcu mənim hesabıma yazın. İndi isə, Qes, mənə iki nəfərlik xudmani bir stol lazım olacaq, isti və soyuq 
su ilə birlikdə… Bir də sən, Qustas…  Lütf edib bizə ilbizlərlə və Lukullov ziyafətinin başqa atributlarıyla 
bağlı məsləhət verməzsənmi? 
– Buyurun, cənab, bura keçin, cənab Kloson! – restoranın baş ofisiantı yaltaqlıq etdi.  
– İki həftə ərzində onu əməlli-başlı yontalamışam, – Klif Martinə tərəf əyilərək pıçıldadı... 
Klifin sifariş verdiyi müddət ərzində onların stollarının yanında hansısa bir subyekt dayanmışdı. Klifin 
şənbə günləri öz şəhərətrafı evinə qayıtmağa adət etmiş sanballı kommivoyajerlərə məxsus görünüşü var 
idi. O, azacıq dazlaşmağa və qismən kökəlməyə başlamışdı. Girdə hamar sifətinin ortasında durmuş 
çərçivəsiz eynək ona məsum adam görünüşü verirdi. O, ətrafa boylanır, sanki, birlikdə nahar etmək üçün 
yenə kimisə axtarırdı…  Birdən Klif yerindən sıçradı, kiminsə dirsəyindən tutdu və qışqırdı: 
– Aha, sən buradasan, Bebskiy! Dostlarınlasan, yoxsa tək? Gəl, bizim idmansevərlər assosiasiyasına 
qoşul!  
– Yaxşı, böyük məmnuniyyətlə! Arvadım şəhər ətrafına gedib, – həmin adam cavab verdi. 
– Zəhmət olmasa, Doktor Erousmitin əlini sıx. Mart, Corc F.Bebbitlə tanış ol, Zenitdə daşınmaz əmlak 
üzrə çox hörmətli kraldır. Cənab Bebbit anadan olmasının otuz dördüncü ildönümünü bu günlərdə 
səmimi qəlbdən sizə sadiq və həmişə xidmətinizdə hazır olan adamdan – yəni məndən ilk avtomobilini 
almaqla qeyd etdi. 
Nahar, heç olmazsa, Klif və Bebbit üçün şən keçirdi. Martin onlarla kokteyl, pivə və su qatılmış viski içə-
içə bir daha əmin olurdu ki, Klif dünyada ən alicənab adamdır, cənab Corc F.Bebbit isə çox yaxşı içki 
yoldaşıdır.  
Klif söhbət əsnasında onlara izah etdi ki, avtomobil zavodunun direktoru vəzifəsinə qədər yüksələcəyinə  
ümid edir. Bu məsələdə çox güman ki, onun sanballı tibb təhsili alması yardımçı olacaqdı. Cənab Bebbit 
isə etiraf etdi: 
– Siz, əziz dostlar, məndən xeyli gəncsiniz, təxminən on il. Və  insana gerçək zövq verən şeyin ictimai 
karyera olduğunu hələ ki bilmirsiniz.  Belə demək mümkünsə, ideallara xidmət etmək... Öz aramızda 
qalsın: mən daşınmaz əmlakın alverində yox, natiqlik sənətində daha çox istedadlıyam. Özüdür ki, var. Bir 
zamanlar hətta hüquqşünaslıq elmini öyrənməyə və siyasi meydana atılmağa hazırlaşırdım. Öz aramızda 
deyə bilərəm ki, – xahiş edirəm bunu yaymayasınız, – son vaxtlar yaxşı əlaqələr qurmuşam…  Daha 
doğrusu, Respublika Partiyasının yuxarılara yol tapan gənc siyasətçilərilə tanış olmuşam. Əlbəttə, 
təvazökarlıqla danışmaq lazımdır, amma sizə sotto voce  xəbər verə bilərəm ki, payıza kimi oldermen 
olmağı düşünürəm. Oldermendən isə ştat qubernatoru vəzifəsinə doğru, əslində, bir addımlıq yol qalır. 
Belə bir karyera mənə münasib görünərsə, niyə də on ildən, on iki ildən sonra… min doqquz yüz on 
səkkizinci, ya da iyirmici ildə bizim böyük Uinnemak ştatını Vaşinqtonda təmsil etmək şərəfinə layiq 
görülməyim?  
Klif kimi bir Napaleonun, Corc F.Bebbit kimi bir Qladstonun yanında Martin öz istedadsızlığını, işgüzar 
olmadığını acı təsssüf hissi ilə anlayırdı. Ona görə də Moqalisə qayıdarkən özünə yer tapa bilmədi. 
Məsələn, əvvəllər o, öz kasıblığı haqqında nadir hallarda düşünərdi, amma indi Klifin dəbdəbəli səadəti 
ilə müqayisədə onun köhnəlmiş geyimi və darısqal koması daha biabırçı görünürdü. 
 
2 
 
Leoradan gələn uzun-uzadı məktubdan sonra – o Zenitə çətin ki qayıda biləcəyinə işarə vururdu – Martin 
öz tənhalığını daha bərk hiss etdi. Heç nə ilə məşğul olmaq istəmirdi. Belə bir ruhi tənbəllik vəziyyətində 
bakteorologiyaya giriş dərslərində Qotlib onu aşağı, yoluxdurma üçün altı erkək dovşan gətirməyə 
göndərdi. O, ayaqlarını sürüyə-sürüyə gedir və addımları ilə, az qala, laboratoriyanı eninə-uzununa 
ölçürdü.  
Qotlib yeni təcrübələr üzərində sutkada on səkkiz saat işləyir, onun əsəbləri sarsılmış, dəlik-deşik 
olmuşdu. Onun əmrləri, sanki, töhmət kimi səslənirdi. Martin altı erkək dovşan əvəzinə dişi dovşanla geri 
qayıdanda Qotlib onun üstünə qışqırdı: 
– Siz mənim laboratoriyamda fırlanan sarsaqlardan ən betərisiniz! 
Dinləyicilər – Martinə onları danladığına görə qəzəblərini gizlədən ikinci kurs tələbələri – istehza ilə 
güldülər və bununla da onu özündən çıxartdılar.  
– Mən, sadəcə, sizin sözlərinizi başa düşmədim. Özüm də ilk dəfədir ki, səhvə yol verirəm. Mənimlə bu 
cür danışmağınıza imkan vermərəm. 
– Mən nə deyirəmsə deyim, siz dözəcəksiniz! Ədəbsiz! Papağınızı götürüb gedə bilərsiniz! 
– Demək istəyirsiniz ki, mən daha assistent deyiləm? 
– Nə qədər pis danışsam da, bunu dərk etmək üçün ağlınızın yetdiyinə çox şadam! 
Martin otaqdan çıxdı. Qotlib birdən, elə bil, özünü itirdi və Martinin ardınca bir neçə addım atdı. Amma 
tələbələr, öz aralarında qaqqıldaşan bu heyvancığazlar işin davamını gözləyərək tam bir fərəh içində 
dayanmışdılar. Qotlib çiyinlərini çəkərək bircə baxışı ilə onları lərzəyə saldı, sonra içlərindən ən  
bacarıqsızını  dovşanların dalınca göndərdi. Özü isə çox sakit halda dərsi davam etdirdi. 
Martin oradan çıxıb Barninin yanına yollandı. Orada oturaraq viski içdi, stəkan dalınca stəkan aşırdı, 
sonra da bütün gecəni küçələri təkcənə veylləndi. Hər qurtumdan sonra Martin əmin olurdu ki, əyyaş 
üçün içkidə bütün şanslar var…  O, hər qurtumda "vecimə də deyil", – deyərək özünü öyməyi də yaddan 
çıxarmırdı. Leora Uitsilvaniyada, min iki yüz mil uzaqda yox, yaxınlıqda olsaydı, o, sakitləşmək üçün qızın 
yanına qaçardı. Amma o yox idi… 
Səhəri gün Martin hələ də ayaq üstə çətin dayanırdı və bu səhər də birtəhər yaşamaq üçün yenidən viski 
içdi… Elə bu vaxt dekan Silvadan dərhal izahat vermək üçün onu dekanlığa dəvət edən kağız aldı.  
Dekan onu danladı: 
– Erousmit, son zamanlar fakültə şurasında sizin haqqınızda çox söhbətlər olur. İki-üç kursu çıxmaq 
şərtilə – mən özümünkü ilə bağlı şikayətlənə bilmərəm – siz dərslərə çox diqqətsiz yanaşırsınız. 
Qiyəmətləriniz yaxşıdır, amma bundan da yaxşı oxuya bilərdiniz. Son zamanlar eşitdiyimə görə, həm də 
çox içirsiniz. Sizi çox pis ad çıxarmış yerlərdə görürlər. Hələ bu azmış kimi, məni, Banini, bizim 
qonaqlarımızı və universiteti təhqir etməyə cəsarət etmiş bir adamla da dostluq edirsiniz. Müəllimlərin 
çoxu dikbaşlığınıza görə sizdən şikayətlənirlər, deyirlər ki,  auditoriyada bizim kursları lağa qoyursunuz.  
Düzdür, doktor Qotlib həmişə sizi  müdafiə edirdi. O, israr edirdi ki, elmi işə qabiliyyətiniz var. Amma 
dünən axşam etiraf etdi ki, son vaxtlar ona qarşı qabalıq etməyə başlamısınız. Deməli belə, cavan oğlan, 
dərhal ağlınızı başınıza yığmasanız, sizə ilin sonuna qədər sizə mühazirələrə girməyi qadağan edəcək və 
bu da təsir etməzsə, universitetdən getməyinizi tələb etmək məcburiyyətində qalacağam. Məncə,  
qürurunuzu sakitləşdirsəydiniz, yaxşı olardı,  cavan oğlan! Siz olduqca qürurlusunuz! Məsləhətim isə 
budur ki, əvvəlcə doktor Qotlibin yanına gedəsiniz və peşmanlıq əlaməti olaraq üzr istəyəsiniz… 
Martinin əvəzinə viski cavab verdi: 
– Üzr istəsəm, görüm ildırıma tuş gəlim! Qotlib cəhənnəm ola bilər! Mən ona öz həyatımı vermişəm, o 
isə mənimlə artıq-əskik danışdı… 
– Siz doktor Qotlibə qarşı olduqca ədalətsizsiniz… O ancaq… 
– Hə, əlbəttə. O, sadəcə, məni istefaya göndərib. Ona görə də məndən üzrxahlıq ala bilməyəcək. Halbuki 
elə ürəkdən işləyirdim ki…  O ki qaldı Klif Kolsona…  Hər halda, siz ona işarə vururdunuz da… Guya, o, 
kimisə təhqir edib?! İcazə verin deyim ki, o, sadəcə, zarafat etmək istəyirdi, siz isə buna görə onun başını 
üzmək qərarına  gəldiniz. Şəxsən mən zarafatın baş tutduğuna çox şadam.  
Fikrini başa çatdıran Martin artıq elmi karyerasına son qoyacaq həmin o sözü gözləməyə başlamışdı. 
Bapbalaca, çəhrayı rəngli, yupyumru bu mehriban insan dik-dik ona baxır, dodaqlarını çeynəyir və 
bacardıqca yumşaq danışmağa çalışırdı: 
– Erousmit, mən əlbəttə ki, sizi elə bu dəqiqə universitetdən xaric edə bilərəm. Amma inanıram ki, sizin 
yaxşı bünövrəniz var. Ona görə də sizi belə asanlıqla buraxmaq istəmirəm. Şübhəsiz ki, mühazirələrə 
girmək qadağan edilir – heç olmazsa, ağıllanana, həm məndən, həm də doktor Qotlibdən üzr istəyənə 
kimi…  
O, Martinlə ata kimi danışırdı və demək olar ki, onu təəssüf hissi keçirməyə vadar edə bildi də. Amma 
sonra bu sözləri əlavə etdi:   
– Klif Kolsona gəlincə, onun Benoni Kar adlı subyektlə zarafatı … Başa düşmürəm, necə oldu ki, 
yoxlamadım… Düzdür, həddindən artıq məşğul idim… onun, sizin söylədiyiniz kimi, "zarafatı"nı ya axmaq, 
ya da əclaf adam edə bilərdi. Və  nə qədər ki, siz bunu başa düşməmisiniz, hesab edirəm,  yanımıza 
qayıtmağınız tezdir. 
– Çox yaxşı! – Martin dilləndi və hirslə otaqdan çıxdı. 
Onun özünə yazığı gəlirdi. O, hiss edirdi ki, Qotlib ona xəyanət etsə də, karyerasına zərbə vursa da, onu 
elmə yiyələnməkdən və Leora ilə evlənməkdən məhrum etsə də, Martin əvvəlki kimi bu adama səcdə 
edirdi... Və bu, onun faciəsi idi… 
Martin Moqalisdə yaşadığı mənzilin sahibəsindən başqa heç kimlə sağollaşmadı. Əşyalarını, kitablarını, 
qeydlərini, köhnəlmiş kostyumunu, nimdaş tuman-köynəyini və yeganə fəxri olan smokinqini topladı və 
dermantin çamadana dürtdü. O, sərxoş göz yaşları içərisində smokinqi aldığı günü xatırladı. 
Martinə kasıb ata mirasından qalma pullar iki ayda bir dəfə Elk-milz bankının çekləri ilə gəlirdi, indi isə 
onun, sadəcə, altı dolları qalmışdı. 
Zenitdə o, çamadanını şəhərlərarası tramvay stansiyasında qoydu və Klifi axtarmağa yollandı.  
O, Klifi gözəl, mirvari rəngli motorlu katafalkanı  tərifləyən yerdə tapdı. Matəm bürosunun pivə çəlləyinə 
bənzəyən sahibi  bu maşınla çox tez maraqlanmağa başlamışdı. Kloson isə öz natiqlik istedadını nümayiş 
etdirirdi. Martin limuzinin polad ayaq yerinə oturaraq bir az gözlədi. Bu müddət ərzində satıcıların və bir 
neçə stenoqrafçı qızın əyri baxışları onu özündən çıxardı, amma yenə də əhəmiyyət verməməyə çalışdı. 
Çünki bunun üçün həddindən artıq laqeyd idi.  
Söhbətini bitirən Klif yerindən sıçradı və hay-küylə onun üstünə cumdu: 
– İşlərin necədir, dostum? Gedək bir az içək? 
– Məmnuniyyətlə! 
Martin hiss edirdi ki, Klif gözlərini ondan çəkmir. Onlar gözəl, amma dalğın xanımları əks etdirən 
şəkillərlə, güzgülərlə və qırmızı ağac piştaxta boyunca uzanan qalın mərmər divarla bəzənmiş "Qrand-
Otel"in barına girdilər. Yerlərini rahatlayan kimi Martin dedi: 
– Budur, mən də öz istədiyimi aldım. Silva ata elm öyrənmək sahəsindəki bacarıqsızlığıma görə məni 
institutdan çıxartdı. Neyləmək olar? Bir az veyllənərəm, sonra bir işin qulpundan yapışaram. Amma, 
aman Allah, necə də yorulmuşam. Çox əsəbi olmuşam, Klif. De görüm, mənə borc pul verə bilərsənmi? 
– Bu nə sualdır? Nəyim varsa! Nə qədər lazımdır? 
– Çox güman, yüz dollar lazım olacaq. Ola bilsin, uzun müddət boş-boş avaralandım. 
– Lənət şeytana, məndə bu qədər yoxdur, amma, bəlkə, kontordan borc götürə bildim. Bilirsən nə var, 
burada əyləş, gözlə, qayıdacağam. 
Klif yüz dolları haradan tapdı? Martin üçün bu, həmişəlik sirr olaraq qaldı. Amma on beş dəqiqədən 
sonra lazım olan məbləğlə geri qayıtdı. Dostlar birlikdə nahar etməyə yollandılar və Martin xeyli içdi. Klif 
onu öz pansionuna gətirdi, özünə gəlməsi üçün soyuq vannaya otuzdurdu, sonra da yatağa uzandırdı. 
Səhəri gün Klif  Martinə iş tapmağı təklif etdi, amma o, razı olmadı. Saat on ikidə isə qatara əyləşib 
Zenitdən şimal istiqamətə yola düşdü.  
Amerikada həmişə, hələ ilk pioenerlərin zamanından başlayaraq cəmiyyətdən qovulmuş başısoyuq 
adamların xüsusi növü yaşayıb… Üst-başı tökülmüş bu cavan adamlar indi də mövcud idilər… Sərgərdan 
həyat keçirmək yanğısı ilə ştatdan ştata, arteldən artelə keçərək köçəri həyat sürürdülər. Onları qara 
sətin köynəklərindən və əllərindəki boğçadan tanımaq olurdu. Bu adamlar sözün əsl mənasında səfil 
deyildilər. Çünki hər birinin bütün ili, ayı, həftəni zavodda, yaxud dəmiryolunda sakitcə işləmək üçün 
qayıda bildiyi və sonra eyni sakitliklə tərk etdiyi doğma şəhəri vardı. Onlar gecələr siqaret çəkənlər üçün 
vaqonlara doluşur, çirkləndirilmiş vağzallardakı skamyalarda səssizcə otururdular. Onlar bütün ölkəni 
tanıyırdılar, amma insanlar onlar haqqında heç nə bilmirdilər. Çünki bu adamların baş çəkdiyi yüzlərlə 
şəhərdə olduqları yer ancaq muzdla işçi tutan kontorlar, çay evləri, gizli meyxanalar, mebellə təchiz 
edilmiş gizli otaqlar idi.  
Martin tezliklə bu sərsərilər dünyasında itib-batdı. O, həmişə kefli olur, hara getdiyini və ona nə lazım 
olduğunu anlamırdı. Buna görə də o, Leoradan, Klifdən, Qotlibin sürətli əllərindən qaçaraq, Zenitdən 
Spartya yollandı. Oradan Oqayoya, sonra şimala – Miçiqana, sonra qərbə – İllinoysa. Onun beynində hər 
şey bir-birinə qarışmışdı. Bəzən hətta harada olduğunu belə, ağıllı-başlı yada sala bilmirdi. Ancaq aydın 
şəkildə xatırlayırdı ki, bir vaxtlar Minnemagentada aptek yaxınlığında qazlı su satıcısı işləyib. Sonra, elə 
bil, bir neçə həftə ucuz restoranın üfunəti içində qab yuyub. O, yük vaqonları ilə, ya da piyada gəzirdi. Öz 
sərgərdan yoldaşları arasında "Cılız" ləqəbi ilə məşhur idi. Və bu qardaşların ən qılıqsızı, ən narahatı idi. 
Bir müddət sonra onun dəlixana dreyfində  azacıq hərəkət hiss olunmağa başladı. Martin özü də başa 
düşmədən qərbə yönəldi və orada uzun sürən düşkünlük içərisində Leoranı düşündü. Bir neçə gün sonra 
içməyin daşını atdı.  
Bir gün isə "Cılız" ləqəbli talesiz sərsəri kimi deyil, Martin Erousmit kimi yuxudan ayıldı. Artıq beyni 
aydınlaşmağa başlamışdı. Və o, öz-özünə danışırdı: "Nə üçün geri qayıtmayım ki? Bu mənim üçün elə də 
pis olmaz. Yetərincə işləmişəm. Əsəblərim çox gərilib, təbdən çıxmışam. Yaxşı olardı ki, dovşanlarımın 
aqibətinin necə olduğunu biləydim. Görəsən, nə zamansa mənə yenidən təcrübələrimə qayıtmağa imkan 
verəcəklərmi?" 
Amma Leora ilə görüşməmiş universitetə qayıtmaq mənasız olardı. Onu görmək ehtiyacı mübtəlalıq 
səviyyəsinə çatmışdı və bu mübtəlalığın təsiri ilə  dünyadakı hər şey öz mənasını, dəyərini itirirdi.  
Martin qəribə bir qənaətcillik sayəsində Klifdən aldığı yüz dolları, demək olar ki, qoruyub saxlamışdı. 
Yolda qazandığı pulları isə yağlı şorba və soda dadı verən çörəyə xərclənmişdi. Özü də həddindən artıq 
pis yaşayırdı.  
Beləliklə, günlərin bir günü, Viskonsonun hansısa şəhərində, Martin necə oldusa Uitsilvaniyaya, Şimali 
Dakotaya bilet almaq üçün vağzala getdi və Leoraya teleqram vurdu: "Gəlirəm, 2.43, sabah, şənbə. 
Kürən". 
 
3 
 
Qatarla geniş Missisipidən adlayaraq, o, Minnesotaya gedirdi. Arada bir dəfə – Sent-Polda qatarı 
dəyişməli oldu; sonra yenə də yoluna davam etdi. Qatar kiçik məftil çəpərlərlə cızıq-cızıq edilmiş işıqlı və 
qarlı biyabanla sürətlə hərəkət edirdi. Uinnemakın və Oqayyonun kiçik tarlalarından qurtulan, gecə 
sərsəmləmələrinin və içki məclislərinin əsəbi gərginliyindən canını qurtaran Martin yavaş-yavaş azadlığın 
havasını canında hiss edirdi. O, Montanda məftil çəkdiyi zamanları xatırladı. O günlərin qayğısız rahatlığı 
yenidən onu öz ağuşuna aldı.  
Qürub özünün al-qırmızı ətəklərini yavaş-yavaş yığışdırırdı… Gecələr isə Martin boğucu vaqondan çıxır, 
Sok-Sentrdə platformada addımlaya-addımlaya buz kimi havanı ciyərlərinə çəkir və saysız-hesabsız tənha 
qış ulduzlarına tamaşa edirdi. O görürdü ki, şimal şəfəqinin yelpiyi zəhmlə, həm də təmtəraqlı formada 
səmaya səpələnib. Martin hər dəfə bu cəsarətli ölkənin enerjisini içinə çəkərək yenidən vaqona qayıdırdı. 
O, qırıq-qırıq, amma ağır yuxu içində başını tərpədir və qəribə səslər çıxarırdı. Sonra skamyaya sərilərək 
özü kimi sərsəri olan nəzakətli yol yoldaşları ilə söhbət edir, stansiya bufetlərində isti kofe içir və böyük 
porsiyalarla qarabaşaqdan hazırlanmış kökələrdən yeyirdi.   
Beləcə, qatar adsız şəhərlərdə olan dayanacaqlardan keçərək, nəhayət, alçaq evlərə, iki çörək zavoduna, 
mal-qara üçün ağıla, neftlə dolu sisternə və Uitsilvaniya qəsəbəsinin ətrafında yerləşən, çamurlu 
platformalı vağzalın qırmızı binasına gəlib çatdı. 
Yenot dərisindən olan böyük kürkündə gülməli görünən Leora perronda dayanmışdı. Vaqonun 
meydançasından boylandığı və küləkdə tir-tir titrədiyi vaxt Martinin, çox güman ki, dəli görünüşü vardı. 
Leora balaca, qırmızı təkbarmaq əlcək geyindiyi və uşaq əlinə bənzəyən əllərini ona doğru uzatdı. Martin 
Leoranın yanına qaçdı, özünün yöndəmsiz çamadanını yerə tulladı və xəzə bürünmüş fermerlərin açıla 
qalmış ağızlarına fikir vermədən Leoranı qucaqlayaraq öpməyə başladı. 
Martin uzun illər sonra, çox isti günlərdə belə, həmin görüş vaxtı Leoranın küləkdən üşümüş yanaqlarının 
təravətini xatırlayırdı. 
Qatar balaca stansiyadan uzaqlaşaraq, taraq-turaq salaraq getdi. Bu vaxta qədər o, qara divar kimi 
platforma boyunca uzanıb hər iki gənci gizlədirdi. Amma qarlı çöllərdən gələn işıq indi üstlərinə sel kimi 
axdı və onları hamı üçün görünən etdi. Martin və Leora, nəhayət, özlərinə gəldilər.  
– Nə… nə baş verib? – Leora dili dolaşa-dolaşa soruşdu, – Bir məktub belə yazmırdın! Elə narahat idim ki! 
– Mən avaralanırdım. Dekan məni bir müddətə institutdan uzaqlaşdırıb. Ona görə ki, professora qarşı 
qabalıq etmişəm. Nədir, dilxor oldun?  
– Əlbəttə yox, sən bunu arzulamısansa… 
– Səninlə evlənmək üçün gəlmişəm. 
– Bilmirəm, əzizim, alınacaqmı, amma… Çox gözəl. Atamla əməlli-başlı dava düşəcək, –  Leora güldü, – o, 
planlarına daxil olmayan nəsə baş verəndə elə təəccüblənir və elə inciyir ki… Yaxşı ki, davada yanımda 
olacaqsan… Sən bilmirsən… Atam hər kəs haqqında və hər kəsin işi ilə bağlı öz haqq-hesabını aparmağı 
vacib sayır… Ah, Kürən, sənin üçün elə darıxmışam ki! Anam qətiyyən xəstə deyil, heç zərrə qədər də… 
Amma məni buradan buraxmırlar. Mənə elə gəlir ki, arada dedi-qodu gəzib… Kimsə atama başa salıb ki, 
iflasa uğramaq üzrədir… Onun sevimli qızı evdən getmək və tibb bacılığı oxumaq məcburiyyətindədirsə, 
çəkdiyi xərclərə görə vəziyyət lap çətinləşə bilər… O, bunu indiyə kimi də həzm edə bilmir – Endryu 
Cekson Tozerə nəyisə həzm etmək üçün ən azı bir ilə yaxın vaxt lazımdır. Ah, Kürən! Sən buradasan!!! 
Dəmir yolunun gurultusu və cingiltisindən sonra qəsəbə tamamilə səssiz görünürdü. Martin bütün 
Uitsilvaniyanı on dəqiqə içində gəzə bilərdi. Leora üçün tikililər arasında çox güman ki, hansısa fərq var 
idi. O, məsələn, Normanın topdansatış anbarını Frezirin və Lebin anbarından seçirdi, amma Martin üçün 
Baş küçə qarmaqarışıq səpələnmiş ikimərtəbəli taxta evlərdən ibarət idi.  Bu evlər isə ona qeyri-müəyyən 
və simasız görünürdü.  
– Bu da bizim evimiz, növbəti kvartalın sonunda – Martinlə birlikdə "Yem və avadanlıq" dükanının 
yanından dönən Leora dedi. Martin qorxu içində ayaq saxladı. Bir azdan qopacaq fırtına gözlərinin 
önündə canlandı: budur, cənab Tozer onu "Leoranı məhv etməyə hazırlaşan avara" adlandırır, missis 
Tozer ağlayır… 
– Qulaq as, sən onlara… sən onlara mənim haqqımda danışmısan? 
– Hə… belə bir şey olub. Onlara demişəm ki, sən tibb fakültəsinin bəzəyi və qürurusan… Bitirdikdən, 
təcrübə keçdikdən sonra, ola bilsin ki, biz evlənək… Sonra – sənin teleqramın gəldiyi vaxt, onlar niyə onu 
Viskonsindən göndərdiyini öyrənmək istədilər… Sonra da bilmək istədilər ki, bu teleqramı poçta 
apardığın vaxt hansı rəngdə qalstuk taxmısan? Təsəvvür edirsən?  Mən isə onlara izah edə bilmədim ki, 
bunu bilmirəm. Sonra  onlar teleqramla bağlı məsələni kifayət qədər ətraflı müzakirə etməyə başladılar. 
Mənim valideynlərim nəyi də olmasa, bunu yaxşı bacarırlar. Nahar vaxtı müzakirə davam etdi. Təntənəli 
surətdə! Ah, Kürən, hər süfrə arxasına oturanda söyüş söy, özü də möhkəm, yaxşı?! 
Martin bu sözlərdən sonra çox qorxdu. Onun gözləri qarşısında artırmalı, geniş, qəhvəyi rəngli ev 
ucalırdı… Bu an Leoranın qohumları – əvvəllər yalnız hekayənin maraqlı personajı olan insanlar –  çox 
real qəhrəmana çevrildilər. Güzgü şüşəli və rənglənmiş haşiyəli böyük pəncərə firavan həyat tərzinin 
simvolu kimi görünürdü. Qaraj da yeni və əzəmətli idi. 
Martin partlayışı gözləyə-gözləyə Leoranın ardınca addımladı. Arıq, gülməyi bacarmayan, təravətini 
itirmiş bir qadın olan missis Tozer qapını açdı və gözlərini kədərlə Martinə zillədi. O, elə bir şəkildə təzim 
etdi ki, sanki, bütün görünüşü ilə Martinin bir o qədər də arzuolunmaz olmadığını söyləyirdi… Eyni 
zamanda da bildirirdi ki, o, hamı üçün anlaşılmaz və şübhəli qonaqdır.  
– Cənab Erousmiti öz otağına sən ötürəcəksən, Ori, yoxsa mən?  – qadın nazik səslə ciyildədi. 
Tozerlərin mülkü o evlərdən idi ki, orada qramafon gözə dəysə də, kitablar yox idi. Bu evdə hansısa 
şəkillər var idisə də (hansısa şəkillər əlbəttə ki var idi!), Martin onları yadda saxlaya bilmədı. Onun 
otağındakı çarpayı başdan-ayağa çala-çuxur idi, amma tərtəmiz naxışlı örtüklə örtülmüşdü; süfrənin 
üzərinə güllü səhəng dəsti və ləyən qoyulmuşdu…. Süfrə isə qırmızı rəngli quzular, qurbağalar, su 
zanbaqları və hikmətli sözlərlə naxışlanmışdı. 
Martin nə qədər mümkündürsə o qədər uzun müddətə əşyalarını yerləşdirməyə çalışdı və qətiyyətsiz 
addımlarla aşağı endi. Közərən sobanın və paçulinin  ətri gələn qonaq otağında heç kəs yox idi; sonra 
haradansa missis Tozer peyda oldu və nəzakətli sözlər tapmağa çalışaraq onun ətrafında vurnuxmağa 
başladı.  
– Necə gəlib çatdınız? Yol rahat idi? 
– Hə, əlbəttə… Mənə… Vaqon ağzınacan dolu idi. 
– Ah, dolu idi? 
– Hə, həddindən artıq çox sərnişin var idi. 
– Eləmi? Mən düşünürəm ki… Hə!... Hərdən heyrətlənirəm ki, daima bir yerdən başqasına səfər edən bu 
adamlar  hara gedirlər belə? Siz isə… Şəhərlərdə həddindən artıq soyuq idi? Minneapolisdə və Sent-
Polda? 
– Hə, yetərincə soyuq idi. 
– Ah, soyuq idi? 
Missis Tozer elə sakit idi və elə səylə nəzakətli olmağa çalışırdı ki… Martin özünü qonaq yerinə qəbul 
edilən oğru kimi hiss edir və Leoranın hara yoxa çıxdığını əzabla təxmin etməyə çalışırdı. Leora kofe və 
kişmişlə, qlazurla bəzənmiş isveç krendeli gətirərək sakitcə içəri girdi. Sonra hamını  qış şaxtası və 
"ford"ların dəyəri haqqında sərbəst söhbətə çəkdi… Lakin cənab Endryu Cekson Tozer bu söhbətin 
sevincinin içinə soxuldu və söhbət yenidən lütfkarlığın mübadiləsinə çevrildi.  
Cənab Tozer də arvadı kimi arıq, adi, günəşdə yanmış adam idi və arvadı kimi sakitcə ona göz qoyur, 
dinmirdi. Onun elevatoruna, yağçalanına, bapbalaca bankına, Vahid Qardaşlıq Təşkilatına və overlendi 
ehtiyatlı idarəetməsinə dəxli olmayan hər şey ona qəribə təsir bağışlayırdı. Təəccüblü deyil ki, o  varlana 
bilmişdi. Çünki o, Endryu Cekson Tozer üçün qeyri-adi və narahat olan heç nəyi qəbul etmirdi.  
O, Martinin içib-içmədiyi ilə, yaşamaq üçün vəsaitinin olub-olmadığı ilə və onun Uinnemak kimi (Tozerlər 
əslən İllinoysdan idilər, amma uşaqlıqdan Dakotada yaşayırdılar və Viskonsini öz dünyalarının ən 
təhlükəli, ən uzaq ucqar yeri hesab edirdilər) yüksək mədəni bir yeri tərk edərək bu cür uzaq yolu necə 
qət etdiyi ilə maraqlandı. Onlar elə qüsursuz və nəzakətli idilər ki,  Martin universitetdən xaric olunması 
kimi xoşagəlməz söhbətin üstündən keçə bilmədi. O, Leoranın təmin edilməsinə yetəcək yaxşı pullar 
qazanmağa hazırlaşan ciddi gənc həkim təəssüratı yaratmağa çalışdı. Amma elə ki, stulda arxaya 
söykəndi və rahatlandı – Leoranın qardaşı peyda oldu… Onun gəlişi ilə də Martinin ayaqları altından 
torpaq qaçdı.  
Bert Tozer, Albert R.Tozer – baş mühasib və Uitsilvaniya bankının vitse-prezidenti,  Tozer çörək şirkətinin 
müfəttişi və vitse-prezidenti, "Ulduz" yağ emalı zavodunun vitse-prezidenti və xəzinədarı idi. Leoranın 
qardaşında valideynlərinin ehtiyatlı susqunluğundan əsər-əlamət yox idi. Berti kifayət qədər söhbətcil və 
tamamilə müasir, işgüzar insan idi. Onun böyük  köpək dişləri vardı. Bertinin pensnesindən qızıl zəncir 
sallanır və sol qulağının arxasına dürtülmüş gözəl bir qarmaqla tamamlanırdı. O, şəhərlərin reklam 
vasitəsilə tanınmasına, avtomobil yarışlarının təşkilinə, boyskauta (hərbi-siyasi xarakter daşıyan uşaq 
təşkilatına), beysbola və İRM üçün dar ağacına ümid bəsləyirdi  və çox təəssüf edirdi ki, Uitsilvaniya 
işgüzar klubun, yaxud da GİXA-ın seksiyasının təsis edilməsi üçün çox balacadır.  
Tozerin nişanlısı, miss Ada Kvist də onunla əl-ələ gəlmişdi. Nişanlısının burnu iti idi, amma səsi və Martinə 
dikdiyi şübhəli baxışları ondan da iti olardı. 
– Erousmit? – Bert soruşdu, – Hə… Hə, nədir? Nəhayət, bura, ilahi ölkəsinə düşdüyünüz üçün şadsınız? 
– Hə, bura çox gözəldir… 
– Bütün şərq ştatlarının bədbəxtliyi ondadır ki, onlarda enerji və inkişaf üçün geniş meydan yoxdur. Siz 
əsl Dakota biçininin necə olduğunu bir görəydiniz. Bəs ilin bu vaxtında dərslərinizi necə buraxa bildiniz? 
– Necə məgər? 
– Universitet qaydalarına bələdəm. Mən Qrand-Foksda kommersiya kollecinə getmişəm. Siz necə çıxa 
bilmisiniz? 
– Qısamüddətli məzuniyyət götürmüşəm. 
– Leora deyir ki, siz onunla evlənmək fikrindəsiniz. 
– Biz… 
– Siz kursu bitirmək üçün kənara nəsə atmısınız? 
– Yox. 
– Elə belə də düşünürdüm. Siz arvadınızı nə ilə saxlamaq fikrindəsiniz? 
– Bir müddət sonra praktikaya başlamaq istəyirəm. 
– Bir müddət sonra! Arvad saxlamaq iqtidarında deyilsinizsə, evlənmək haqqında danışmağın nə faydası? 
– Elədir ki, var, – Bertin sevgilisi, miss Ada Kvist onun sözünü kəsdi, – eyni şeyi mən də söyləmişəm, Ori, – 
adama elə gəlirdi ki, o, püstə dodaqlarından daha çox iti burnu ilə danışır, – Bertlə biz gözləyə biliriksə, 
güman edirəm ki, başqaları da bacarar. 
Missis Tozer ağlamağa başladı: 
– Berti, cənab Erousmitlə kobud danışma, əminəm ki, o, hər şeyi yoluna qoymaq istəyir. 
– Heç kimlə kobud danışmıram. Mən sadəcə məntiqliyəm. Siz ata ilə iş haqqında düşünsəydiniz və 
Martinin qabağında sakitcə oturub susmasaydınız, heç qarışmazdım da. Başqalarının işinə burun soxmağı 
xoşlamıram. Özüm də yol vermərəm ki, kimsə mənim işimə qarışsın. "Yaşa, başqalarına da yaşamağa 
imkan ver, bir də öz işini boş buraxma"! Mənim devizim budur. Alek İnqlbedə də belə söyləmişəm… Hə… 
Bir dəfə üzümü qırxırdım, o isə bizim lazım olduğundan artıq girov kağızı saxlamağımızı lağa qoymağa 
çalışırdı; Mən də onun cavabını verdim.  
Bir Allah şahiddir ki, haqqında heç nə bilmədiyim adamın imkanlarını araşdırmadan onun bacımın 
ətrafında fırlanmasına imkan vermərəm.   
Leora mızıldanmağa başladı: 
– Berti, pişiyim, yenə də sənin qalstukun yaxalığının üstünə gedib çıxıb.  
– Sən isə, Ori, – Berti hirsləndi, – unutma ki, mən olmasaydım, iki il əvvəl Sem Petçekə ərə gedəcəkdin! 
Sonra Bert Leoranın necə yelbeyin olduğunu göstərmək üçün bir sıra konkret misallar da gətirdi: "O ki 
qaldı tibb bacısı peşəsinə… Tibb bacıları!..."  
Leora Bertini dəyişməyin mümkün olmadığını söylədi və Martinə Sem Petçeklə bağlı məsələni (o, yenə 
də Martinə tam aydın olmadı) izah etməyə çalışdı. 
Ada Kvist isə bu arada əlavə etdi ki, öz mehriban valideynlərinin ürəyini qırmaq və Bertin karyerasına son 
qoymaq Leora üçün heç vaxt çətin olmayıb.  
Martin söhbətə qarışdı: 
– Qulaq asın, mən… – Amma ona sözünü bitirməyə imkan vermədilər. 
Missis və mister Tozerlər dedilər ki, hamı sakitləşməlidir  və Bert, tamamilə başqa şeyləri nəzərdə 
tuturdu… Amma bununla belə, ağıllı olmaq və bir sualı cavablandırmaq lazımdır: cənab Erousmit arvadını 
necə saxlamaq fikrindədir? 
Müzakirə saat onun yarısına kimi uzandı. Sonra cənab Tozer hamının yatmağa getməli olduğunu 
bildirdi… Və miss Ada Kvistin şam yeməyinə qalıb-qalmaması ilə bağlı beş dəqiqəlik söhbət və axırıncı 
şorbada olan qaxac ətin keyfiyyəti haqqında fikir mübadiləsi nəzərə alınmazsa, bütün bu zaman ərzində 
"Leora ilə Martini nişanlanmış hesab etmək olarmı" sualı diqqətdən kənar qalmadı. Martin və Leora 
istisna olmaqla bütün əlaqədar şəxslər belə qərara gəldilər ki, onları nişanlanmış hesab etmək olmaz. 
Bert Martini öz otağına ötürdü. O yatmamışdan əvvəl aşiqlərin öpüşmək üçün əllərinə fürsət 
keçməməsinin də qayğısına qaldı; Cənab Tozer on birə yeddi dəqiqə işləmiş "Sənə nə olub, Bert, bütün 
gecəni orada qalmaq istəyirsən? Ürəyini boşaltmamısan?" deyərək onu geri çağırana qədər o, Martinin 
yoxsul əyin-başına istehza ilə göz gəzdirə-gəzdirə, qohum-əqrəbası, dini, siyasi baxışları, kart oyunlarına 
və rəqslərə münasibəti haqqında təfsilatı ilə soruşa-soruşa, onun çarpayısında oturmuşdu.  
Səhər yeməyi zamanı hamı Martinin bir gün də qalmasına ümid etdiyini söylədi. Hər halda,  evdə hamıya 
yer çatardı.  
Bert qərara gəldi ki, səhər saat onda Martin şəhərə gedəcək və bankla, yağ emalı zavodu və taxıl anbarı 
ilə tanış olacaq.  
Amma saat onda Martin və Leora şərqə doğru hərəkət edən qatarda əyləşmişdilər. Sevgililər mahalın 
dördminlik əhalisi və bir üçmərtəbəli evi olan böyük mərkəzində, baş şəhər Leopolisdə qatardan 
düşdülər. Elə həmin gün, saat birdə onlar alman lüteran keşişinin yanında nişanlandılar. Pastorun 
kabineti çılpaq otaqdan ibarət idi. Düz ortasında pas atmış böyük odun peçi yanırdı. Şahidlər isə pastorun 
arvadı, bir də həmin səhər bağçada cığırları təmizləmək üçün dəvət edilmiş hansısa yaşlı alman idi. O da 
odun üçün yeşiyin üstündə oturub mürgüləyirdi. Yalnız saat ikidə Uitsilvaniyaya geri qayıdan qatara 
oturduqdan sonra Martin və Leora səhər tezdən onlardan əl çəkməyən qəmgin narahatlığı bir kənara 
atdılar. Sonuncu vaqonda – basırıqda əl-ələ tutub bir-birinə qısılaraq və yeni evlənmiş ər-arvad arasında 
bəzən nikah mərasiminin yaratdığı tənhalıq hissindən qurtularaq dərindən nəfəs aldılar: "İndi bəs nə 
edək, nə edək?".  
Uitsilvaniya stansiyasında Leoranın ailəsi onları hərbi hazırlıq vəziyyətində gözləyirdi.  
Bert elə o dəqiqə onların qaçdığından şübhələnmişdi. O şəhərlərarası telefonla beş-altı yaxın şəhərə zəng 
etmiş və nikah haqqında lisenziyanın verilməsindən beş dəqiqə sonra mahalın katibini tapa bilmişdi. 
Katibin Martin və Leoranın yetkin yaşda olması və buna görə də əlindən heç nə gəlməyəcəyi ilə bağlı 
söylədiyi fikirlər, bir də "kiminlə danışmağım heç vecimə deyil, öz kantorumda yalnız mən əmr verə 
bilərəm" deməsi Berti sakitləşdirmək əvəzinə özündən çıxardı.   
Bert stansiyaya Martindən özü kimi – Bert Tozer kimi kamillik mücəssiməsi yaradacağına əminliklə 
gəlmişdi. Həm də bunu gecikmədən edəcəkdi.  
Tozerlərin evində həmin gecə olduqca qorxunc vəziyyət var idi. 
Cənab Tozer deyir və uzun müddət sübut etməyə çalışırdı ki, Martin öz üzərinə böyük məsuliyyət 
götürüb. 
Missis Tozer ağlayır və deyirdi ki, Orinin toy məsələsində əlahiddə səbəblər üzündən tələsmək 
məcburiyyətində qalmadığına ümid edir. 
Bert deyirdi ki, məsələ belə olsaydı, o, Martini öldürərdi…  
Ada Kvist deyirdi ki, özündənrazılığın və sevimli Zenitinə getmək haqqında söhbətlərin nəyə gətirib 
çıxardığını Ori artıq özü görür… 
Mister Tozer isə bütün bu məsələlərdə bir yaxşı tərəfin olduğunu söyləyirdi: Ori indi başa düşür ki, 
növbəti bir cəncələ düşməməsi üçün onlar Leoranı tibb bacısı kursuna göndərə bilməyəcəklər … 
Martin isə hərdənbir fikirlərə müdaxilə edərək deyirdi ki, o, yaxşı oğlandır, çox gözəl bakterioloqdur və öz 
arvadının qayğısını çəkə bilər. Amma Leoradan başqa heç kim ona qulaq asmırdı. 
Sonra Bert qışqırdı. Amma  atası onun səsini batırdı: "Hər halda, oğlanla həddindən artıq kobud olma"… 
Amma Bert yenə də öz sözünə davam etdi: "Martin lazım olmayan yerə burnunu soxmaqla Tozerlərdən, 
heç olmasa, bir sent belə alacağını təsəvvür edirsə və heç olmasa, bircə dəfə bu barədə ona müraciət 
etməyi ağlına gətirərsə… Qoy, heç olmasa, bircə dəfə ağzını açsın!.. Qoy hələ bir ağzını açsın!" 
Leora başını gah bu, gah da o biri tərəfə çevirərək onları müşahidə edirdi. Cəmi bircə dəfə o, Martinə 
yaxınlaşdı və onun əlini sıxdı. Fırtınanın ən qızğın vaxtında, Martinin çox bərk çəkişdirildiyi zaman, qız öz 
cibindən zəhrimar papiros qutusunu çıxarıb çəkməyə başladı. Tozerlərdən heç kəsin ağlına da gəlmirdi ki, 
Leora papiros çəkir. Onun intizamsızlığı, Vahid Qardaşlığa xəyanəti, dəlisovluğu haqqında nə fikirləşsələr 
də, Leoranın siqaret çəkmək kimi ədəbsizlik edə biləcəyini ağıllarına da gətirməzdilər. Tozerlər Leoranı 
danlamağa başladılar və Martin  dərindən nəfəs aldı.  
Bütün bu gurultu altında mister Tozer, nəhayət, qərar qəbul etdi. Bəzən bu işgüzar və həddindən artıq 
özündənrazı insan, dolların bütün dəyərini qiymətləndirməyə bacarığı çatmayan Bertin əlindən sükanı 
dartıb ala bilirdi (cənab Tozer onu yüz doxsan sent hesablayırdı, proqressiv Bert isə, az qala, yüz əlli). 
Cənab Tozer  mülayim səslə göstəriş verdi: 
– Didişməyə son qoymaq lazımdır. Martinin Ori üçün mütləq  pis ər olacağı hələ ki sübut edilməyib. 
Yaşayarıq, görərik. Amma… Martin dərhal universitetə qayıdacaq, sözəbaxan olacaq və nə qədər 
mümkünsə, institutu tez bitirəcək, pul qazanmağa başlayacaq. Ori isə evdə qalacaq və ağıllı qız olacaq… 
Əlbəttə, özünü daha heç vaxt əxlaqsız qadın kimi aparmayacaq və papiros çəkməyəcək. Bu müddət 
ərzində o Martinlə olmayacaq… heç bir cinsi əlaqədə... (Missis Tozer tutuldu, diqqətlə dinləyən Ada Kvist 
isə utandığın göstərərək qızarmağa çalışdı). Onlar həftədə bir dəfə bir-birlərinə məktub yaza bilərlər, 
vəssalam. Ancaq heç bir vəchlə… özlərini ailəli adam kimi aparmayacaqlar. Ta ki bunun üçün icazə 
almayana qədər. Hə, nə deyirsiniz?  
Şübhəsiz ki, Martin onlara meydan oxumalı və gəlini götürərək gecənin qaranlığında oradan getməli idi. 
Amma ona elə gəlirdi ki, bundan sonra diplomu da rahatca alacaq, təcrübəyə də başlaya biləcək... Leora 
indi onundur, həmişəlik onundur. Onun xətrinə Martin ağıllanmalı idi. Ağıllanacaqdı da. O, öz işinə 
qayıdacaq və işgüzar olacaqdı. Bəs Qotlibin elm idealları? Laboratoriya?  Tədqiqat? Bunların hamısı 
cəfəngiyatdır! 
– Yaxşı, – o, cavab verdi. 
Amma Martin dərk edə bilmədi ki, özlərini saxlamaları elə bu gecədən başlamalıdır; bunu o, yalnız əlini 
Leoraya uzadaraq gülümsədiyi zaman mister Tozerin gurultulu səsini eşitdikdə anladı: 
– Ori, indi sən yuxarı qalxacaq və öz otağında yatacaqsan! 
Beləcə, o, nikah gecəsini arvadının on yardında yerləşən yataqda ora-bura çevrilərək keçirdi. 
Bir dəfə Martinə elə gəldi ki, haradasa qapı açıldı və o, tir-tir titrəməyə başladı: indi Leora gələcək! 
Diqqətini topladı, gözlədi. Amma o gəlmədi. Martin yerindən qalxaraq qapıdan çölə boylandı. Leoranın 
otağını tapmaq qərarına gəldi. Getdikcə Martinin qaynına qarşı xəlvəti düşmənçiliyi artmağa başladı. 
Çünki həmin vaxt Bert dəhlizdə gəzişir, qarovul çəkirdi. Bertin görünüşü daha zəhmli olsaydı, Martin, 
yəqin ki, onu öldürərdi. Amma o, nədənsə bu uzundişli və ədabaz dindarla üz-üzə gəlməyə cəsarət 
etmirdi.  
Martin otağına qayıdaraq yerinə uzandı və bərk-bərk özünə söz verdi ki, səhər onların hamısını 
cəhənnəmə yollayacaq və Leoranı buradan aparacaq. Amma gecə saat üçdə onda ruh düşkünlüyü 
yarandı. Bu hisslər içində çabalayaraq açıq-aydın başa düşdü ki, onunla birlikdə getsə, Leora acından 
öləcək… Gördü ki, o biabır olub, hətta institutdan atılmayacağına da kimsə zəmanət verə bilməz.  
"Zavallı qız! Onun həyatını korlamayacağam. Aman Allah, onu necə də sevirəm! Moqalisə qayıdacağam. 
Özüm də elə işləyəcəyəm ki… Görəsən, dözə biləcəyəmmi?" 
O, nikah gecəsini beləcə keçirdi və səhəri məyus qarşıladı.  
Üç gün sonra Martin Uinnemakda tibb fakültəsinin dekanı doktor Silvanın kabinetində idi. 
 
X FƏSİL 
 
1 
 
Dekan Silvanın katibəsi heyranlıq dolu baxışlarını qaldırdı  və qeyri-adi bir hadisə baş verəcəkmiş kimi 
diqqətlə ona baxdı. Martin qısaca dedi: 
– Dekanı görə bilərəmmi? – sonra üsulluca  "Doson Xinzikerin əczaçılıq təqvimi"nin altında sırayla 
düzülmüş stulların birində əyləşdi. Kabinetin tutqun şüşəli qapısı onun qarşısında təmtəraqla açılanda, 
doktor Silva Martini zabitəli baxışlarla qarşıladı. Balaca adam oturduğu yerdə çox yekə görünürdü: onun 
çox qabarıq alnı vardı, bığları isə elə parlayırdı ki… 
– Hə, cənab? 
Martin sözə başladı: 
– Məni qəbul etsəniz… Geri qayıtmaq istərdim… Səmimi qəlbdən sizdən üzr istəyirəm, doktor Qotlibdən 
də üzr istəyəcəyəm, amma düzünü desəm, Klif Kolsonla bağlı məsələdə yenə də əvvəlki fikirdəyəm. 
Doktor Silva, özündən çıxaraq yerindən sıçradı. Martin özünü güclə ələ alırdı. Onu daha əvvəlkitək 
salamlamırdılar… Onun daha heç yerdə evi yox idi! Martin mübarizə apara bilmirdi. Onun bütün cəsarəti 
tükənmişdi. O yorucu səfərlərdən və Tozerlərin üstünə qışqırmamaq üçün özünü sıxmaqdan o qədər 
yorulmuşdu ki! Martin möhkəm yorulmuşdu! O, kədər dolu gözlərlə dekana baxırdı. 
– Zərər yoxdur, mənim balam! – balaca adamcığaz dedi, – Hər şey qaydasındadır! Qayıtmanıza sevinirik! 
Üzrxahlıq lazım deyil! Mən də istəyirdim ki, birtəhər özünüzə gələsiniz. Sevinirəm ki, yenə buradasınız. 
Sizə inanırdım, amma düzünü desəm, bir ara narahat olmağa başlamışdım. Çünki sizi itirməkdən 
qorxurdum. Ay dəlisov! 
Martin hönkürürdü, o, özünü ələ ala bilmək üçün həddindən artıq zəif idi, bəli, həddindən artıq zəif və 
tənha… Doktor Silva isə onu sakitləşdirməyə çalışırdı: 
– Hər şeyi təkrar gözdən keçirərik, problemin səbəbini axtararıq. Sizin üçün nə edə bilərəm? Başa  düşün, 
Martin, mən nə qədər mümkündürsə, dünyaya yaxşı həkimlər, dahi şəfavericilər vermək istəyirəm.  Sizin 
əsəbləriniz niyə belə korlanıb? Siz harada idiniz? 
Martin söhbət əsnasında Leora və öz evliliyi haqqında danışanda, Silva dodaqaltı mızıldandı: 
– Çox şadam! O görünür, çox yaxşı qızdır! Lap əla, biz sizi bir ildən sonra Zenit xəstəxanasına işə 
düzəltməyə və  arvadınızı yaxşı saxlaya bilmək üçün imkan yaratmağa çalışarıq. 
Martin Qotlibin "bu sevincli toy mərasimini, daha doğrusu, buxov cingiltisini" nə qədər  tez-tez və acı 
istehza ilə lağa qoyduğunu xatırladı. O, otaqdan Silvanın şagirdi kimi çıxdı; getdi ki, var qüvvəsi ilə 
oxumağa girişsin; amma Martin, eyni zamanda, ziyalı və divanə Maks Qotlibi öz dünyasından harasa 
sürgünə yolladı... 
 
 
 
 
2 
 
Leora yazırdı ki, uzun müddət dərslərdə iştirak etmədiyi və ərə getdiyi üçün onu Tibb Bacıları 
Məktəbindən çıxarıblar. O, ərə getməsi ilə bağlı xəbəri xəstəxana müdriyyətinə atasının verdiyini 
fikirləşirdi. Sonra yazırdı ki, stenoqrafiyanı öyrənmək üçün gizlincə kitab gətirdib və Bertə kömək etmək 
bəhanəsi ilə bankda yazı makinasında məşq etməyə başlayıb. Deyirdi ki, payızda Martinin yanına gəlmək 
və  özünü dolandıra bilmək üçün stenoqrafiya ilə məşğul olmaq fikrindədir. 
Məktubların birində Martin Leoraya tibbin daşını atıb başqa işə girişəcəyini və onu öz yanına çağıracağını 
yazdı. O, isə bu təklifi rədd etdi.  
Düzdür, Leoraya və yeni Allahı olan dekan Silvaya münasibətdə Martin, az qala, tərki-dünyaya 
çevrilmişdi. İçki də içmirdi. Tibbin qanunlarını soyuq başla mənimsəməyə çalışırdı… Bununla belə, həmişə 
Leoraya qarşı yaşadığı həsrətin havasız fəzasında uçurdu... O, hər gün pansiona qayıdanda sonuncu 
kvartalı demək olar, qaça-qaça gedirdi ki, görsün, Leoradan məktub gəlib, ya yox… 
Gözlənilmədən Martinin ağlına maraqlı bir fikir gəldi. O, artıq bir neçə dəfə utanmağın nə olduğunu hiss 
etmişdi. Ona görə də yeni, növbəti utancaqlıq artıq onun üçün qorxulu görünmürdü. O, qərara gəlmişdi 
ki, pasxa tətillərini keçirmək üçün Leoranın yanına yollanacaq; Leoranın Zenitdə stenoqrafiyanı 
öyrənməklə məşğul olduğu müddətdə Tozeri ona pul göndərməyə vadar edəcək… Beləliklə də, təhsilinin 
sonuncu ili Leora onun yanında olacaq. Martin Elk-Milzdən iki aylıq çekini alıb Klifə olan yüz dollarlıq 
borcunu qaytardı və xərclərini son sentinə qədər hesabladı... O, bərk ehtiyacı olan kostyumu almazsa, 
birtəhər dözmək olardı. Və bu aydan sonra gündə cəmi iki dəfə yemək yeməyə başladı: səhər yeməyi 
ancaq yağ– çörək və kofedən ibarət olurdu. O paltarlarını özü yuyur və özündən çıxdığı vaxtlar nəzərə 
alınmazsa, demək olar ki, nadir hallarda çəkirdi.  
Uitsilvaniyaya qayıdış Martinin ilk qaçışına bənzəyirdi. Sadəcə, indi o, vaqonun plüş üzlü qırmızı 
divanında uzanaraq aradabir bərk yuxuya gedir və bütün yol boyu yol yoldaşları ilə daha az söhbət edirdi. 
Əvəzində isə ginekologiya və daxili xəstəliklərlə bağlı kitabları dərindən öyrənməyə çalışırdı. O, Leoraya 
göndərdiyi məktubda qıza bəzi təlimatlar vermişdi. Təlimata uyğun olaraq Leora Martini Uitsilvaniyanın 
kənarında qarşıladı və onlar bir neçə kəlmə danışıb, öpüşdülər. 
Adətən Uitsilvaniyada xəbərlər gecikmədən yayılır. Başqalarının işi burada insanlarda heç də az maraq 
doğurmur. Və Martinin bir dəfə belə rastlaşmadığı adamlar gəldiyi ilk dəqiqədən başlayaraq, gözlərini 
çəkmədən onu izləyirdilər. Cinayətkar cütlük Tozerlərin uydurma "sümük" qəsrinə yaxınlaşanda Leoranın 
atası və qardaşı artıq öz yerlərini tutmuşdular. Hər ikisi özündən çıxmışdı. Qoca Endryu Cekson qışqıraraq 
onlara tərəf atıldı. O dedi ki, Martinin birinci dəfə dərslərdən qaçması, ola bilər, ağılsızlıq deyildi, amma 
bu hərəkəti ikinci dəfə təkrar etməsi, əməlli-başlı dəlilikdir… Bu söhbəti dinləyən Martin və Leora əsl sui-
qəsdçilər kimi altdan-altdan gülümsəyirdilər.  
Sonra Bert hay-həşir salıb dedi: 
– Ser, Allah şahiddir ki, ağ eləmisiniz (Bert hər halda, roman oxuyurdu). Allahın adını hər dəqiqə yada 
salmaq istəmirəm, amma siz ikinci dəfə peyda olur və bacımı başdan çıxarırsınızsa, mən ancaq bir şey 
deyə bilərəm: bu artıq ağ oldu! 
Martin fikirli halda pəncərəyə tərəf boylandı. O dəqiqə də yaxınlıqdakı çirkli körpüdən adlayan üç nəfəri 
gözü aldı. Onların hər üçü böyük maraq və ümid hissi ilə Tozerlərin evinə tərəf boylanırdılar. 
Martin yenidən Tozerlərə baxaraq qətiyyətlə danışmağa başladı: 
– Cənab Tozer, mən ciddi-cəhdlə işləyirəm. Hər şey çox gözəl gedir. Amma arvadımdan ayrı yaşamaq 
istəmirəm. Onun dalınca gəlmişəm. Qanuna görə, siz mənə mane ola bilməzsiniz. Mübahisəyə 
başlamadan boynuma alıram ki, həqiqətən də indi onu saxlamaq imkanına malik deyiləm. Xüsusilə də, 
universitetdə qalıramsa. Amma çıxış yolu var. O, stenoqrafiyanı öyrənəcək. Bir neçə aydan sonra özü-
özünü təmin edəcək, o vaxta qədər isə ümid edirəm ki, heç olmasa, nəzakət xətrinə ona pul 
göndərəcəksiniz.  
– Bu, doğrudan da, lap ağ oldu, – Tozer dedi, Bert isə onun sözünü göydə tutdu: 
– O, təkcə qızın həyatını məhv etmir… Onun bizdən arvadını saxlamaq üçün pul tələb etməyə də cəsarəti 
çatır. 
– Çox yaxşı. Necə istəyirsiniz. Kursu bitirərək ixtisas ala bilsəydim, zamanı gələndə bu, həm onun üçün, 
həm sizin üçün, həm də mənim üçün yaxşı olacaqdı.  Amma bizə kömək etmək istəmirsinizsə, universiteti 
atıram və işləməyə başlayıram. Leoranın qayğısına özüm qalaram. Onu da bilin ki, Leoranı heç vaxt 
görməyəcəksiniz. Bundan sonra da eşşəklik etmək fikrindəsinizsə, biz onunla gecə qatarı ilə Kaliforniyaya 
gedəcəyik, vəssalam.  
Tozerlərlə bir əsrlik mübahisə dövründə Martin ilk dəfə idi ki,  melodramatik hərəkət etdi: yumruğunu 
Bertin burnuna tərəf qaldırdı: 
 – Bizim getməyimizə mane olsanız, halınıza yanan gərək… Bütün şəhər sizə güləcək… Hə, Leora, nə 
deyirsən?  Mənimlə həmişəlik getməyə hazırsan?... 
– Hə, – o cavab verdi. 
Bundan sonra müzakirələr başladı. Özü də qızğın müzakirələr… Tozer və Bert özünümüdafiə mövqeyinə 
keçdilər. Onlar heç kimin onlara əmr etməsinə imkan verməyəcəklərini deyirdilər. Bundan başqa, 
Martinin  fırıldaqçı olduğunu söyləyirdilər. Leora haradan bilir ki, Martin özü ona göndərilmiş pulun 
hesabına yaşamaq fikrində deyil… Amma  sonunda Tozerlər, nəhayət, geri çəkildilər. Çünki qarşılarında 
dayanan adamların yeni, yetkinləşmiş Martin və tamamilə fərqli, cəsarətlə baxan Leora olduğunu 
gördülər. Onu da gördülər ki, onların hər ikisi bir-biri üçün çox şeydən keçə bilərlər. 
Cənab Tozer köksünü ötürdü və kontorda işə hazırlaşdığı müddətə qızına ayda yetmiş dollar 
göndərəcəyinə söz verdi. 
Uitsilvaniya stansiyasında vaqonun pəncərəsindən baxa-baxa Martin başa düşdü ki, Endryu Cekson Tozer 
– gözlərindəki həyəcanı gizlədən, ağlamamaq üçün dodaqlarını büzüşdürən bu adam öz qızını çox sevir 
və onun getdiyinə görə qüssələnir. 
 
3 
 
Martin Zenitin şimal qurtaracağında, Moqalisə və işlədiyi xəstəxanadan  universitetə bir neçə mil daha  
yaxın yerdə Leora üçün otaq tapdı: çirkli, amma rahat kreslosu olan, kvadrat formalı, açıq mavi rəngli 
otaq. Pəncərələr cansıxıcı, alaq otu basmış boş bir çöllüyə açılırdı. Bu boşluq uzaqdan işaran dəmir 
yoluna qədər uzanırdı. Evin sahibəsi yupyumru, romantikaya meylli bir alman qadını idi. Bəlkə də, qadın 
onların evli olduqlarına inanmadı. Amma o yenə də mehriban idi. 
Leoranın çamadanı gəlib çıxdı. Stenoqrafiyaya aid kitablar səliqə ilə balaca stolun üstünə düzüldü, 
çəhrayı rəngli keçə ayaqqabılar ağ dəmir çarpayının altına yerləşdirildi. Martin çox böyük sahibkar iftixarı 
ilə pəncərənin qabağında Leorayla yanaşı dayanmışdı. Və birdən o, elə gücdən düşdü, elə yoruldu ki, 
sanki, hüceyrələrini bir-birinə bağlayan müəmmalı "sement" əriyib itirdi. Martin elə bildi ki, indicə 
özündən gedəcək.  
Amma o, ayaqlarını düzəltdi, başını arxaya atıb, dişlərini bir-birinə sıxdı,  özünü ələ aldı və ucadan dedi: 
– Bizim ilk evimiz! 
Leora ilə sakitcə və əngəl olmadan təklikdə qala bilməsi onu məst edirdi.  
Onların adi otaqları qeyri-adi işıqla dolmuşdu… Ətrafda hər şey aprel günəşinin şəfəqi altında parlayırdı. 
Çöldə isə sərçələr cikkildəyirdi. 
 
4 
 
Leora Zenit Universitetində maliyyə və kargüzarlıqla bağlı mühazirələrdə iştirak edirdi. Bu ad altında 
stenoqrafçılar, hesabdarlar, ABŞ-ın universitetinə qəbul ola bilməmiş Zenit pivəçəkənləri və siyasətçilər 
üçün böyük, həm də kifayət qədər iyrənc bir məktəb gizlənirdi. O, hər səhər məktəbli kimi dəftər və 
qədlənmiş qələmlə tramvaya tərəf gedir, tələbələrin dəstəsində  itirdi. Leora stenoqrafiyanı yaxşı 
mənimsəyənə və sığorta şirkətində yer alana qədər düz altı ay keçdi.  
Martin kursu bitirənə kimi bu otaq –  onların ilk evi – getdikcə daha sevimli olurdu. Bu köçəri quşlar 
olduqca evdar idilər. Bir həftədə iki gecədən az olmayaraq Martin Moqalisdən bura öz kitablarının 
ardınca gəlirdi. Leora ona mane olmur, sevilməsini tələb etmirdi. Belə ki, Martin səsli-küylü, deyingən, 
hay-həşir salan Klifin yanında buna müvəffəq olmasa da, burada çox asanlıqla öz kitablarına qapıla bilirdi. 
Eyni zamanda,  Leoranın yanında olması onda ilıq, xoş bir duyğu oyadırdı. Tez-tez gecəyarısı aclıq hiss 
etməyə başlayırdı. Elə bu vaxt möcüzə kimi buterbrodlar qoyulmuş nimçə əlinin altında peyda olurdu. 
Leora onu mühafizə edirdi. O, həmişə Martinin üstünə hücum çəkməyə hazır olan Dünyanı ondan 
uzaqlaşdırmağı bacarırdı.  
Gəzinti zamanı, nahar süfrəsi arxasında, çiyinlərinə şərf ataraq çarpayının kənarında ləzzətlə oturduqları 
və səhər yeməyindən əvvəl siqaret çəkdikləri on beş dəqiqə ərzində Martin Leoraya öz işini izah edirdi. 
Leora isə dərslərini yekunlaşdıraraq onun hansısa kitabını oxumağa çalışırdı. Düzdü, Leora heç vaxt tibbi 
dərindən öyrənməmişdi, amma bununla belə, Martinin dünyagörüşünü və onun işinin əsas prinsiplərini, 
deyəsən, Anqus Dyuerdən daha yaxşı başa düşürdü. Martin Qotlibə sitayişdən və laboratoriyaya 
müqəddəs yer kimi meyildən imtina edib,  yaxşı həkim olmaq qərarını versə də, o hələ də Qotlibin 
yolunu birdəfəlik tərk etməmişdi. O, oxuduğu detallar və vahiməli səslənən terminlər siyahısının 
arxasında  hadisələrin səbəbini, ümumi qanunları axtarırdı. O qanunları ki, bir-birinə bənzəməyən və bir-
birinə zidd olan simptomların xaosunu kimyanın məntiqli quruluşuna aparıb çıxara bilərdi.  
Şənbə axşamı onlar adətən kinoya gedirdilər. Kovboy Billi Andersonun və sonralar Meri Pikford adı ilə 
məşhurlaşan qızın iştirak etdiyi iki hissəli filmə baxırdılar. Geri qayıdanda isə yoldan keçənlərə fikir 
vermədən filmin süjetini təmkinlə müzakirə edirdilər. Bazar günləri ciblərinə dörd buterbrod və zəncəfilli 
el dürtərək şəhər ətrafına gəzməyə yollanırdılar. Martin ilə Leora təpələrdə və yarğanlarda bir-birini 
qova-qova qaçışır, təmkini bir kənara tullayaraq, şad-xürrəm uşaqlara çevrilirdilər. Axşamlar Leoranın 
yanına gələrkən o, iş yerinə yaxın bir yerdə yuxudan ayıla bilsin deyə, Moqalisə gedən gecə tramvayına 
çatmağa çalışırdı.  
Martin artıq hər qərarı qətiyyətlə verirdi. Leora isə onun işgüzarlığı ilə fəxr edirdi… Amma Martin heç 
vaxt tramvaya çata bilmirdi. Artıq ilk səhər tramvayının konduktorları da belini bükərək arxa skamyada 
əyləşən, rəngi ağarmış inadkar gənc oğlana adət etməyə başlamışdılar. Bu oğlan qalın qırmızı kitabların 
səhifələrini gözünə təpərək dalğın halda o qədər də dadlı olmayan bulka yeyirdi. Amma bu gəncdə sübh 
tezdən maraqsız və səmərəsiz iş üçün yataqdan dartıb çıxarılmış fəhlənin süstlüyü yox idi. Onun 
görünüşü təəccüblü dərəcədə cəsarətli və təəccüblü dərəcədə məmnun idi.  
İndi hər şey o qədər asan idi ki… O, qismən qotlibianlığın qəddar düzgünlüyündən, durmadan səbəb 
axtarışından azad olmuşdu. Bu səbəb axtarışları yeni qatlara nüfuz etdikcə, əsas qanunlar daha dərinə 
gedirdi. Martin dözülməz gərginlikdən azad olmuşdu. Bununla belə,  o, gün keçdikcə öz biliklərinin nə 
qədər az olduğunu gərginlik içində aşkar edirdi. Martin Qotlibin buzxanasından dekan Silvanın 
qonaqpərvər dünyasına keçərək isinməyə çalışırdı. 
Hərdənbir Qotliblə Universitet həyətində rastlaşırdı. Onlar özlərini itirərək salamlaşır və öz yolları ilə 
getmək üçün tələsirdilər... 
 
5 
 
Axırıncıdan əvvəlki kursla axırıncı kurs arasında, sanki, sərhəd yox idi. Martin qışda vaxtı boşa 
verdiyindən yayda Moqalisdə qalmağa məcbur oldu. Onun evlənməsi ilə diplom alması arasındakı yarım 
il qarışıq keçdi.  Nə ilin fəsilləri vardı, nə də tarix. 
Martin "axmaqlıq eləməyin daşını ataraq işə başladığı vaxt" doktor Silvanın və bütün yaxşı tələbələrin, 
xüsusilə də Anqus Dyuer və müqəddəs Ayra Xinklinin rəğbətini qazandı. Martin həmişə söyləyirdi ki, nə 
onların tərifinə, nə də bu çalışqan heyvərələrin mədhinə ehtiyacı var. Amma indi onların rəğbətini 
qazandıqca, o, bunu dəyərləndirirdi. Nə qədər deyinirdisə, deyinsin, onunla yayda Zenit xəstəxanasına 
həkim düzəlmiş və artıq uğur qazanmaqda olan gənc cərrah Anqus Dyuerlə eyni səviyyədə rəftar 
etmələri onun xoşuna gəlirdi.  
Bütün bu isti yay dövründə Martin və Leora istirahətsiz işlədilər.  Onlar Leoranın otağında kitab üzərində 
çalışdıqları, pivə içdikləri vaxt  tamam başqa cür olurdular. Nə onların geyimlərində, nə də danışıqlarında 
elmə və yüksək ideallara sədaqətli olan romantik cütdən gözlənilən ədəb qaydaları hiss olunmurdu. Yəni 
bu cütlük o qədər də utancaq deyildi. Leora bəzən elə sözlərdən, ifadələrdən istifadə edirdi ki, bu 
ifadələr Anqusu, yaxud Bert Tozeri dəhşətə gətirə bilərdi. Bekar axşamlarda onlar qənaət rejiminə əməl 
edərək əyləncə parkına yollanırdılar, bulanıq və iylənən gölün sahilində Koni Aylend surroqatına tamaşa 
edir, ayin icra edirmişlər kimi sosiska yeyir və yalançı dəmir yolunda gəzişirdilər.  
Onların əyləncələrinin əsas ədviyyatı Klif Kolson idi. Klif yatmadığı vaxtlarda heç vaxt susmaz və tək 
oturmazdı. Yəqin ki, avtomobil satışındakı uğuru da onun gözəl ifadələrin əzəmətli yığınına 
məhəbbətindən irəli gəlmişdi. Həmin ifadələr bu sənətdə, görünür, çox vacib idi. Onun Martinə və 
Leoraya diqqəti hansı həddə dostluqdan, hansı dərəcədə tək qalmaq qorxusundan asılı idi – bunu 
müəyyən etmək çətin olardı; Amma Klif şübhəsiz ki, cütlüyü şənləndirir və onları bir-birinə daha çox 
bağlanmaqdan yayındırırdı; Martin onu qaşqabaqlı, soyuq qarşılayırdısa, Klif heç vaxt incikliyini büruzə 
vermirdi.  
Klif hay-harayla maşında evə yaxınlaşır, onların pəncərəsinə üz tutub bağırırdı: 
– Ey, siz, xaricdən gətirilmiş müqəvvalar! Çıxın! Cəld! Gəzərik, havamızı dəyişərik, sonra isə sizə qonaqlıq 
verərəm! 
Klif Martinin işləməli olduğunu heç vaxt başa düşmürdü. Martinin dilxor olduğunu dediyi vaxtlar 
kobudluğu, demək olar ki, bağışlanılmaz idi. Amma indi, başdan-başa Leora ilə dolu olduğu bir zamanda, 
kiminsə onun üçün darıxa biləcəyi ağlına belə gəlmirdi.  
Nəzakətli ev sahibəsi vəzifəsini Leora yerinə yetirirdi. O da Klifin fəlsəfəsini və repertuarını təşkil edən 
yeddi zarafatı tez-tez eşidirdi… Amma Klif məharətlə avtomobil satdığından danışdığı və inadla Martinə 
gənc ailənin heç vaxt onun kimi sədaqətli və alicənab dostu olmayacağını söylədiyi vaxt, Leora saatlarla 
üzünə xoş ifadə verib otura bilərdi.  
Bir qədər sonra başqa bir avtomobil agentliyinə işə girən Klif Nyu-Yorka köçdü. Artıq Martinlə Leora daha 
xoşbəxt halda bir-birlərinə aid ola bilirdilər. 
Cənab Tozerin xeyirxahlığı da onların  həyəcanına son qoymuşdu. İndi onun bütün məktublarında əsl 
mehribanlıq hiss olunurdu. Hərçənd ki, o, ata nəsihətləri ilə Martini və Leoranı həddindən artıq 
acıqlandırırdı. Amma bu nəsihətlər, yəqin ki, göndərilən hər çekə görə kəsilmiş cəza idi.  
 
 
6 
 
Yuxarı kursda oxuyandan hər şey o qədər ağırlaşır ki, bilmirsən nevrologiya və pediatriya üzrə 
mühazirələrə girəsən, mamalıq üzrə praktik məşğələlərdə iştirak edəsən, yoxsa klinikalarda anamnez  
toplayıb əməliyyatlara assistentlik edəsən, yaraları sarıyasan, ya da pulsuz pasient səni "həkim" 
adlandıranda özünü itirdiyini gizlətməyi öyrənəsən…. Hələ  bütün bunlar azmış kimi dərslərin qızğın 
vaxtında ən vacib məsələ haqqında da düşünməli olursan: "Diplom alandan sonra neyləyəcəyəm?" 
Düzdü, başqa suallar da olur: Bir il təcrübəçi kimi işləmək kifayətdir, yoxsa daha çox işləmək lazımdır? 
Bütün həyatını qızıl əllərlə tanınan həkim kimi yaşayasan, yoxsa xüsusi ixtisas seçəsən? Hansı sahə 
yaxşıdır, daha doğrusu, daha çox pul gətirir? Şəhərdə, yoxsa kənddə məskən salmaq düzgündür? Qərb 
tərəfə yollanmaq necə olar? Bəs hərbi-tibb, hərbi qulluq haqqında necə, düşünməyə dəyərmi? Paradlar, 
botfortlar, gözəl qadınlar, səfərlər?.. 
Əsas Tibb korpusunun dəhlizlərində, klinikada, ictimai yeməkxanalarda tələbələr bu sualları müzakirə 
edirdilər. Martin isə öz-özünə düşündüklərini evə, Leoranın yanına qayıtdığı vaxt yenidən daha ətraflı 
müzakirə etməyə həvəslənirdi. Demək olar ki, hər axşam o yeni bir qərar qəbul edir, səhəri gün isə 
həmin qərar yenə də kənara tullanmış olurdu. 
Bir dəfə, bütün klinikanın gözü qarşısında bir neçə tanınmış həkimlə birlikdə əməliyyat aparan, həyat və 
ölümü əlində saxlayan, alqışlar qazanmış aktyor kimi effektli olan cərrah, professor, doktor Luazonu 
müşahidə etdikdən sonra Martin qərar verdi ki, cərrah olacaq. Həmin gün o, cərrahiyyə üzrə təcrübi 
işlərə görə Xyu Luazo mükafatı almış Anqus Dyuerlə razılaşmalı oldu: cərrah şirdir, qartaldır, həkimlər 
arasında əsl döyüşçüdür.  
Anqus nə istədiyini dəqiq bilən cərrahlardan idi. O, təcrübə keçərək qarın boşluğu üzrə görkəmli 
mütəxəssis olmalı və doktor Raunsfildin rəhbərlik etdiyi məşhur Çikaqo klinikasında işləməli idi. Həm də 
klinikanın payçılarından biri kimi. "Beş ildən sonra, – Anqus qısaca deyirdi, – mən ildə iyirmi min 
qazanacağam". 
Martin bütün bunları izah edə-edə Leoraya danışırdı. Cərrahiyyə.  Yüksək dramatizm. Dəmir əsəblər. Son  
dərəcə sədaqətli assistentlər. Elmi dəlillər əsasında yeni müalicə metodları. Həyatların xilası. Kommersiya 
xətrinə deyil,  Leoraya xoş güzəran təmin etmək üçün pul qazanmaq. Onunla birlikdə Avropaya getmək, 
Londonda, Vyana kafesində olmaq... O, bütün bunları danışıb natiqlik edəndə Leora adətən ona kömək 
edird. Yəni, sadəcə, dedikləri ilə razılaşırdı; Amma səhəri gün, Martin cərrahiyyənin başdan-başa 
cəfəngiyat olduğunu və cərrahların böyük əksəriyyətinin bacarıqlı dülgərdən heç nə ilə fərqlənmədiyini 
sübut etməyə çalışanda, Leora heç nə demir, onun sözlərini əvvəlkindən daha mehribanlıqla qəbul 
edirdi. 
Anqusdan və gələcəyin həkim-missioneri Ayra Xinklidən sonra öz yerini tapanlardan biri  Gonbul Pfaff idi. 
O, həkim-mama olmağa hazırlaşırdı. Ya da həkim dili ilə desək, "körpə oğrusu". Pfaffda mamaça ruhu 
vardı; o  yaşadıqları  əzaba görə qadınlara mərhəmətlə yanaşırdı, səmimi qəlbdən acıyır, az qala, gözü 
yaşara-yaşara onların yanında otura, çay içə və səbirlə gözləyə bilirdi. Doğuşla ilk tanışlığında (onunla 
birgə işləyən tələbə çarpayının yanında, sadəcə, özünü itirmişdi) Pfaff qorxuya düşmüşdü. O, öz ölüvay 
həyatında heç vaxt heç nəyi arzulamadığı kimi, bu boz sifətli, güc verən yad qadına dəlicəsinə təsəlli 
vermək, onun əzablarını öz üzərinə götürmək istəyirdi. 
Başqaları, təsadüfən, ya da qohumluq əlaqələrinə görə, öz yerini tapdığı vaxt Martin tərəddüd içində 
çabalayırdı. Həkimin insanlığa xidmət etməli olması ilə bağlı dekan Silvanın söylədiyi tələblər onu heyran 
edirdi,  amma  laboratoriyada keçirdiyi soyuq asket saatlarını yaddan çıxara bilmirdi. Axırıncı kursun 
sonlarına yaxın – təbii ki, artıq yubanmaq olmazdı – dekan Silvanın nitqi Martinə güclü təsir göstərdi. Bu 
nitqində Silva məhdud ixtisaslaşmanı pisləyir və öz pasientlərinin atası olan, təbiətin qoynunda sağlam 
həyat tərzi keçirən, özünü kəşf etdiyi üçün ruhu ilə açıq olan köhnə kənd həkimi obrazını təsvir edirdi. Bu 
nitq Martindən Uitsilvaniyada yaşamağı xahiş edən cənab Tozerin təkidli məktublarının təsirini 
möhkəmləndirirdi. 
Görünür, Tozer öz qızını sevirdi, Martinə az, ya çox, rəğbət bəsləyirdi, ona görə də onları uzağa buraxmaq 
istəmirdi. Onun sözlərinə görə, Uitsilvaniya daimi yaşayış üçün yaxşı yer idi; sanballı fermer olan 
skandinavlar, hollandlar, almanlar, çexlər hesabları dəqiq ödəyəcəkdilər. Ən yaxınlıqda yaşayan həkim, 
doktor Gesselink idi, o da Qroningendə olurdu – düz doqquz mil yarım uzaqlıqda. Özü də işi o qədər idi 
ki,  öhdəsindən gələ bilmirdi. Onlar gələrsə, Tozer Martinə avadanlıq əldə etməyə yardım edəcəkdi; o, 
hətta onlara hərdənbir, Martin xəstəxanada öz ikiillik təcrübəsini başa vurana qədər çek də 
göndərəcəyinə söz verirdi.  
Martinin pulu, demək olar ki, tükənmişdi. O Anqus Dyuerlə birlikdə Zenit xəstəxanasına təyin 
olunmuşdu. Orada çox gözəl təcrübə keçmək olardı, amma təcrübəçilər birinci ildə Zenit xəstəxanasında 
ancaq stol və mənzil əldə edə bilirdilər. Martin qorxurdu ki, təyinatı qəbul edə bilməyəcək. Tozerin təklifi 
isə cəlbedici idi.  
Onlar Leora ilə birlikdə bütün gecəni oyaq qaldılar və firavan Qərb, yumşaqürəkli və əməksevər 
pionerlər, cəmiyyətin faydalı nümayəndələri olan kənd həkimlərinin qəhrəmanlığı haqqında ruh 
yüksəkliyi ilə danışdılar. Bu dəfə onların  qərarı daha dəyişmədi. 
Onlar Uitsilvaniya köçəcəkdilər. 
Martin tədqiqat işi, Qotlibin hər şeyi bilmək kimi ilahi həvəsi üçün darıxırdısa, bunun heç bir eyibi yox idi. 
O, Robert Kox kimi kənd həkimi olacaqdı! Ancaq bric oynayan və ördəklərə güllə atan tüfeyliyə 
çevrilməyəcəkdi. Martinin mütləq xüsusi laboratoriyası olacaqdı.  
Elə bu xəyallarla da Martin birtəhər tədris ilinin sonuna kimi çulunu sudan çıxardı və diplomunu aldı. 
Həmin möhtəşəm gündə o, beret və mantiya geyinmişdi, yəqin ki, çox axmaq görünüşü var idi. Təhsilini 
bitirənlər arasında Anqus Dyuer birinci yeri tutmuşdu, Mart – yeddinci. Təmtəraqlı vida törəni, təəssüf 
hissi və səxavətli pivə qonaqlığı ilə o, universitetlə vidalaşdı; Leora üçün xəstəxanaya yaxın bir yerdə otaq 
tapan  Martin beləliklə L.Erousmitə, Zenit Şəhər Xəstəxanasının həkim-təcrübəçisinə, doktora çevrildi. 
 
XI FƏSİL 
 
1 
 
Brodmanın yeşik fabriki yanırdı. Zenitin cənub rayonunda yaşayanlar başları üstündəki  qızartıya, yanmış 
taxta qoxusuna, fəaliyyətə keçmiş yanğınsöndürən maşınların dəhşətli vıyıltısını eşidib bərk 
həyəcanlanmışdılar. Zavoddan qərbdə yerləşən və bir mil boyunca uzanan taxta evlər üçün əməlli-başlı 
təhlükə var idi. Gecənin soyuğunda başına şal ataraq çölə çıxan qadınların, gecə köynəklərində, ya da 
ancaq şalvarda çarpayıdan atılıb qaçmağa imkan tapmış pırtlaşıq saçlı kişilərin aydın eşidilən ayaq səsləri 
küçəni başına götürmüşdü…  
Kaskalı yanğınsöndürənlər professional soyuqqanlılıqla üstündən su damcılayan maşınların ətrafında var-
gəl edirdilər. Polismenlər itələşən kütlənin qarşısında dəyənək yellədərək ayaqlarının birini götürüb, 
birini qoyurdular: "Hara? Hara! Geriyə!" Alov xətti, elə bil, müqəddəs idi. Ora ancaq fabrikin sahibini və 
reportyorları yaxın buraxırdılar.  
Polis serjantı gözləri, az qala, hədəqəsindən çıxan bir fəhlənin qarşısını kəsdi: 
– Orada mənim alətlərim var! – fəhlə bağırdı. 
– Heç kəs istisna olunmur! – serjant təkəbbürlə dedi, – buradan heç kəs keçməyəcək. 
Amma bir nəfər yenə də keçdi. Sürətlə şütüyən təcili yardım karetinin arası kəsilməyən, qəzəbli, az qala, 
meydan oxuyan "cınq-cınq-cınq" səsi eşidildi. İnsanlara komanda verilməsə də, hamı aralandı və az qala, 
adamlara toxunaraq kütlənin düz ortasından böyük boz avtomobil keçdi. Arxadakı dar oturacaqda öz ağ 
geyimində laqeyd görünən doktor Martin Erousmit təkəbbürlə əyləşmişdi. 
Kütlə ona heyran idi, polismenlər onu qarşılamaq üçün irəli cumdular. 
– Yaralı yanğınsöndürən haradadır? – o, sözü havaya atdı. 
– Bax orada, sarayda, – polis serjantı sözü elə havadaca tutaraq qışqırdı və avtomobilin yanında 
vurnuxmağa başladı.  
– Yaxına sür. Tüstüyə baxma, – Martin sürücünün üstünə qışqırdı. 
Baş yanğınsöndürən onu yonqar qalağının yanına gətirdi. Brada üzünün rəngi qaçmış, dərisi yapışqan 
kimi olmuş hissiyyatsız bir gənc uzadılmışdı.  
– Nəm taxtaların tüstüsünü udub, sonra da guppultuyla yıxılıb. Qəşəng oğlandır. Doğrudan, ölüb? – baş 
yanğınsöndürən soruşdu. 
Martin dizləri üstə çökdü, əli ilə oğlanın nəbzini yoxladı, nəfəsinə qulaq asdı. Sonra sərt bir hərəkətlə 
qara çantanı açaraq zərərçəkmişə strixnin  vurdu və naşatır dolu şüşəni onun burnuna yaxınlaşdırdı.  
– Sağalacaq. Bura iki nəfər göndərin. Onu karetə daşıyın. Cəld! 
Polis serjantı və təcrübədə olan cavan  polismen eyni anda yerlərindən sıçradılar və eyni vaxtda Martinə 
cavab verdilər: 
– Baş üstə, dok. 
Elə bu an "Advokat-tayms" qəzetinin baş reportyoru Martinə yaxınlaşdı. Onun cəmi iyirmi doqquz yaşı 
var idi, ən təcrübəli reportyor və bəlkə də, yer üzündə ən abırsız adam idi. O, senatorlardan intervü 
almış, xeyriyyə cəmiyyətlərində, hətta boks yarışlarında baş vermiş cinayətlərin üstünü açmışdı. Bu 
adamın gözlərinin ətrafında nazik qırışlar yuva salmışdı. Reportyor adəti üzrə dayanmadan ucuz 
tənbəkidən eşmə papiros bükürdü. Hamı yaxşı bilirdi ki, o nə kişi şərəfini, nə də qadın ləyaqətini bir o  
qədər yüksək qiymətləndirmir. Buna baxmayaraq, heç olmazsa, Martinlə – doktorla nəzakətli davranırdı. 
– Vəziyyətdən çıxacaq, dok? – o, burnunun altında mızıldanaraq soruşdu. 
– Düşünürəm ki, hə. Ürəyi hələ işləyir. 
Son sözlərini Martin artıq karetin içindən söyləyirdi. Karet yavaşca yırğalandı, acı tüstünün içiylə fabrik 
həyətindən keçərək yola düzəldi. O,  düz kütləyə tərəf gedirdi. İndi bütün şəhərin hakimi və ağası onlar 
idilər – Martin və sürücü. Onların ikisi də hərəkət qaydalarına əməl etmir, teatrdan və kinodan qayıdan, 
asta addımlarla yeriyən kütləni saymır, uçan kuzovun qarşısında açılan küçəylə irəliləyirdilər. "Çəkilin 
yoldan!" Çikeso və İyirminci avenyü küçələrinin tinində hərəkəti tənzimləyən polismen onların gecə 
ekspressinin sürəti ilə necə yaxınlaşdıqlarını eşitdi – urrr…ru..  cyanq-cyanq-cyanq-cyanq…  Polismen cəld 
dörd yol ayrıcını boşaltdı. Kənara sıçrayan atın ayaqları, ya daldala gedən avtomobilin altına düşməməsi 
üçün camaat səkiyə tərəf sıxışdırıldı… Hamı karetin yanından sürətlə ötüb keçirdi – cyanq-cyanq-cyanq…  
Doktor isə kəmərdən yapışaraq öz təhlükəli oturacağında sakitcə əyləşmişdi.  
Xəstəxananın qapıçısı qışqırdı: 
– Pavilyonda kimisə güllələyiblər, dok! 
– İndi! Bircə stəkan su içim, – Martin özünü itirmədən cavab verdi. 
Öz otağına tərəf gedə-gedə o, oymalı stol qoyulmuş, cansız kolba və cihazlarla dolu xəstəxana 
laboratoriyasının yanından ötdü.  
– Fu! Ölü zir-zibil! Cəhənnəm olsun laboratoriya! Budur əsl və həqiqi həyat! – o şadyanalıq edir və Maks 
Qotlibin haradasa yol gözləyən, haldan düşmüş, yorulmuş, dözümlü obrazını gözləri önündən qovurdu.   
 
2 
 
Zenit şəhər xəstəxanasının altı təcrübəçisi, o cümlədən də Martin və Anqus Dyuer, altı səyyar çarpayısı, 
bir də qalstuk, fotoşəkil, cırılmış corablarla dolu altı balaca şkafı olan uzun qaranlıq otaqda qalırdılar. 
Gənc həkimlər saatlarla nəyin – cərrahiyyənin, yoxsa terapiyanın yaxşı olduğunu müzakirə edərək 
yaşayır, boş axşamlarda hansı yeməkdən həzz alacaqlarını düşünür və yeganə evli yoldaşları olan 
Martinə bir-birinin ardınca vurulduqları tibb bacılarının məziyyətləri haqqında danışırdılar.  
Martin klinikada gündəlik işi darıxdırıcı hesab edirdi. O, təcrübəçinin yerişini mənimsəmişdi, yəni 
stetoskop olan ciblərini şişirərək dəhlizdə lovğalana-lovğalana cəld addımlarla gəzişə bilirdi. Amma heç 
cürə xəstələrlə danışıq tərzini tapa bilməmişdi. Onun gücdən düşmüş, saralmış, əzab çəkən pasientlərə 
rəhmi gəlirdi: çarpayılarda xəstələr həmişə dəyişirdi, amma hüznlü ağrının  böyüklüyü dəyişilməz olaraq 
qalırdı.  
Bununla belə, bir neçə sarğı edəndən sonra onu bu iş darıxdırmağa başladı. Martin artıq nəsə yeni bir 
şeylə məşğul olmaq istəyirdi. 
Yalnız xəstəxanadan kənarda – təcili yardımda gördüyü iş onun qürurunu oxşayırdı. 
Ancaq həkim gecələr qorxmadan "Pavilyon" deyilən viranəlikdə peyda ola bilərdi. Qara sakvoyaj onun 
üçün icazə vərəqəsi rolunu oynayırdı. Polismenlər ona rəsmi təzim edir, fahişələr rişxənd etmədən baş 
əyir, salonların sahibləri isə ucadan salamlayırdılar: "Axşamın xeyir, dok!" Soyğunçular giriş yollarında 
ona yol verərək geri çəkilirdilər. Həyatında ilk dəfə Martinə hakimiyyət verilmişdi – açıq-aşkar bir 
hakimiyyət. Və o, saysız-hesabsız macəralar yaşayırdı. 
Martin bank direktorlarını qumarxanalardan çıxarır, rüşvətə bənzəyən mükafatı isə qəzəblə rədd edirdi. 
Amma sonra Leoranı necə bir nahara qonaq edə biləcəyini düşünəndə, mükafatdan imtina etdiyinə görə 
bərk peşman olurdu. Qapını sındıraraq mehmanxanaların qaz iyi gələn otaqlarına soxulur, intiharla 
ölmək istəyən insanları həyata qaytarırdı. İçki əleyhinə qanuna qarşı çıxan konqresin deputatı ilə birlikdə 
Trinidad romu içirdi. Tətilçilər tərəfindən döyülən polismeni və polismenlər tərəfindən döyülmüş tətilçini 
müayinədən keçirirdi. Gecə saat üçdə qarın boşluğunda təxirəsalınmaz əməliyyata assistentlik edirdi. 
Adama elə gəlirdi ki, cərrahiyyə otağına par-par parlayan buzdan üz çəkilib: ətrafda ağ kafelli divarlar, ağ 
kaşılı döşəmə, fənərin tutqun işığı… Hətta alətlər üçün  şüşə yeşiklərdə sərt ensiz tiyələr belə ağ alovla 
işıldayırdılar. Uzun ağ xalatlı, ağ papaqlı və açıq narıncı rezin əlcək geyinmiş cərrah sarımtıl bədənin 
dəsmalla mühasirə edilmiş dəliyində piy qatını keçərək cəld kəsik açırdı və Martin kəsik yerindən ilk 
qanın necə qorxunc formada üzə çıxdığını həyəcansız izləyə bilirdi. Bir dəfə, Çaluza sahildən çıxdıqda o, 
aradabir karetdə, ya da polis məntəqəsindəki stolda yarım saat mürgüləməklə dalbadal yetmiş saat 
işləmişdi.  
Bu fəlakət baş verən vaxt Martin suyun içindən bir hissəsi görünən, bir vaxtlar isə ikinci mərtəbəsində 
doğuş qəbul etdiyi mənzilə qayıqda yan alırdı; adamları cərgəyə düzərək qollarını və başlarını sarıyırdı. 
Amma o, özünün əsl şöhrətini fədakar qəhrəmanlığı sayəsində qazandı. Yəni axınla hərəkət edən kilsə 
skamyasından yapışmış və dəhşətli dərəcədə qorxmuş beş uşağı qurtarmaq üçün seldən üzüb keçəndə... 
Qəzetlər böyük sərlövhəli yazılarla onun haqqında bar-bar bağırdı. Amma Martin evə qayıdıb Leoranı 
öpdükdən sonra yarım sutka yatmaq üçün yerinə girəndə yenə də istehza hissi və sarkazmla tədqiqatlar 
haqqında düşünürdü.  
"Qotlib! Həyatdan ayrı düşmüş qoca əcaib adam! Baxardım da, görüm, o, axını necə üzüb keçir?!" – 
doktor Erousmit Martini qızışdırırdı.  
Amma gecə növbələrinin tənhalığı içində o, öz içindəki  Martinlə üz-üzə gəlirdi. Bax, elə o zaman 
laboratoriya üçün, kəşflərin yaşatdığı həyəcan üçün burnunun ucu göynəyirdi.  O, bu işdə həkimlikdən  
daha böyük fərəh hissi duya bilərdi… Bu, mömin adamın dünyəvi yaxşılıqların yaşatdığı sevincdən daha 
çox Allahın mahiyyəti və zəhmli adından vəcdə gəlməsinə bənzəyir. 
Özünün qıraqda qalması, başqalarının texnikanı daha yaxşı mənimsəməklə, bioloji kimyanın hadisələrini 
daha geniş öyrənməklə pionerlərin dumanlı surətdə ehtimal etdiyi qanunların dərinliyinə varması, onu 
ötüb keçməsi Martində kədər qarışıq həsəd hissi yaradırdı.  
Təcrübənin ikinci ilində daşqınlar və qətllər Martin üçün hesabdarlıq kimi adiləşməyə başlamışdı. O, artıq 
insanların özlərinə xətər yetirmək və bir-birlərini öldürmək üçün əl atdıqları azsaylı vasitələrə bələd 
olmuşdu. Hər şey maraqsız idi. Öz üzərinə qəbul etdiyi "doktor" adını itirməmək üçün yaşamaq isə ona 
darıxdırıcı gəlirdi…  
O zaman Martin öz cinayətkar elmi ehtirasını xəstəxana laboratoriyasında könüllü olaraq əlləşməklə, qan 
analizlərini aparmaqla söndürməyə, daha doğrusu, öldürməyə başladı. Onun tədqiqatların zəhərilə 
oynaması təhlükəli idi. Hətta cərrahiyyə əməliyyatlarının təlaşı içində də o, laboratoriyanın səssizliyi 
haqqında xəyal qururdu.  
– Yaxşı olar ki, buna son qoyum, – Martin Leoraya şikayətlənirdi, –Uitsilvaniyaya köçmək, işlə məşğul 
olmaq  və pul qazanmaq istəyirəmsə… Lənət şeytana… Axı mən bu məqsəddən əl çəkmişəm! 
Dekan Silvanı tez-tez xəstəxanaya konsiliuma dəvət edirdilər. Axşamların birində o, kimsəsiz qəbul 
otağından keçirdi, Leora isə stenoqrafçı işlədiyi kontordan geri qayıdaraq birlikdə nahar etmək üçün 
Martini gözləyirdi. Martin onları tanış etdi və balaca dekan Leoranın əlini ovcunda saxlayaraq mızıldadı: 
– Sevimli uşaqlar, mənimlə nahar etməklə məni sevindirmək istəməzsiniz ki? Arvadım məni tərk edib. 
Mən zavallı və tənha mizantropam .  
Dekan onların arasında xırda addımlarla yeriyirdi – gonbul və xoşbəxt görünürdü... Artıq onun Martinlə 
münasibəti tələbə-professor münasibəti deyildi. Onlar iki həmkar-həkim idilər, çünki dekan Silva artıq 
tələbə partasında əyləşməyən adamlara qarşı marağını itirməməyi bacaran nadir pedaqoqlardan  idi. O, 
iki arıq adamı ucuzvarı bir restorana apardı, kabinədə stol arxasında əyləşdirdi və onlara böyük porsiya 
ilə qızardılmış qaz əti və hərəsinə bir parç el sifariş verdi. 
Dekan Silva bütün diqqətini Leoraya yönəltmişdi, amma mövzu Martinlə bağlı idi: 
– Sizin əriniz şəfa verən əsl sənətkar olmalıdır, daha laboratoriya siçovullarıtək mənasız şeylər içində 
eşələnməməlidir.  
– Amma Qotlib mənasız şeylər içində eşələnmir, –  Martin araya söz qatdı. 
– Hə… Amma o… Məsələ insanın hansı Allaha qulluq etməsindədir. Qotlibin Allahları – utanmaz 
təxribatçılar, qara camaatın dediyi kimi,  qəbirqazanlardır. Bu, Didro, Volter, Elserdi. Onlar dahi 
adamlardı, cadugərdilər, çünki başqalarının nəzəriyyələrinin dağıdılması ilə təskinlik tapırlar. Halbuki, 
bunun yerinə öz nəzəriyyələrini yarada bilərdilər. Amma mənim Allahlarım – Qotlibin Allahlarının 
kəşflərini götürən, onları insanların xeyrinə yönəldən və o nəzəriyyələrə həyat verə bilən insanlardı!  
Kətan və boya icad edənlərə hörmət və eşq olsun! Amma bu kəşflərdən istifadə edən Rafael və 
Qolbeynlərə daha çox eşq olsun! Elə deyilmi? Laennek və Osler! Onlardı əsl alimlər! Təmiz elmi 
tədqiqatlar? Çox gözəl, başqa cür ola da bilməz: kommersiya mənfəəti və şöhrət arxasınca qaçmadan 
həqiqəti axtarmaq! Hər şeyin kökünə varmaq! Nəticəyə və təcrübi mənfəətə xor baxmaq! O zaman, bu 
ideyanı bir az da davam etdirəriksə, siz başa düşürsünüzmü, insan heç bir şey etmədən ticarət 
küçəsindəki körpüdə durub çay daşlarını saya bilər. Çünki belə olduqda o, işləməmək üçün bəhanə 
tapacaq. O,  hətta insanlara sadəcə, onların bağırtılarına qulaq asmaq üçün əzab verə və bunu edərkən 
özünə haqq qazandıra da bilər… Belə olduqda milyonlara rahatlıq gətirən insanı da ələ salmaq olar! 
Xeyr, xeyr! Missis Erousmit, sizin Martininiz ehtiraslı insandır, xırdaçı deyil. O insanlığın rifahı naminə 
qızğın məhəbbətlə alovlanmalıdır. O, yer üzündəki ən şərəfli sənəti seçməsinə baxmayaraq, eyni vaxtda 
çox şeydən yapışır. Gah bir şeyi, gah başqa bir şeyi təcrübədən keçirir. Onu tutub saxlayın, əzizim, onun 
faydalı həvəsini insanlıq üçün qoruyun! 
Bu təntənəli nitqdən sonra Silva ata onları operettaya apardı, ikisinin arasında əyləşdi və səhnədəki 
aktyor ağ boyalı vedrənin içinə girəndə Martinin çiyninə, Leoranın əlinə şappıldadaraq, gözləri 
yaşaranacan güldü. Gecə yarısı Martin və Leora ağız dolusu Silvaya qarşı səmimiyyətdən danışdılar. Bu an 
Uitsilvaniya onların gözünə qurtuluşa, şöhrətə aparan yol kimi görünürdü. 
Amma təcrübənin bitməsinə və Şimali Dakotaya yola düşməyə bir neçə gün qalmış onlar küçədə Maks 
Qotliblə rastlaşdılar. Martin onu bir ildən artıq idi ki, görmürdü, Leora isə heç vaxt görməmişdi. O, əldən 
düşmüş və xəstə adam təsiri bağışlayırdı. Martin onun yanından keçərkən salamlaşıb-salamlaşmamağı 
götür-qoy edirkən, Qotlib ayaq saxladı. 
– Necəsiniz, Martin? – o, mehribanlıqla soruşdu. Amma bu an gözləri deyirdi: "Nə üçün mənim yanıma 
qayıtmadın?" 
Martin dodaqaltı heç bir məna danışmayan nəsə mızıldadı və elə ki Qotlib ağrıya güc gəlirmiş kimi belini 
bükərək yoluna davam etdi, o, dəhşətli dərəcədə onun ardınca qaçmaq istədi. 
Leora soruşdu: 
– Bu, haqqında danışdığını həmin professor Qotlibdir? 
– Hə, de görüm, o, sənə necə təsir bağışladı? 
– Mən heç zaman… Kürən, o, mənim indiyədək gördüyüm insanlar arasında ən böyüyüdür. Bilmirəm, 
mən bunu haradan bilirəm, amma bu, belədir. Doktor Silva xoşsifət adamdır, amma bu… böyük insandır! 
Mən… mən istərdim ki, biz onunla görüşək. Mən ilk dəfədir belə bir adamla qarşılaşıram… Məni 
çağırsaydı, mən ona görə hətta səni də tərk edə bilərdim. O elə… ah o arzu… yox, o yeriyən beyin 
kimidir… Amma, Kürən, onun elə əldən düşmüş görünüşü var idi ki… Məni, az qala, ağlamaq tutmuşdu. 
İnan ki, onun çəkmələrini belə təmizləməyə hazıram. 
– Ah, lənət şeytana! Elə mən də! 
Amma səfərqabağı qayğılar, sevincli yır-yığış, qızğın dövlət imtahanları zamanı Martin Qotlibi yaddan 
çıxardı. Çox keçmədi ki,  o, Dakotada, iyun günəşinin parlaq şüası altında uzanan və hər çəpərində çöl 
torağaylarının səs-səsə verdiyi preriyada öz işinə başladı. 
 
XII FƏSİL 
 
1 
 
Martin onunla küçədə rastlaşdığı vaxt Qotlib artıq məhv olmaq üzrə idi. 
Maks Qotlib alman yəhudisi idi; 1850-ci ildə Saksoniyada anadan olmuşdu. O, Heydelberqdə tibb 
fakültəsini bitirməsinə baxmayaraq, heç vaxt həkimlklə maraqlanmamışdı. Qotlib Helmqolsun davamçısı 
idi. Bundan başqa, gənclik illərində akustika üzrə tədqiqat işi ilə o, özü üçün sübut etmişdi ki, tibbi 
elmlərdə kəmiyyət metodu mütləqdir. Sonra Koxun kəşfləri onu biologiyaya istiqamətləndirdi. Hər 
zaman dəqiqliyi, səliqəliliyi əsas götürür, rəqəmlərin uzun sırasını çıxarır, yoxlamaya tabe olmayan 
dəyişənlərin mövcudluğunu nəzərə alır, intizamsızlıq, yaxud yalan, lovğalıq hesab etdiyi şeylərin üzərinə 
qızğınlıqla hücum edir, heç zaman xoşniyyətli  ağılsızlığa güzəştə getmirdi. O, Koxun, Pasterin 
laboratoriyalarında işləyir, Pirsonun biometriya sahəsində ilk fikirlərini izləyir, pivə içir və "zəhərli" 
məqalələr yazırdı. İtaliya, İngiltərə və Skandinaviyaya səyahətə çıxırdı.  Belə vaxtların birində təsadüfən, 
işarası (sanki, palto alırmış, ya da təsərrüfat müdirəsi işə götürürmüş kimi) dözümlü və dilsiz-ağızsız 
alman qadını, tacir lüteranın qızı ilə evlənir. 
Sonra çox vacib, çox cansıxıcı, uzun sürən və heç kəs tərəfindən qiymətləndirilməyən təcrübələr silsiləsi 
başladı. 1881-ci ildə Qotlib Pasterin toyuq vəbası əleyhinə immunitetlə bağlı gəldiyi nəticələri yenidən 
təsdiqlədi, eyni zamanda, mayadan enzim ayırmağa çalışdı.  
Bir neçə ildən sonra, xırda bankir olan atasından qalan  çox kiçik miras hesabına yaşamağa başladı. Həm 
şad, həm də qayğısız formada onu israf etdi, xəstəliklərin ptomain  nəzəriyyəsini tənqidi analizə düçar 
etdi və mikroorqanizmlərin virulentliyinin  zəifləməsi mexanikasını tədqiq etdi. Bu, ona şöhrət gətirdi. 
Ola bilsin ki, o, həddindən artıq ehtiyatlı idi. Elə bu səbəbdən də tədqiqatı başa vurmadan onu dərc 
etdirməyə tələsən insanlara şeytandan və aclıqdan da betər nifrət edirdi. 
Düzdü, o, siyasəti insan fəaliyyətinin ən cansıxıcı və ən az elmi növü hesab edərək, onunla məşğul 
olmurdu, bununla belə, yunkerlərə  nifrət etmək üçün kifayət qədər vətənpərvər alman idi. Cavanlığında 
iki dəfə dikbaş zabitlərlə dalaşmış, hətta buna görə bir həftə həbsxana həyatı yaşamışdı. O, tez-tez 
yəhudilərin hüquq bərabərsizliyinə görə özündən çıxırdı və qırx yaşında ikən ürək ağrısı ilə Amerikaya 
yollandı. Çünki "burada militarizm və antisemitizm mümkün deyildi". Bir müddət Xoqlendin Bruklində 
olan laboratoriyasında işlədi, sonra da bakteorologiya kafedrasında böyük vəzifə tutduğu Kvin-Siti 
universitetində çalışdı. 
Burada o toksinlə   antitoksinlər  arasındakı reaksiya ilə bağlı ilk tədqiqatına başladı. Elan etdi ki, 
antitoksin istisna olunmaqla, anticisimlərin  heyvanların immun vəziyyətinə heç bir aidiyyatı yoxdur. Və 
nə qədər ki alimlərin məhdud, amma gərgin dünyasında onun üstünə qəzəblə hücum çəkirdilər, Qotlib 
təmkinlə və olduqca kəskin surətdə İersinin, Marmorekin zərdab nəzəriyyələrinə divan tutmaqla məşğul 
idi.  
Araşdırmalarının ilk illərindən başlayaraq bu günə qədər onun ən müqəddəs arzusu süni antitoksin  in 
vitroda  əldə etmək idi. Bir dəfə o bir işi çapa hazırladığı vaxt, kiçik bir səhv aşkar etdiyindən acımadan 
bütün qeydlərini məhv etmişdi.  
O, həmişə tənha idi. Kvin-Sitidə çətin ki kimsə onu mikrobları quyruğundan tutan və onlarla himləşən 
yarımağıllı yəhudidən başqa bir şey hesab edəydi. Məgər bu, yaşa dolmuş bir kişinin görə biləcəyi iş idi? 
Ətrafda cəsur insanlar körpü tikir, atsız faytonlar üzərində təcrübə aparır, dünyada ilk dəfə şeirli 
reklamlar yazır və tonlarla siqar satırdılar. O isə gör nə işlə məşğul idi. 
1899-cu ildə onu Uinnemaka tibb fakültəsində baktorologiya üzrə mühazirə oxumağa dəvət etdilər və o, 
burada on iki il ağır işlə məşğul oldu. Ümumiyyətlə, Qotlib heç vaxt praktik adlandırılan nailiyyətlər 
haqqında danışmırdı. Heç zaman post hoc – propter hoc əsasında çıxarılan nəticələrə qarşı mübarizə 
aparmaqdan yorulmurdu. Halbuki, demək olar, bu günə qədər də bütün tibbi biliklərin əsasında bu 
durur.  
Qotlib heç vaxt onun istehzasının gücü qarşısında zəif olan, amma onunla üzbəüz gələrkən hörmətlə 
rəftar etməyi unutmayan həmkarlarının nifrətini qazanmaq fürsətini əldən verməzdi. Bu həmkarlar 
imkan düşdükcə paxıllıqla onu "İblis", "şeytanın pərəstişkarı", "sevinci zəhərləyən", "pessimist", "dağıdıcı 
tənqidçi", "lovğa ədəbsiz", "utanmaz", "həyasız alim", "ləyaqət və ciddiyyətdən məhrum snob", "pasifist" 
, "anarxist", "ateist", "cuhud"   adlandırırdılar. Onlar heç də əsassız olmayaraq iddia edirdilər ki, əsl elmə, 
sənətə olan sədaqətində Qotlib bir məqamı daha üstün tutur: insanları düzgün terapiya ilə öldürmək 
daha məqsədəuyğundur, nəinki yanlış terapiya ilə müalicə etmək. O, insanlıq üçün məbəd qursa da, bu 
məbəddə insana yer ayırmırdı. 
Ağıllı adamların ildə beş dəfə çap olunduğu "İşgüzar elmi səltənət"də onun otuz illik işi dövründə ça 
olunan məqalələrinin ümumi sayı iyirmi beşi aşmamışdı. Amma məqalələrinin hamısı qeyri-adi 
mükəmməlliyi ilə seçilirdi. Onun təcrübələri isə asanlıqla hər şeydən şübhələnən tənqidçilər tərəfindən 
yenidən təkrar edilir və hər dəfəsində də bütün nəticələr təsdiqlənirdi. 
Moqalis onu iş üçün geniş imkanları, çox gözəl assistentləri, bitib-tükənməyən şüşə qabları, çoxlu hind 
donuzları və yetərli sayda meymunları ilə heyran etmişdi; amma burada dərs demə metodunun köhnəliyi 
onu təngə gətirirdi. Hər yerdə olduğu kimi, burada da başa düşən dostlarının olmaması ona əzab verirdi. 
O, şübhələri və ehtiyat hissini bir kənara ataraq danışa bilmək üçün durmadan kimisə axtarırdı. Qotlib 
cahilliklərindən cəsarət alan həkimlərin, yaxud əslində, "elm adamcığazları" olan ixtiraçıların təriflərinin 
necə göylərə qaldırıldığı haqda fikirləşir və insan zəifliyinə yabançı olmayan bir hisslə özünün Amerikada, 
hətta Moqalsdə belə izsiz-soraqsız itməsinə əsəbiləşir, taleyindən şikayətlənirdi.  
O, heç vaxt hersoginyalar ilə nahar etmirdi, mükafat almırdı, müsahibə vermirdi, heç zaman kütlənin 
başa düşə biləcəyi işlər çap etdirmirdi, məktəbdəki məhəbbətlərdən sonra elə bir şey yaşamamışdı ki, 
ləyaqətli adamlar onu "xəyalpərəst" adlandıra bilsinlər. Bir sözlə, Qotlib sözün əsl mənasında alim idi. 
O, bəşəriyyətin dahi xilaskarları sırasına aid idi.  
Gələcəkdə, yüzillər sonra, böyük epidemiyaların, yaxud xırda infeksiyaların kökünü kəsmək üçün nə cür 
təcrübələr keçirilsə də, istər-istəməz bu zaman Maks Qotlibin işlərinin təsiri özünü göstərəcəkdi. Çünki o 
mikrobları və birhüceyrəli heyvanları səliqə ilə təsnif edərək onlara yarlık yapışdıran alimlərdən deyildi. 
O, bu cür xırda varlıqların kimyəvi tərkibinə, onların mövcud olma  və məhv olma qanununa diqqət 
yetirirdi. Söhbət bioloqların bütöv bir nəslinin yorulmadan işləməsinə baxmayaraq, böyük hissəsi kəşf 
edilməmiş qalan əsas qanunlardan gedir. Amma onu "pessimist" adlandıranlar haqlı idilər, çünki 
yoluxucu xəstəliklərin bütünlüklə yoxa çıxmasına görə başqalarından daha çox minnətdar olacağımz bu 
adam tez-tez tərəddüd edərək öz-özündən soruşurdu: ümumiyyətlə, yoluxucu xəstəliklə mübarizə 
aparmağa dəyərmi? 
O, güman edirdi ki, (bir vaxtlar belə bir beynəlxalq münaqişə yaranmışdı və ona tək-tük adamlar da 
qoşulmuşdu. Yüzlərlə insan isə onu ittiham edirdi) epidemiyadan xilas olmuş beş-altı nəsil təbii 
immuniteti həddindən artıq zəif olan insan nəsli yaradar və nəticədə "demək olar ki, yoxa çıxmış" taun və 
ya digər yoluxucu xəstəliklər gözlənilmədən arta bilər. Hətta onların tufan kimi bütün yer üzünə 
yayılması da mümkündür. Nəticədə həyatların qurtuluşu üçün Qotlibin öz zəkasını qurban verdiyi həmin 
tədbirlər bütün insanlığın məhvinə gətirib çıxara bilər. 
O, düşünürdü: elm, ictimai gigiyena vərəm və digər ağır xəstəlikləri məhv edərsə, dünyada o qədər əhali 
artıqlığı yaranacaq və dünya elə bir ümumi köləliyin üfunətli quyusuna çevriləcək ki,  bütün gözəlliklər, 
rahatlıqlar aclığın qovduğu mövcudluq uğrunda mübarizədə yoxa çıxacaq.  
Ancaq, bu cür fikirlər ona işləməyə mane olmurdu. Gələcəkdə əhali artıqlığı təhlükəsi var idisə, gələcək 
nəsillər doğuş sayının süni azaldılması, yaxud digər tədbirlərlə özü-özünü qoruya bilərdi. "Çox ehtimal ki, 
qoruyacaq da!" – deyə o, fikirləşirdi.  
Amma Qotlibin bu sağlam optimizmin son damlası belə bu son şübhələrinin içində yoxa çıxıb itdi. Çünki 
o, hansısa şüurun və hissin inkişafına deyil, Allaha hər kəsdən daha çox bənzəyən insanın nəşəli itlərdən, 
qüsursuz cazibəli pişiklərdən, əxlaq, təlaş və dindən uzaq olan atlardan üstünlüyünə şübhə edirdi.   
Şarlatan həkimlərin, patentləşmiş dərman fabriklərinin sahiblərinin, saqqızla ticarət edənlərin, reklam 
kahinlərinin xidmətçilərlə dolu böyük evlərdə yaşadıqları və bahalı limuzinlərdə gəzdikləri vaxt  Maks 
Qotlib suvağı qopub tökülmüş əyri bir evdə daldalanır, öz laboratoriyasına köhnə, cırıldayan velosipedlə 
gedib-gəlirdi. Qotlibin özü şikayətlənmirdi. O elə də düşüncəsiz deyildi ki, özü üçün həm azadlıq, həm də 
məhkum edilmiş xalqın məhəbbətini tələb etsin. "Nə etmək olar? – o bir dəfə Martinə dedi, – məgər 
dünya lazım olan işlə məşğul olduğum üçün mənə haqq vermək məcburiyyətindədir?" 
Qotlibin evində yalnız bir rahat kreslo var idi, var-dövlət əvəzinə isə stolunun üstündə Almaniyanın, 
Fransanın, İtaliyanın, Daniyanın dahi insanlarından, Böyük Britaniyanın dəyərli alimlərindən (onları elə 
dəyərli idi ki, araqçəkənlərin, papiros fabriki sahiblərinin, bulvar qəzetlərinin naşirlərinin aldığı yüksək 
titullardan alırdılar) aldığı uzun, səmimiyyət və ehtiram dolu məktublar dururdu.  
Amma kasıblıq Qotlibə imkan vermirdi ki, yayda ona il ərzində əzab verən bir arzunu reallaşdırsın. O, 
istəyirdi ki, Sena üzərində qovaqların altında otursun, yaxud sakit Sena çayı sahillərində dama-dama 
süfrə örtülmüş stol arxasında dincəlsin… Süfrənin üstündə isə çörək, pendir və şərab, bir də tünd rəngli 
albalılar olsun. Bir sözlə, sadə dünyanın qədim sevinci…  
 
2 
 
Maks Qotlibin arvadı kök, bu azmış kimi, həm də astagəl və dilsiz-ağızsız bir qadındı. Altmışa yaxın yaşı 
olsa da, hələ də ingilis dilində sərbəst danışmağı öyrənə bilməmişdi. Alman dilində də öz borclarını 
ödəyən, həddindən artıq çox yeyən və qıpqırmızı qızaran əyalət bürgerlərinin  şivəsində danışırdı. 
Arvadına öz fikirlərini etibar etmirdisə və süfrə arxasında uzun düşüncələrə qərq olaraq, onun varlığını 
unudurdusa, bu o demək deyildi ki, Qotlib xanımına qarşı kobudluq edirdi.  O heç xanımı ilə öcəşmirdi 
də. Onun təsərrüfatı idarə etməsinə, Qotlibin köhnə dəbdə olan ev xələtini hansı yolla isitməsinə belə 
qarışmırdı. Son zamanlar arvadı naxoşlayırdı, ürəkbulanmasından, həzmetmə prosesinin pozulmasından 
əzab çəkirdi. Amma öz işini boş buraxmırdı. Onun köhnə ev tuflilərini sürüyə-sürüyə evin içində necə 
yeridiyini daima eşitmək olurdu.  
Qotlibin üç övladı var idi. Onların hər üçü arvadının yaşı otuz səkkizi keçdikdən sonra dünyaya gəlmişdi. 
Miriam, kiçik qız, odlu-alovlu idi. Yaxşı musiqi istedadı vardı, Bethoveni sevir və anlayırdı, Amerikada 
populyar olan "reqtaym"ı isə qəbul etmirdi; böyük qızı özü-özlüyündə heç nə ifadə etmirdi, oğlu Robert 
isə – Robert Kox Qotlib – valideynlərini həmişə məyus edirdi. Yüksək ödənişə baxmayaraq, onlar 
canlarını dişlərinə tutaraq Roberti Zenit yaxınlığında olan bahalı bir məktəbə vermişdilər. Orada o, fabrik 
sahiblərinin oğulları ilə dostluq edirdi. Onlardan maşını sürətli sürmək və bahalı geyim geyinmək 
zövqünü mənimsəmişdi, amma dərslərə maraq bacarığını qətiyyən öyrənə bilməmişdi. Evdə o, elə hey 
atasının simiclik etdiyini söyləyərək bar-bar bağırırdı. Qotlib kasıb olduqlarını izah etməyə çalışanda isə 
oğlan cavab verirdi ki, kasıbdırsa niyə  gizlində təcrübələrə pul xərcləyir,  halbuki belə edərək oğlunu 
rüsvay etməyə haqqı yoxdur! Qoy onun lənətə gəlmiş universiteti öz professorunu lazımi materiallarla 
təmin etsin. 
 
3 
 
Maks Qotlibin tələbələrinin böyük əksəriyyəti onun fənninə maneə kimi baxırdılar və fikirləşirdilər ki, nə 
qədər mümkündürsə, onun üstündən tez adlayıb keçmək lazımdır. Çox az adamlar özlərini bu fənn üzrə 
qabiliyyətli sayırdılar. Bu tələbələrin arasında Martin Erousmit də var idi.  
Qotlib adətən Martinlə onun səhvləri ilə bağlı kəskin danışırdı. Müəlliminin sədaqətinə təkəbbürlə 
etinasızlıq göstərməyə çalışsa da, Martin Qotlib üçün heç də Qotlibin Martin üçün daşıdığı əhəmiyyətdən 
az əhəmiyyət daşımırdı. O, Martinlə bağlı geniş planlar qururdu. Martin həqiqətən də onun köməyini 
istəyərsə (Qotlib elmi yarışmalarda nə qədər ifrat xudbin və təkəbbürlü olsa da, şəxsi məsələlərdə bir o 
qədər təvazökar idi), bu oğlanın karyerası Qotlibin şəxsi karyerası olacaqdı. Martin kiçik müstəqil 
təcrübələr aparsa belə, Qotlib onun hamı tərəfindən qəbul edilmiş və əlverişli immunologiya  
nəzəriyyəsini darmadağın etməyə daim hazır olmasına, nəticələri yoxlamaq üçün göstərdiyi ciddi 
cəhdlərə baxaraq sevinirdi. Onun naməlum səbəblər üzündən etinasız olduğu vaxtlarda, Qotlibə elə 
gəlirdi ki, o, içir və hansısa şəxsi məsələlərin içində axmaqcasına dolaşıb qalıb. Yalnız gözəl iş qarşısında 
hörmət hissi onu Martinin üstünə qışqırmağa vadar etmişdi. Silvanın üzr tələb etməsi haqqında isə 
təsəvvürü belə yox idi. Xəbər tutsa idi, bu, onu bərk qəzəbləndirə bilərdi. 
Qotlib Martinin qayıdacağını gözləyirdi. Ürəyində özü-özünü danlayırdı: "Qoca axmaq! Gəncin incə ruhu 
var. Sən bilməli idin ki, kömür parçasını platin məftillə qarışdırmaq olmaz". O bacardığı qədər (nə qədər 
ki Martin restoranlarda qab yuyur və ağlagəlməz şəhərlərdə, ağla gəlməyən səfərlərdə sərgərdan həyat 
keçirirdi) yeni assistentin təyin olunmasını yubadırdı. Sonra Qotlibin kədəri yavaş-yavaş soyudu və kinlə 
əvəzləndi. O, Martini xəyanətkar hesab etməyə başladı və onu beynindən çıxarıb atdı. 
 
4 
 
Ola bilsin ki, Maks Qotlib dahi idi. Və şübhəsiz ki, istənilən dahi kimi həm də divanə idi. Martin Zenit 
xəstəxanasında təcrübə keçdiyi müddətdə Qotlib həmişə ələ saldığı xurafatçılardan daha səfeh bir iş 
təşkil etmişdi.  
O, hökumət qulluqçusu və islahatçı olmağa çalışırdı. O – utanmaz  və anarxist alman institut yaratmaq 
qərarına gəldi və oğlanların yaramaz sözlər öyrənməkdən qorumaq üçün yeni bir cəmiyyət yaratmağa 
çalışan qarımış qız kimi,  yubanmadan işə başladı.  
Qotlib hesab edirdi, yer üzündə elə bir tibb məktəbi olmalıdır ki, təpədən-dırnağa elmi olsun, dəqiq 
elmləri öyrətsin. Xüsusilə də kəmiyyət metodu ilə birlikdə biologiya və kimyanı. Bu institt xal 
toplanmasını və cərrahiyyənin xeyli hissəsini ümumiyyətlə, qəbul etməyəcəkdi.  Sonra düşündü ki, belə 
bir müəssisəni Uinnemak universitetinin əsasında yaratmaq olar. Və məsələyə praktik yanaşmağa çalışdı. 
Amma o, lazım olduğundan çox praktik və işgüzar idi. 
– Bəli, ola bilsin ki, biz kəndlərdə ancaq ishaldan müalicə etməyi bacaran həkimlər hazırlamayaq! Bəlkə 
də, həkimlər hörmət hissinə layiqdirlər və hamıya lazımlıdırlar. Amma onların sayı onsuz da həddindən 
artıq çoxdur. Tələb isə belədir: mənə iyirmi il müddətinə məktəb verirsiniz, bu məktəb dəqiq və üsullu 
olacaq. Biz də şəkər, hətta ola bilsin ki, vərəm və xərçəng xəstəliyini, əllərindən iş gəlməyənlərin başlarını 
yelləyərək "revmatizm" adlandırdıqları hər cür artritləri müalicə etməyi öyrənəcəyik. So!  
Əlbəttə, o qətiyyən belə bir məktəbə rəhbərlik edəcəyini gözləmirdi, hörmət də axtarmırdı. Çünki 
həddindən artıq məşğul idi. Amerika Elm Akademiyasının konfransında Qotlib bir nəfərlə – gənc harvard 
fizioloqu, doktor Entvaylla tanış olmuşdu. Düşünürdü ki, ondan əla dekan alınar. Entvayl da Qotlibə 
məftun idi və ondan Harvarda dəvət olunarsa, buna necə münasibət göstərəcəyini soruşmuşdu.  
Qotlib ideyasını ilk olaraq onunla bölüşdü. O, özünün yeni tibb məktəbi tipini təsvir edəndə Entvayl bərk 
həvəsə düşdü: "Mən belə bir işdə öz qüvvəmi sınamağı çox istərdim", – o danışmağa başladı. Və bu 
söhbətdən sonra Qotlib Moqalisə əsl fateh kimi qayıtdı. O, özünü həm də ona görə arxayın hiss edirdi ki, 
bu ərəfədə ona qərbi Çippevidə universitetin tibb şöbəsində dekan vəzifəsini təklif etmişdilər (düzdür, o 
istehza ilə təklifi rədd etmişdi).  
Qotlib elə sadəlövh, ya da elə ağılsız idi ki, dekan Silvaya nəzakətlə məktub yazaraq, geri çəkilməsini və 
öz fakültəsini,  öz yetişdirmələrini, öz həyatını haradansa peyda olacaq harvardlı dosentə verməyi təklif 
etdi.  Doktor Silva mülayim, yaşlı centlmen və Oslerin layiqli tələbəsi idi. Amma bu ağlasığmaz məktub 
onun səbrini daşırdı. O, cavab verdi ki, hər iki insanı  qiymətləndirdiyinə baxmayaraq, xəbərdar edir: tibb 
fakültəsi ştat vətəndaşlarına məxsusdur, onun vəzifəsi isə vətəndaşları təxirəsalınmaz və əməli tibbi 
yardımla təmin etməkdir. Şəxsən ona, Silvaya gəlincə – o, sözünü davam etdirirdi, – istefasının fakültəyə 
xeyri olacağına əmin olsaydı, elə bu saat kənara çəkilərdi, amma bunun üçün ona tabe olanlardan birinin 
məktubundan daha tutarlı səbəb lazımdır! 
Qotlib hərarətlə və nəzakətsiz şəkildə etiraz etdi. O, əvvəlcə Uinnimak ştatının vətəndaşlarını cəhənnəmə 
yolladı. Çünki onlar öz miskinlikləri və kütlükləri ilə heç bir yardıma layiq deyildilər. Sonra isə Silvanın başı 
üstündən bağışlanmaz şəkildə apelliyasiya şikayəti ilə dahi natiq və patriot, doktor Qorasiya Qrili 
Traskotta, yəni Universitetin rektoruna müraciət etdi. 
Rektor Traskott dedi: 
– Düzü,  nə qədər ağıllı olurlsa olsun, fantastik layihələrə diqqət yetirmək üçün vaxtım yoxdur. 
– Siz, ümumiyyətlə, istənilən bir işə diqqət yetirməyə zaman tapmaq üçün həddindən artıq məşğulsunuz. 
Axı sizin gimnastika zallarının tikintisi üçün milyonçulara honoris causa elmi təqaüdlərin verilməsindən 
başqa işiniz yoxdur, – deyə Qotlib cavab verdi. 
Səhərisi gün onu Universitet Şurasının təcili iclasına çağırdılar. Bakteriologiya kafedrasının rəhbəri kimi 
Qotlib bu ali orqanın üzvü idi. O, şuranın qızıl tavanlı, ağır xurmayı pərdəli, pionerlərin tutqun portretləri 
asılmış uzun zalına daxil olanda, pıçıldaşmaya fikir vermədən fikirli halda həmişəki yerinə doğru getdi.  
– E-e… hm, professor Qotlib, zəhmət olmasa stolun bu başında əyləşin, – deyə rektor Traskott dilləndi.  
Qotlib ancaq indi ümumi gərginliyin fərqinə vardı. O, Qəyyumlar Şurasının Zenitdə, yaxud da Zenit 
yaxınlığında yaşayan yeddi üzvündən yalnız dördünün burada olduğunu gördü. Gördü ki, Traskottla 
yanaşı elmi katib yox, dekan Silva əyləşib. Bir də diqqət etdi ki, söhbətarası şuranın bütün üzvləri arabir 
ona baxırlar.  
Sədr, rektor Traskott elan etdi: 
– Cənablar, bizim şuranın və Qəyyumlar Şurasının hazırkı birləşdirilmiş iclasında Maks Qotlibin əleyhinə 
onun dekanının və mənim tərəfimdən irəli sürülmüş ittihamı müzakirə etmək lazımdır.  
Qotlib, sanki, həmin dəqiqə qocaldı. 
– İttihamlar belədir: öz dekanının, öz rektorunun və qəyyumların nüfuzuna itaətsizlik. Uinnemak ştatının 
maraqlarına xəyanət. Hamı tərəfindən qəbul edilmiş həkimlik və universitet etikasının pozulması. 
Ateizm. Öz həmkarları ilə inadla işləmək istəməmək və praktik məsələlərdən baş çıxartmaq qabiliyyətinin 
olmaması. Bununla belə, ona etibar edilmiş mühüm laboratoriyalar var və bu, kafedranın rəhbərliyini 
təhlükə altına alır. Cənablar, mən bu bəndlərin hər birini professor Qotlibin dekan Silvaya öz dəst-xətti ilə 
ünvanladığı məktub əsasında sübut edəcəyəm. 
Əlbəttə ki, rektor sübut etdi də. 
– Qotlib, – Qəyyumlar Şurasının sədri dedi, – mən düşünürəm ki, siz elə indi istefanızla bağlı ərizə yazıb 
bizə versəniz, daha yaxşı olar… Sizinlə xoşluqla ayrılarıq… Bizi xoşagəlməz bir iş görməyə vadar 
etmədən… 
– İstefa versəm, görüm məni ildırım vursun! – Qotlib hiddət içində ayağa durdu, – sizin hamınızın beyni 
məktəbli beyni, futbol komandasında oynayanların beyni kimidir. Siz  mənim təklifimi təhrif edirsiniz. 
Özü də sağlam inqilabi ideal haqqında çox dəqiqliklə ifadə edilmiş bir təklifi… Bu təklif şəxsən mənim 
üçün heç bir xeyir, yaxud mənfəət nəzərdə tutmur. Amma siz onu özünüz qabağa gedəsiniz deyə təhrif 
edirsiniz. Bu axmaqlar hələ bir heysiyyət  haqqında danışırlar da! – Onun uzun şəhadət barmağı 
balıqtutan qarmağı kimi rektor Traskotta tərəf uzandı – Yox, mən istefa verməyəcəyəm! İstəyirsinizsə, 
məni bayıra ata bilərsiniz! 
– Belə olan halda, sizdən səsvermə vaxtı zalı tərk etməyinizi xahiş edəcəyik, – rektorun səsi bu cür 
nəhəng, güclü və qüvvətli adam üçün təəccüblü dərəcədə mülayim idi. 
Qotlib öz laxlayan velosipedində laboratoriyaya getdi. Ona "istefası"nın qəbul edilməsi xəbərini rektor 
dəftərxanasının sırtıq katibəsi telefonla xəbər verdi. 
O, əzab çəkirdi: "Məni işdən çıxartmaq? Mümkün deyil! Mən bu axmaq məktəbin əsas qüruru, yeganə 
iftixarıyam!"  
Amma elə ki, həqiqətən də işdən çıxarıldığını başa düşdü, bərk utandı. Düşündü ki, nə üçün onlara belə 
bir imkan yaratdı? Amma hər şeydən kədərli olan o idi ki, inzibatçı olmaq cəhdinə görə o, müqəddəs bir 
işi yarımçıq qoyacaqdı...  
Ona mənəvi rahatlıq və laboratoriya lazım idi, özü də dərhal!  
Qotlib onları gic vəziyyətdə qoyacaq!  Onlar onun Harvarda dəvət olunduğunu eşidəndə, mütləq ağızları 
əyiləcək. 
Kembric və Bostonun yetkin  mədəniyyəti onu özünə cəlb edirdi. Nə üçün bu qədər uzun zaman ərzində 
bu vəhşi Moqalisdə qalıb? O, doktor Entvayla dəvəti böyük məmnuniyyətlə qəbul edə biləcəyinə işarə 
vuran məktub yazdı. Qotlib cavab teleqramını gözlədi. Bir həftəlik intizarın ardından, Entvayldan uzun-
uzadı bir məktub gəldi. Məktubda o, etiraf edirdi ki, Harvard fakültə şurasının adından Qotlibə iş təklif 
etmək üçün bir qədər tələsib. İndi o, Qotlibi şura adından salamlayır və ümid edir ki, ola bilsin bir 
müddət sonra Harvard onu öz sıralarında görmək şərəfinə nail olacaq. Amma indiki vəziyyətdə… 
Qotlib Qərbi Çippevaya yazdı ki, nəhayət, tibb fakültəsinə rəhbərlik haqqında fikirləşməyə hazırdır və 
cavab məktubu aldı: boş yer artıq tutulub və Qotlibin məktubunun yazı tərzi onların xoşuna gəlmədiyi 
üçün "gələcəkdə danışıq aparmağı artıq hesab edirlər".  
Qotlib altmış bir yaşında qənaət edib cəmi bir neçə yüz dollar pul yığmışdı – cəmi bir neçə yüz dollar. 
İşdən çıxarılan istənilən bənna kimi o ya iş tapmalı, ya da acından ölməli idi. O artıq yaradıcılığa ara 
verildiyi üçün hiddətlənən dahi deyildi.  
Öz qəhvəyi evciyində otaqlarda veyil-veyil dolaşır, kağızları bir-bir götürüb gözdən keçirir, arvadına baxır, 
köhnə tablolara diqqət edir və gözlərini boşluğa dikib uzun müddət tərpənməz dayanırdı. Onun hələ dərs 
demək üçün bir ay vaxtı var idi. Axı onun əvəzinə yazılmış istefa ərizəsinə bir neçə həftə əvvəlki tarix 
qoyulmuşdu.  Buna baxmayaraq, o,  laboratoriyaya getmədi. Həddindən artıq yorğun idi. O, özünü yaxşı 
hiss etmirdi. Hətta təhlükəsizlikdə də hiss etmirdi. Onun əvvəlki özünəinamı sındırılmış və təəssüf hissinə 
çevrilmişdi. Qotlib məktub dalınca məktub gözləyirdi. Mütləq onun düşdüyü vəziyyəti və ideyalarının 
necə olduğunu bilən kimdənsə kömək gələcəkdi.  
Amma elmi araşdırmaları ilə bağlı çoxlu dostcasına məktublar gəlsə də, məktublaşdığı adamlar 
universitet dedi-qodularına qulaq asmadıqlarından, onun ehtiyacından da xəbərsiz idilər.  
Harvard uğursuzluğundan və Qərbi Çippevadan gələn rədd cavabından sonra Qotlib daha universitetlərə 
və elmi institutlara müraciət edə bilməzdi. Qüruru isə aman vermirdi ki, ona hörmət edən insanlara xahiş 
məktubu yazsın. Yox, işgüzarlıqla hərəkət etmək lazımdır! O, müəllimlərin Çikaqo agentliyinə müraciət 
etdi və "nə isə tapmaq" vədi ilə dolu rəsmi məktub aldı. Məktubda soruşurdular ki, o əyalət orta 
məktəbində fizika və kimya müəllimi olmağa razılıq verərmi?   
Qotlib özünə gəlib cavab yazmağa imkan tapmamışdı ki, arvadının ağır xəstəliyi bütün ailənin həyatını 
darmadağın etdi.  
Missis Qotlib artıq bir neçə ay idi ki, nasazlıq hiss edirdi. Qotlib onu həkimə getməyə razı salmağa çalışsa 
da, arvadı razılıq vermirdi. Çünki bütün bu müddət ərzində xəstəliyinin mədə xərçəngi olması qorxusu 
qadını əldən salmışdı. Yalnız indi, qan qusmağa başlayanda, qadın kömək üçün ərinin üstünə cumdu. 
Həmişə "peşəkarların" və "həb alverçilərinin" tibbi credo–suna gülən Qotlib artıq çoxdan idi ki, 
diaqnostika ilə bağlı bildiklərini yaddan çıxarmışdı. Özü, ya da ailədən kimsə xəstələnsəydi, xəstəliyi 
müəmmalı şeytanın qara qəzəbi hesab edən hər hansı geridə qalmış cahil adam kimi Qotlib də eyni 
çaşqınlıqla həkim çağıracaqdı.  
Qotlib inanılmaz bir sadəlövhlüklə hesab edirdi ki,  Silva ilə mübahisəsi şəxsi xarakter daşımır və buna 
görə də Silvanı çağıra bilər… Bu dəfə o, yanılmamışdı. Silva alicənablıqla aşıb-daşsa da, onun evinə için-
için gülərək gəldi: "Gör ha, bədbəxtlik üz verəndə, o Arrenius, yaxud Jak Lyobun yanına deyil, mənim 
yanıma qaçır!" 
Balaca adamcığaz bu köhnə-köşkül evə güc gətirdi. Qotlib yuxarıdan aşağı olsa da, ona inamla baxırdı. 
Xəstəyə ağrılar əzab verirdi. Silva ona morfi təyin etdi. O, Qotlibin hətta dozanı belə bilmədiyinə gizli 
sevinc hissi ilə əmin oldu. Perkussiya ilə  xəstəni müayinə etdi, Qotlibin quru uzun barmaqları kimi 
sərrast olmasa da, ən azı onlar qədər həssas koppuş əlləriylə xəstənin bədənini yoxladı. Sonra  havası 
ağır olan yataq otağını gözaltı süzdü: tünd yaşıl rəngli pərdələr, kiçik komod, üzərində… Al-əlvan 
litoqrafiyadan şəhvət hissi ilə qollarını açan bir qız boylanırdı. Silvada elə bir hissiyyat var idi ki, sanki, nə 
zamansa bu otaqda olub. Sonra xatırladı. Bu otaq bir ay əvvəl konsiliumda olduğu baqqal almanın hüznlü 
otağının eyni idi. 
O, Qotliblə düşməni, ya da həmkarı kimi yox, ruhlandırılması lazım gələn pasient kimi danışırdı. 
– Burada, məncə, heç bir şiş yoxdur. Sizə də məlum olduğu kimi, doktor, şiş qabırğaların aşağı hissəsində, 
özü də dərindən nəfəs alanda qarının səthində meydana çıxaraq özünü büruzə verir.   
– Bəli, bəli, bəli… 
– Məncə, narahat olmağa dəyməz. Yaxşı olardı ki, biz onu universitet klinikasına yerləşdirək, sınaq üçün 
səhər yeməyi verək, rentgenlə yoxlayaq və baxaq görək, onda Boas-Oppler basili  varmı. 
Ağır, hissiyyatsız qadını götürdülər və evin pillələri ilə aşağı düşürdülər. Qotlib onun yanında idi. O, 
arvadını sevirdi, yoxsa yox, bunu aydınlaşdırmaq mümkün deyildi. Amma bir şey dəqiq idi: dekan Silvaya 
müraciət etmək zərurəti onun öz müdrikliyinə inamını tapdamışdı. Bu, sonuncu haqsızlıq idi. Özü də 
məktəblilərə kimya dərsi deməkdən daha kəskin və daha yaralayıcı bir haqsızlıq…  
Xəstəxana çarpayısının yanında əyləşdiyi vaxt onun tutqun sifəti heç nə ifadə etmirdi. Və bu maska 
üzərindəki qırışlar, bəlkə, kədəri, bəlkə də, qorxunu daha çox dərinləşdirirdi… Məlum deyildi ki, o Silvanın 
yataq otağında, komodun üstündə diqqət etdiyi çarmıxa çəkilmiş insan şəklinə bu illər ərzində necə 
baxıb?! Mücrü üzərində duran qızıl suyuna salınmış, balıqqulağı ilə bəzədilmiş bəzəkli gips kimi, yoxsa?!...  
Silva təxmini mədə yarası diaqnozu qoydu və müvafiq olaraq pəhriz təyin etdi.  Qadın yüngül, tez-tez, 
amma kiçik həcmdə qida qəbul etməliydi. Xəstə sağaldı, amma düz bir ay xəstəxanada yatdı. Qotlibə isə 
bir sual əziyyət verirdi: "Həkimlər bizi aldatmır ki? Bəlkə, xərçəngdir və onlar öz professional bacarıqları 
ilə bunu məndən, naşı adamdan gizlədirlər?" 
Uzun zaman ərzində, yorğun gecələrdə arvadının adət etdiyi susqun-sakitləşdirici varlığından məhrum 
olan Qotlib indi tez-tez qızlarının üstünə qışqırırdı. Onların royalda səsli-küylü məşqlərindən, pinti 
qulluqçunun bacarıqsızlığından lap ümidsiz vəziyyətə düşürdü. Uşaqlar yatanda isə Qotlib lampanın 
tutqun işığında təkcə oturur və tərpənmirdi, heç nə oxumurdu da. O, sarsılmışdı. Bu murdar yükün 
altında beli bükülmüşdü, qürurlu gözləri nəmli idi. Onlarda ümidsiz bir dözüm var idi. Sanki, qılınc tutan 
əli kəsilmişdi və həyasız milçəklər irinləyən biləyin dalınca uçuşurdular... 
Məhz bu aralıqda o, Zenitdə Martin və Leora ilə qarşılaşdı. 
Gənclər yanından ötüb keçəndən sonra o, dönüb dala baxmadı, amma həmin gün onlar haqqında 
düşündü. "Bəlkə, elə bu qız Martini mənim … elmin əlimdən alıb! Yox! Oğlan haqlıdır. Hamı mənim kimi 
axmaqların başına nə gəldiyini görür!" 
Martin və Leoranın mahnı oxuya-oxuya Uitsilvaniyaya yola düşdükləri günün səhəri Qotlib müəllimlər 
agentliyi ilə şəxsən danışmaq üçün Çikaqoya üz tutdu. 
Bu müəssisənin rəhbəri keçmişdə dairə məktəb inspektoru omuş diribaş bir adam idi. O, Qotlibə elə də 
ciddi maraq göstərmədi. Buna görə Qotlib lap özündən çıxdı: 
– Siz, doğrudan da, müəllimlər üçün iş yeri tapmağa çalışırsınız, yoxsa onları öz əyləncəniz xətrinə ora-
bura göndərirsinz? Siz mənim xidmət kitabçama baxmısınız? Siz mənim kim olduğumu bilirsiniz? 
Agent əsəbiləşərək gur-gur guruldamağa başladı: 
– Ooo, əlbəttə, biz bilirik, əla bilirik! Sizə birinci dəfə yazanda bilmirdim, amma… Anladığım qədər, sizin 
böyük laboratoriya təcrübəniz var. Amma, görünür, siz tibbə heç nə verməmisiniz. Biz sizə, təkcə sizin 
deyil, istənilən birinin bərk-bərk yapışa biləcəyi  fürsəti vermək istəyirdik. Con Edtut, Oklaxomun neft 
kralı universitet təsis etmək istəyir. Avadanlığı,  kapital qoyuluşu və orijinallığı ilə təhsil sahəsində nə 
zamansa təşkil edilmiş hər şeyi vurub keçəcək bir institut… Dünyada ən böyük gimnastika zalı olan bir 
institut! Nyu-Yorkun eks-çempionu brada beysbol üzrə məşqçi olacaq! Biz sizi ora bakteriologiya, yaxud 
da fiziologiya kafedrasına düzəltmək istəyirdik. Düşünürəm ki, bu işin öhdəsindən gələrdiniz. Təbii ki, bir 
az məşğul olsaydınız. Amma biz araşdırdıq. Və… Uinnimakda olan yaxşı dostlarımız vasitəsilə 
aydınlaşdırdıq ki, bu qədər məsuliyyətli vəzifəni sizə etibar etmək olmaz. 
Qotlib hiddətindən ingilis dilini yaddan çıxardı və onun söyüşləri alman dilində tələbə jarqonu kimi quru, 
mənasız çıxdı. Ümumiyyətlə, bu mənzərə adamoynadan mühasibə və stenoqrafçı qızlara həddindən artıq 
gülməli təsir bağışladı. Küçəyə çıxarkən Maks Qotlib özü hara getdiyini bilmədən asta-asta yeriməyə 
başladı və… onun gözlərində yalnız qocalara xas göz yaşları titrəyirdi. 
 
 
XIII FƏSİL 
 
1 
 
Tibb dünyasında heç kim böyük əczaçı firmaların xırdaçılığına Qotlib kimi ürəkdən heyrət edə bilməzdi – 
xüsusilə də söhbət Pitsburqun "Doson T.Hanziker və K(0)" firmalarından gedirdisə. Bu, həm köhnə, həm 
də "namuslu" firma idi. İstisnasız olaraq hörmətli həkimlərlə işləyirdi. Firma həkimləri difteriya və 
tetanus xəstəliyinə qarşı çox yaxşı zərdabla təchiz edirdi. Bundan başqa, firma gözəl görünüşlü dərman 
şüşələrinin üzərinə sadə etiketlər vurmaqla rəsmi şəkildə bəyənilmiş preparatlar hazırlayırdı.  
Qotlib iddia edirdi ki, firmada  şübhəli vaksinlər istehsal edilir. Amma Çikaqodan qayıtdıqdan sonra o, 
Doson Hanzikerə məktub yazaraq bildirdi ki, dərs deməyə marağını itirib. Qalan vaxtı ona çox vacib elmi 
tədqiqat işi üçün laboratoriyadan istifadə etməyə icazə versələr, iş gününün yarısını bu müəssisədə 
işləməyə razıdır.  
Məktub göndərildi…  
…Qotlib kresloda əyləşərək öz-özünə danışırdı. O, həqiqətən də özündə deyildi. 
– Təhsil! Dünyada ən böyük gimnastika zalı! Daha mənə məsuliyyətli vəzifə etibar etmək olmaz!... Dərs 
deyə bilmərəm. Amma iş ondadır ki, Hanziker də məni ələ salacaq. Çünki onun haqqında dəfələrlə 
həqiqəti söyləmişəm… Mən də məcbur olacağam ki… Aman Allah, mən neyləyim? 
Bu səssiz coşqunluğun içində – qızları qorxu içində qapıdan atalarına boylanırdılar – göydəndüşmə kimi 
haradansa bir ümid peyda oldu. 
Telefon zəng çaldı. Qotlib cavab vermədi. Üçüncü əsəbi zəng səsinə  dəstəyi qaldırdı və hirslə dedi: 
– Bəli, bəli, nə olub? 
Xəttin o başındakı adam burnunda və etinasız səslə danışırdı: 
– Bu M.S.Qotlibdir? 
– Doktor Qotlib! 
– Aha! Deyəsən, elə belədir! Dəstəyi qoymayın, şəhərlərarası danışıqdır.  
Sonra səs eşidildi: 
– Professor Qotlib? Danışan Doson Hanzikerdir. Pitsburqdan. Əziz dost, biz böyük məmnuniyyətlə sizi öz 
cərgəmizə qəbul edərik… 
– Bəli... Amma mən… 
– Siz, deyəsən, əczaçılıq firmalarını tənqid etmişdiniz, oooo, biz qəzetləri çox diqqətlə oxuyuruq. Amma 
əminik ki, yanımıza gələn kimi çox böyük tarixi olan firmamızın ruhunu daha yaxşı başa düşəcək, hətta 
onun pərəstişkarı olacaqsınız. Yeri gəlmişkən, ümid edirəm ki, zəngim çox bivaxt olmadı... 
Beləcə, Hanziker bir neçə yüz mil uzaqlıqdan, Seviklidəki villasının göyümtül-qızılı qonaq otağından öz 
evində, yamaqlı kresloda əyləşmiş Maks Qotliblə danışırdı. Qotlib özünü o yerə qoymamaq üçün ümidsiz 
bir cəhdlə mızıldandı:  
– Yox, zərər yoxdur. 
– Lap yaxşı. Biz böyük məmnunluq hissi ilə sizə başlanğıc üçün beş min dollar təklif edərək yarımgünlük iş 
vaxtına etiraz etmirik. Sizə yer, texniki imkan və material, bir sözlə, lazım olan hər şeyi təqdim edəcəyik. 
Deməli belə, bizimlə hesablaşmadan öz yolunuzla gedirsiniz, vacib bildiyiniz məsələləri dərindən tədqiq 
edirsiniz. Yeganə tələbimiz budur: həqiqətən də dünyəvi əhəmiyyət daşıyan hansısa zərdab tapsanız, biz 
onu hazırlamaq hüququnu öz üzərimizə götürəcəyik. Hətta bu bizə ziyan gətirsə belə – əhəmiyyətli deyil. 
Harada mümkündürsə, orada da vicdanla qazanmağa hazırıq, çünki əsas məqsədimiz bəşəriyyətə xidmət 
etməkdir. Əlbəttə, zərdab gəlirli olsa, sizə səxavətli faiz də təqdim edəcəyik. İndi isə təcrübi təfərrüatlarla 
bağlı… 
 
2 
 
Qotlibin dini mərasimlərə səssiz və dərin nifrətinə baxmayaraq, qəribə bir adəti var idi – yeri gəlmişkən, 
bu adət  dini mərasimə çox bənzəyirdi. 
O, tez-tez çarpayısının yanında dizi üstə durur və düşüncələrinin axınına dalırdı. Bu, dua etməyə çox 
oxşayırdı. Əlbəttə, Qotlib bu vaxt heç kəsi səsləmir və özündən başqa hansısa yüksək qüvvənin varlığını 
hiss etmirdi…  
Bu gecə professor yenə də dizləri üstə çökmüşdü. Yorğun sifətindəki qırışlar indi daha yumşaq 
görünürdü. O düşünürdü: "Mən kommersiyaçıları söyəndə uzunqulaqlıq edirdim! Bu taciri götürək – o, 
işini daha möhkəm bünövrə üzərində qurub. Bu, onu göstərir ki, sonuncu alverçi belə qorxmuş 
professordan daha qiymətlidir. Fərasətli laborantlar... Azadlıq! Ağıldan kəmləri öyrətmək lazım 
gəlməyəcək! Du Helliger! "  
Amma Qotlib Doson Hanzikerlə  müqavilə bağlamadı. 
 
3 
 
"Doson Hanziker və K(0)" firması vaxt itirmədən tibb jurnallarında gözəl və ifrat dərəcədə ciddi şriftlərlə 
bir səhifəlik elan yerləşdirdi. Elanda deyilirdi ki, dünyada az qala, ən görkəmli immunoloq, professor 
Maks Qotlib onların firmasında işə başlayır. 
Raunsfild adlı doktor Çikaqodakı klinikasında, az qala, bayram edirdi: 
– Bu ağıldan kəmlər indi də gör nəyə əl atıblar. Bağışlayın, bu elə görünməsin ki, guya, mən başqalarının 
fəlakətinə sevinirəm. Qətiyyən belə deyil… 
Erlix və Runun, Bordenin, həmçinin cənab Devid Bryusun laboratoriyalarında isə kədərlə köks 
ötürürdülər: 
– Qoca Maks bu dərman alverçilərinin cəbhəsinə necə keçə bildi? Nə üçün  bizim yanımıza gəlmədi? Hə, 
nə olar, istəməyibsə, bu başqa məsələ… Voila . O, məhv oldu. 
Uitselvaniya qəsəbəsində, Şimali Dokotada, gənc həkim oturub hirslə arvadına ürəyini boşaldırdı: 
– Onun… Məhz onun… Heç zaman inanmazdım! Maks Qotlib etibarsız çıxdı, özü də gör kimə, 
fırıldaqçılara qoşuldu.  
– Nə olsun ki?! – arvadı dedi, – o, işgüzar aləmlə əlaqə qurubsa, deməli, bunun üçün səbəbi olub. Bir 
dəfə sənə demişəm: onun xətrinə mən hətta səni də atardım… 
– Nə olar… – ər köksünü ötürdü, – qınamayacağıq. Mən Qotlibin yanında çox şey öyrənmişəm, ona 
minnətdaram… Ah, Leora, məhz onun məğlub olması elə dəhşətlidir ki! 
Maks Qotlib isə özünün üç uşağı və saçları ağappaq ağarmış, güclə yeriyən arvadı ilə bərabər sürtülüb 
dağılmış çantasını sürüyə-sürüyə Pittsburq stansiyasına gəlib çıxdı. O, qatarda gələrkən yolboyu qürurlu 
sıldırım qayalara, çayın tüstülü parıltısına baxır, baxdıqca da ürəyi gəncləşirdi. Deməli, Uinnemakın 
dırnaqarası zəkaları buradadır – alovlu işgüzarlıq buradadır! Vağzalın girişində hər bir çirkli taksi, sanki, 
işıq saçaraq onu gözləyirdi. O da qalib görkəmi ilə inamla irəliyə doğru addımlayırdı. 
 
4 
 
"Doson Hanzikerə və K(0)"-ya məxsus  böyük evdə Qotlib elə laboratoriyalar gördü ki, beləsini heç 
xəyalına da gətirməzdi. Burada ona tələbələr deyil, bir vaxtlar bakteriologiya tədris etmiş mütəxəssislər, 
hətta biri alman məktəbi keçmiş üç zirək laborant kömək edirdi.  
Qotlibi Hanzikerin kiçik ölçülü kafedral kilsəyə bənzəyən şəxsi kabinetində hay-küylə qarşıladılar. 
Hanzikerin keçəl kəlləsi əsl işbaz başı idi, gözləri bağa qınından düzəldilmiş eynəyin  arxasından 
mehribanlıqla boylanırdı. O, Qotlibi görən kimi 16-cı əsrə aid yazı masasının arxasından qalxdı, ona liman 
siqarı təklif etdi və dedi ki, yolunu səbirsizliklə gözləyib. 
Heyət üçün nəzərdə tutulan çox böyük yemək otağında Qotlibə, az qala, onu hörmətlə salamlayan yüzə 
yaxın gənc kimyaçı və bioloq təqdim edildi.  Onlar qocanın xoşuna gəldilər. Burada pul haqqında 
həddindən artıq çox danışırdılar (yeni kinə tinkturası  neçəyə satılacaq və onların əməkhaqları tezlikləmi 
artırılacaq), əvəzində isə onlar universitet müəllimlərinin saxta təşəxxüsündən uzaq idilər. Tələbəlik 
illərində gənc Maks ürəkdən gülməyi bacarırdı və indi, qızğın mübahisələrin içinə düşdükdə, gülüş yenə 
də yavaş-yavaş onun simasına qayıtmağa başlayırdı.  
Arvadı da, elə bil, bura gəldikdən sonra sağalırdı; qızı Miriam gözəl bir musiqi müəllimi tapmışdı, oğlu 
Robert isə payızda kollecə daxil olmuşdu. Qotlib ailəsi köhnə də olsa, geniş evdə yaşayırdı. Dərs 
vermənin zəhlətökən, ildən-ilə təkrarlanan qaçılmaz ətalətindən qurtulmaq gözəl idi. Qotlib həyatında 
heç vaxt bu cür yaxşı işləməmişdi. O, laboratoriyasının divarlarından çöldə baş verən heç nədən xəbər 
tutmurdu, yalnız hərdənbir teatra, ya da konsertə gedirdi.  
Qotlib iş yoldaşlarının merkantilizminə  qarşı "zarafatyana hücum" adlandırdığı şeyin gənc köməkçilərinə 
toxunduğunu dərk edənə kimi düz altı ay keçdi. Onun riyazi quruluşa daimi həvəsi gəncləri təngə gətirirdi 
və iş yoldaşlarının bir çoxu onu darıxdırıcı xırdaçı adam hesab edir, öz aralarında onu "qoca yəhudi" 
adlandırırdılar. Əlbəttə, bu, Qotlibi mütəəssir edirdi, çünki, o, öz köməkçiləri ilə zarafat etməyi xoşlayırdı.  
Bir müddət sonra Qotlib suallar verməyə və Hanziker binasını təftiş etməyə başladı. Bu vaxta qədər o, öz 
laboratoriyasından başqa yalnız yeməkxananı, iki-üç dəhlizi və Doson Hanzikerin kabinetini görmüşdü. 
Bütün diqqətsizliyinə və təcrübəsizliyinə baxmayaraq, Qotlibdən yaxşı Şerlok Holms alınardı… Təbii ki, 
Şerlok Holmsluğa yararlı olan bu adam xəfiyyə olmağa razılıq versəydi… Onun təfəkkürü üzdə 
görünəndən gerçək həqiqətə doğru aparan yolu, az qala, məşəllə işıqlandıra bilirdi! O, tezliklə aşkar etdi 
ki, "Doson Hanziker və K(0)" – keçmiş günlərdə onu nə hesab edirdisə, əslində, elə odur. Burada 
həqiqətən də çox gözəl antitoksinlər və keyfiyyətcə yaxşı preparatlar hazırlayırdılar. Amma bundan 
başqa, həm də səhləb çiçəyindən düzəldilən "xərçəngə qarşı dərman" da istehsal edirdilər ki, bütün 
tanınmış simalar tərəfindən tövsiyə edilən bu dərman insanlara zibildən çox şəfa verə bilməzdi. Geniş 
reklamı olan "gözəllik kabinetlərinə" milyonlarla flakon üz kremi satırdılar ki, bu kremlər istənilən 
kanadalı bələdçi-hindini zanbaq kimi zərif mələyə çevirəcəyinə "tam zəmanət" verirdi. Bu cəvahiratın 
flakonu firmaya altı sentə başa gəlirdi, alıcıya isə bir dollara. Nə qədər qəribə olsa da, Doson Hanzikerin 
adı heç vaxt bununla əlaqələndirilmirdi. 
Qotlib (iyirmi illik tədqiqatla məşğul olduqdan sonra) bu vaxta qədər öz əsas işində uğur qazanmışdı. O, 
sınaq şüşəsində antitoksin əldə etmiş, bununla da heyvanların zəhlətökən immunizasiyası vasitəsilə 
zərdab hasil etmədən insanda bir sıra xəstəliklərə qarşı immunitet imkanı yaratmışdı. Bu, inqilab demək 
idi, immuniologiya sahəsində əsl inqilab... Əgər o yanılmırdısa… 
Qotlib öz sirrini nahar zamanı açdı, Hanziker bir generalı, bir kollec rektorunu və bir pioner-təyyarəçini 
tovlayıb öz tərəfində çəkdi. Nahar bahalı idi, çox gözəl reynvey  verilirdi… Uzun illərdən bəri Qotlib ilk 
dəfə idi ki, yaxşı alman şərabının dadına baxırdı. O, qəşəng yaşıl qədəhi əlində tutaraq incəliklə fırladırdı. 
O, içkidən sonra, elə bil, mürgüdən ayıldı və coşqun, şən, tələbkar oldu... Onu heyranlıqla dinləyirdilər; 
bir saat ərzində o dahi alim olmuşdu. Tərif məsələsindən Hanziker hamıdan səxavətli çıxdı. Qotlib bu 
keçəl mehriban adamın möcüzəli kremlərlə bağlı fırıldağa necə sürüklədiyinə heyrət edirdi.  
Səhəri gün Hanziker onu öz kabinetinə dəvət etdi. Dəvət (ancaq hansısa bir stenoqrafçı qız bunu 
boynuna götürməmişdisə) çox tərifli təşkil edilmişdi. Dəvəti Qotlibə bəzək-düzəkli vizitka  geyinmiş katib 
çatdırdı. O, cənab Hanzikerdən dəfələrlə az gözəgəlimli olan doktor Qotlibə salam yetirdi və yenicə 
açılmış bənövşə nəzakətilə anlatdı ki, "münasibdirsə, bu, zərrə qədər də olsa doktor Qotlibin təcrübəsinə 
mane olmayacaqsa, cənab Hanziker onu dördə on beş dəqiqə qalmış öz kabinetində görməkdən şərəf 
duyacaq". 
Qotlib tələsmədən içəri daxil olduğu vaxt Hanziker katibə işarə etdi və hündür ispan kreslosunu stolun 
qabağına tərəf sürüşdürdü. 
– Sizin kəşfiniz haqqında düşünərək gecə yarısına qədər yuxuya gedə bilməmişəm, doktor Qotlib. Texniki 
direktorla və ticarət sektorunun müdiri ilə də danışmışam. Biz qərara gəlmişik ki, dəmiri isti-isti döymək 
lazımdır. Anticisimlərin sintezləşməsi metoduna patent veririk və dərhal onları böyük miqdarda, başa 
düşürsünüzmü, geniş xəbərdarlıqla, reklam xətrinə yox, əlbəttə yox, etik xarakterli reklamla bazara 
çıxarırıq. Difteriya əleyhinə zərdabdan başlayaq. Yeri gəlmişkən, siz özünüzün növbəti çekinizi aldığınız 
zaman görəcəksiniz ki, məvacibinizi ildə yeddi minə qədər artırmışıq. 
Hanziker bu sözləri söyləyərkən mırıldayan böyük pişiyə bənzəyirdi. Qotlibin rəngi isə ölü rəngi kimi 
avazımışdı: 
– Əziz dostum, məncə, deməyə ehtiyac yoxdur ki, tələbat ümidlərimizi doğrultsa, siz faizdən gələn gəlirlə 
həddindən artıq varlanacaqsınız.  
Hanziker "belə!..", –  deyirmiş kimi kresloya yayxandı: "Belə bir uğuru, yəqin, ki, gözləmirdiniz, eləmi?! 
Qotlib əsəbi halda danışmağa başladı: 
– Mən seroloji  proseslərin patentləşdirilməsinə razılıq verə bilmərəm. Onlar bütün laboratoriyalar üçün 
açıq olmalıdır. Vaxtından qabaq istehsala buraxılmanın, yaxud bununla bağlı məlumatın elan edilməsinin 
də qəti əleyhinəyəm. Düşünürəm ki, səhv etməmişəm, amma özümü texnika məsələsində yoxlamalıyam. 
Ola bilsin ki, düzəlişlər edim, yalnız bundan sonra xatircəm olacağam. O zaman, mənə elə gəlir ki, bazar 
istehsalatı üçün heç bir maneə olmayacaq… Amma çox az miqdarda və başqaları ilə təmiz rəqabət 
aparmaqla, özü də patentsiz… Bu axı yolka bəzəklərinin satışı deyil! 
– Mənim əziz dostum, sizə acıyıram. Şəxsən mən həyatımı yüksək dəyərli bir elmi kəşf uğruna qurban 
verərdim. Heç nəyi bu qədər arzulamamışam və üstəlik heç bir mənfəəti də nəzərə almazdım. Amma biz 
"Doson Hanziker və K(0)" səhmdar cəmiyyəti payçıları qarşısında onlar üçün pul qazanmaq öhdəliyi 
götürmüşük. Onların arasında isə o qədər dul qadın və yetimlər var ki…  Onlar var-dövlətlərini bizim 
işimizə sərf ediblər. Biz onların inamını doğrultmalıyıq. Mənim heç bir səlahiyyətim yoxdur. Yalnız onların 
itaətkar quluyam. Digər tərəfdən isə mənə elə gəlir ki, sizə çox yaxşı münasibət göstərmişik, doktor 
Qotlib, sizə tam azadlıq vermişik. Biz bundan sonra da çalışacağıq ki, burada sizə yaxşı şərait yaradılsın! 
Hələ bu harasıdır, dostum, siz varlı olacaqsınız, siz bizlərdən biri olacaqsınız! Mən tələb etmək istəmirəm, 
amma borcum məndən tələb edir ki, bu bənd üzərində təkidlə dayanım. Ümid edirəm, siz zərdabı 
mümkün qədər tez hazırlamağa başlayacaqsınız… 
Qotlibin altmış iki yaşı var idi. Uinnemakdakı məğlubiyyəti onun mətanətini zəiflətmişdi. Onun Hanzikerlə 
müqaviləsi yox idi. 
O, tərəddüdlə etiraz etdi, amma geriyə, öz laboratoriyasına, demək olar ki, sürünə-sürünə qayıtdı. Ona 
elə gəldi ki, bu müqəddəs yeri tərk etmək və amansız, qəddar dünyanın qarşısına çıxmaq mümkün deyil. 
Amma öz antitoksininin təhrif edilmiş və təsir qüvvəsi olmayan surroqatı  ilə barışmaq da ona eyni 
dərəcədə mümkünsüz görünürdü. Həmin saatdan etibarən Qotlib taktika yürütməyə başladı, halbuki, öz 
keçmiş təkəbbürü ilə bu addımı "ağlasığmaz" adlandıra bilərdi. Fənd işlətməyə girişdi, reklamın da, öz 
antitoksininin istehsalının da "bəzi bəndlərin aydınlaşdırılmasına" qədər dayandırılmasına nail oldu. Bu 
arada həftədən həftəyə keçdikcə, Hanziker onu daha çox hədələyir və sıxışdırırdı. Qotlib isə öz 
növbəsində tezliklə qarşılaşacağı fəlakətə hazırlaşırdı.  
O, öz ailəsini daha kiçik mənzilə köçürdü, hər cür israfçılıqdan imtina etdi, hətta siqaret çəkməyin də 
daşını atdı. 
Qənaət məqsədilə oğluna verdiyi pulu da azaltdı. 
Robert enlikürək, qarabuğdayı, dəliqanlı bir oğlan idi. Bəzən elə məqamlarda qabalıq edirdi ki, əslində, 
orada bunun üçün əhəmiyyətli bir səbəb olmurdu. Solğun simalı, ağappaq dərisi olan qızlar onun üçün 
əldən-ayaqdan gedirdilər, o isə bu gözəllərə yuxarıdan aşağı baxırdı. Atası gah qürurla, gah da yumşaq 
istehza ilə öz yəhudi nəcabəti haqqında danışsa da, oğlan kollecdəki yoldaşlarını təmiz alman olduğuna, 
hətta guya, aristokrat mənşəyindən gəldiyinə inandırmağa çalışırdı. Onu bəyənərək, avtomobillərdə 
gəzən, poker oynayan, qonaqlıqlara yollanan gənclərin dəstəsinə qəbul edirdilər, buna görə də atasının 
verdiyi cibxərci Robertə yetmirdi.  
Qotlibin stolunun üstündən iyirmi dollar itmişdi. Maks Qotlib şərəf haqqında şərti anlayışları ələ salsa da, 
adamayovuşmaz qoca zadəgan-mülkədar heysiyyətinə və təkəbbürünə malik idi. 
Hanzikeri aldatmaq məcburiyyətinin yaşatdığı bitmək bilməyən təhqir hissinə yeni bir kədər də əlavə 
olunmuşdu. O, bir gün açıqdan-açığa soruşdu: 
– Robert, mənim stolumun üstündən pulu sən götürmüsən? 
Bu qartala bənzəyən donqarburunlu sifətə, qəzəbli, qan dolmuş, çuxura düşmüş gözlərə hər adam dik 
baxa bilməzdi. Robert əvvəlcə dodaqaltı anlaşılmaz sözlər söylədi, sonra isə bağırdı: 
– Hə, mən götürmüşəm! Yenə də lazımdır! Kostyumlara və bir sıra digər xırda-para şeylərə ehtiyacım var. 
Siz özünüz günahkarsınız. Məni elə bir məktəbə vermisiniz ki, orada bütün şagirdlər pullarını hara 
xərcləyəcəklərini bilmirlər. Sizsə istəyirsiniz ki, mən dilənçi kimi geyinim.  
– Oğurlamaq!… 
– Boş sözdür! Buna bax, oğurluq! Sən həmişə günah, haqq-ədalət, düzgünlük haqqında çığır-bağır salan 
moizəçilərə gülmüsən. Bu sözləri o qədər işlədiblər ki, onlar artıq heç bir məna daşımır və … tüpürürəm 
onlara! Dos Hanziker, qoca Hanzikerin oğlu mənə atasından eşitdiklərini söyləyib. O deyir sən milyonçu 
ola bilərdin, əvəzində isə  bizi elə məngənədə saxlayırsan ki… Özü də belə bir vaxtda – anamın xəstə 
olduğunu bilə-bilə… İcazə ver sənə deyim ki, Moqalisdə anam mənə demək olar hər həftə gizlincə iki-üç 
dollar verirdi və… Bu artıq zəhləmi töküb! Mənə cır-cındır geyindirmək istəyirsənsə, kolleci atacağam! 
Qotlib özündən çıxdı, amma onun qəzəbi güclü deyildi. Düz iki gün o bilmədi ki, özünü necə aparsın, oğlu 
necə rəftar edəcək... 
Sonra… Yalnız qəbirstanlıqdan geri qayıdarkən, onlar qadının artıq yox olduğunu dərk etdilər! Onun 
arvadı vəfat etmişdi. Bundan başqa, bir həftə sonra Qotlibin böyük qızı kart oynamaqla dolanan bir 
avaraya qoşulub qaçdı. 
…Qotlib təkcə oturmuşdu. O, İova haqqında kitabı təkrar-təkrar oxuyurdu. 
– Doğrudan da, Tanrı məni və mənim evimi darmadağın etdi, – o pıçıldayırdı. 
Robert düzələcəyini donquldaya-donquldaya içəri daxil olan zaman, qoca bomboş gözlərini ona tərəf 
qaldırdı. Amma o, öz atalarının ibrətli hekayələrini təkrar edərkən ağlına belə gəlmirdi ki, onlara inansın, 
yoxsa onlardakı Allah qəzəbi qarşısında diz çöksün. Ya da hər şeyə rəğmən öz kəşfini Hanzikerə təqdim 
edərək rahatlıq əldə etsin?! 
Bir az gözləyərək ayağa qalxdı və səssizcə öz laboratoriyasına yollandı. Onun təcrübələri yenə də 
həmişəki kimi diqqətlə aparılırdı. Yəni heç kim Qotlibdə heç bir dəyişiklik hiss etmirdi. Sadəcə, o, artıq 
səhər yeməyini Hanziker bufetində yemir, gün ərzində otuz sentə qənaət etmək üçün bir neçə kvartal 
aralıda yerləşən pis bir restorana yollanırdı…  
Qotlib onu əhatə edən insanların içində boğulduğu bir vaxtda, haradansa, qaranlıqlar içərisindən Miriam 
peyda oldu.  
Onun on səkkiz yaşı tamam olmuşdu. Uşaqlarından ən kiçiyi, pota və bir azca da çirkin idi. Onun sifətində 
ancaq alt dodağı qəşəng görünürdü. Miriam Qotlibin elminin sirrini və hər şeyi əldə edən hakimiyyətinin 
nə demək olduğunu başa düşdüyü üçün atası ilə fəxr edirdi.  
Amma bu günə qədər atası nə barədəsə düşünə-düşünə otaqda var-gəl edəndə, demək olar ki, heç kimlə 
bir kəlmə belə kəsməyəndə qızı adətən həyəcanla ona baxırdı. İndi isə hər şey dəyişmişdi. Qız musiqi 
dərslərindən imtina etmiş, qulluqçunu işdən çıxarmış və aşpazlıq kitabını götürərək atası üçün onun 
sevdiyi kimi, yağlı və tünd ədviyyatlı yeməklər bişirməyə başlamışdı. Qızı təəssüflənirdi ki, vaxtında alman 
dilini öyrənməyib. Çünki atası öz uşaqlığının dili olan alman dilində indi daha tez-tez danışırdı.  
…Qotlib oturduğu yerdəncə qızına uzun-uzadı baxdı və nəhayət, söylədi: 
– So! Mənimlə təkcə qalmısan! Gedəsi olsam… Orta məktəbdə uşaqlara kimya dərsi deməyə…  Sən 
kasıblığa davam gətirə biləcəksən? 
– Hə, əlbəttə. Zənnimcə, mən də bir işin qulpundan yapışa bilərəm. Məsələn, kinoklubda royal çalmaq 
olar. 
Qızının sədaqəti olmasaydı, ata çətin ki, belə bir qərar verə bilərdi;  
Elə həmin günlərdə Doson Hanziker təkəbbürlə yenidən Qotlibin laboratoriyasına girdi və elan etdi: 
"Bilirsən nə var?! Uzunçuluq etdiyin yetər! Biz sizin dərmanı bazara çıxarmaq qərarına gəlmişik". Qotlib 
isə cavab verdi: "Yox. Siz gözləsəniz, mən əlimdən gələni eləməyə hazıram. Ola bilsin, bir, ola bilsin üç il 
keçəcək… Ancaq o vaxt siz onu əldə edəcəksiniz. Mən tam əmin olmadan isə mümkün deyil. Yox!" 
Hanziker incik halda getdi və Qotlib onun çıxaracağı qərarı gözləməyə başladı. 
Elə bu arada Nyu-Yorkdakı Mark-Qerk biologiya institutunun direktoru, doktor A.de-Uitt Tabzın vizit 
kartını ona gətirdilər. 
Qotlib Tabz haqqında eşitmişdi. O, heç vaxt Mark-Qerk institutunda olmamışdı, amma təmiz elmi-
tədqiqat işləri üçün Amerikada Rokfeller və Mak-Kormikin institutlarından sonra onu ən sağlam və azad 
təşkilat hesab edirdi. O, guşənişin alimin əbədi olaraq məmnun qalacağı və işə yaramayan tədqiqatlar 
keçirə biləcəyi gözəl laboratoriya təsəvvür etmək fikrinə düşsəydi, mütləq xəyalında Mak-Qerk 
institutunu canlandırardı. Qotlib institutun direktorunun onunla görüşməyə gəlməsinə çox sevindi.  
Doktor A.de-Uitt Tabz pırtlaşıq saçlı bir adamdı. Gözə görünən nəyi vardısa, hamısı tüklü idi. Burnundan, 
bir də ovucunun içindən başqa… Bir sözlə, gödək boylu bu adamı təpədən dırnağa tük basmışdı. Amma 
bu vəziyyəti gülməli deyildi. Əksinə, sanki, bu hal yaxşı cəhətləri haqqında xəbər verirdi.  
Tabzın gözləri təmkinlə Qotlibi süzürdü, hərəkətləri də təmkinli idi, səsi isə təntənəli fleyta səsi kimi 
çıxırdı: 
– Doktor Qotlib, mən çox şadam, çox şadam! Məruzələrinizi Elmlər Akademiyasında dinləmişəm, amma 
təəssüf ki, indiyə qədər sizinlə şəxsən tanış ola bilməmişəm. 
Qotlib öz həyəcanını büruzə verməməyə çalışdı.  
Tabz tarixi pyesdə sui-qəsdçi rolu oynayan aktyor baxışları ilə laborantları gözdən keçirdi və işarə etdi: 
– Danışa bilərikmi… 
Qotlib onu öz kabinetinə apardı. Oradan ehtiyat dəmir yollarının basırığına, sürət qatarlarına, qəhvə 
rəngli yük qatarlarının göründüyü perrona geniş mənzərə açılırdı. Tabz içəri girən kimi danışmağa 
başladı: 
– Biz maraqlı bir təsadüf nəticəsində xəbər tutduq ki, ən əhəmiyyətli kəşfinizin bir addımlığında 
durmusunuz. Pedaqoji işi buraxdığınız vaxt, etiraf edim ki, sizin kommersiya sahəsinə keçmək qərarınıza 
hamımız təəccüblənmişdik. Təəssüflə düşünürdük ki, görəsən, niyə bizim yanımıza gəlməyi üstün 
tutmamısınız.  
– Məgər siz məni qəbul edərdiniz? Əslində, mən, ümumiyyətlə, bura gəlməyə də bilərdim. 
– Təbii ki! Siz, aydın məsələdir, işin kommersiya tərəfi ilə maraqlanmırsınız. Bunu bildiyimiz üçün belə bir 
təklif etmək istəyirik: sizi Mak-Qerkə keçməyə razı salmaq olmazmı? Mən bu təklifi etmək üçün ilk qatara 
oturub bura gəlmişəm. Bizim instituta keçsəniz, Bakteriologiya və İmmunologiya Şöbəsinə rəhbərliyi öz 
üzərinizə götürsəniz, bizi çox sevindirərsiniz. Cənab Mark-Qerklə birlikdə hamımız yalnız bir şeyə can 
atırıq: bacardıqca elmin inkişafına imkan yaradaq. Əlbəttə, sizə hansısa tədqiqatları aparmaq üçün tam 
azadlıq veriləcək və güman edirəm ki, texniki təchizat, materiallarla təmin edilmə mənasında dünyada 
nəyi əldə etmək mümkündürsə, hər şeyi əldə edəcəksiniz. Məvaciblə əlaqədar… İcazə verin rəsmi 
danışım. Ola bilsin ki, bu, həddindən artıq açıq danışıq olsun. Çünki qatarım bir saatdan sonra yola 
düşür… Çətin ki, sizə Hanzikerin ödədiyi qədər məvacib verə bilək, amma ildə on min dollar ödəyə 
bilərik… 
– Ah, Aman Allah, pul haqqında söhbət nəyə lazımdır? Mən bir həftədən sonra sizin yanınızda, Nyu-
Yorkda olacağam. Bilirsinizmi, – sonra Qotlib əlavə etdi, – mənim onlarla müqaviləm yoxdur! 
 
XIV FƏSİL 
 
1 
 
Bütün günü onlar sürətlə hərəkət edən şarabanla  preriyanı dolaşdılar. Səyahət etmək üçün heç bir 
maneə yox idi… Yolda nə təpəyə, nə gölə, nə də fabrik borularının ucaldığı şəhərlərə rast gəlmək olardı. 
Onları külək və  günəşin xəfif axını öz ağuşuna almışdı. 
Martin Leoraya dedi: 
– Fikir verirsən, elə bil, hava Zenitin tozunu və bütün xəstəxana korpiyasını   ciyərlərimizdən çəkib çıxarır. 
Dakota. Əsl insan vətəni! Sərhədyanı məmləkət... Böyük imkanlar. Amerika! 
Otla dolu olan kiçik yarğanlardan balaca kəkliklər pırıldaşıb havaya qalxırdı. Buğdanın içində onların necə 
çırpındıqlarını izləyən Martin günəşdən bihuş olan ruhunu böyük düzəngahın bir hissəsi kimi hiss edirdi. 
Uitsilvaniyadan çıxdıqları vaxt keçirdiyi əsəb sarsıntısından, demək olar ki, tamamilə azad olmuşdu.  
– Siz gəzməyə gedəcəksinizsə, unutmayın ki, şam yeməyi saat altıdadır, – missis Tozer dedi və təbəssümü 
ilə sözlərinə bir şirinlik də qatdı. 
Baş küçədə dayanan cənab Tozer isə onlara əl yellədi və qışqırdı: 
– Saat altıya kimi qayıdın! Şam yeməyi düz saat altıdadır!  
Bert Tozer də sinif otağından çıxan orta məktəb müəllimi kimi bankdan bayıra yüyürərək qıqqıldadı: 
– Mənim əzizlərim, sizə məsləhətim budur ki, saat altıya kimi qayıtmağı yaddan çıxartmayasınız, yoxsa 
qocanın vəziyyəti pis olacaq. O, düz saat altıda bizi şam yeməyinə gözləyir. "Düz saat altıda" deyirsə, bu 
elə saat altı deməkdir, daha yeddiyə beş dəqiqə işləmiş yox! 
– Nə qədər qəribə də olsa, – Leora söylədi, – həyatım boyu, yəni iyirmi iki il ərzində Uitsilvaniyada cəmi 
üç dəfə şam yeməyinə saat yeddiyə yeddi dəqiqə işləmiş başlamışıq. Bundan yaxa qurtarmaq lazımdır, 
Kürən. Məni hərdən şübhə bürüyür… Doğrudanmı, biz qənaət üçün onlarla birlikdə yaşamaqla ağıllı 
hərəkət edirik?  
Hələ şəhərin hüdudunu adlamamış onlar Ada Kvistin yanından ötüb keçdilər, daha doğrusu, gələcək 
missis Bert Tozerin… Və onun səsi də bürkülü havanı yararaq boşluqda oynadı: 
– Məsləhət görürəm ki, saat altıya qayıdasınız! 
Martin qəhrəmancasına qərar qəbul etdi: 
– Lənətə gələsiniz görüm… Biz nə zaman gəzib doysaq, onda da qayıdacağıq… lənət şeytana, doyunca 
gəzdikdən sonra! – o,  Leoraya baxıb dedi. Amma bu zəhlətökən səslərin xoru qarşısında yaşayacaqları 
qorxu hissi indidən onların başının üstünü almışdı. Küləyin hər həmləsində əmr səslənirdi: "Düz saat 
altıda qayıdın!"  
Beləliklə, onlar atları elə qamçıladılar ki, evə düz altıya on beş dəqiqə qalmış gəlib çıxdılar.  Cənab Tozer 
artıq yağ zavodundan qayıtmışdı. Bu isə  həmişəkindən düz otuz saniyə tez baş vermişdi.    
– Sizi evdə görməyimə şadam, – o, Martinlə Leoranı salamladı, – indi isə tez atı tövləyə aparın. Şam 
yeməyi saat altıdadır – düz altıda! 
Martin bütün bunları artıq o qədər bacarıqla həzm eləmişdi ki, şam yeməyi vaxtı danışanda onun sözləri 
lap ev sahiblərinin ağzından çıxan sözlər kimi səslənirdi: 
– Biz çox yaxşı gəzdik. Deyəsən, mən bura alışacam. Deməli belə, yarım gün avaralıq etdim, bəsdir, artıq 
işə başlamaq zamanıdır. İlk növbədə kabinetim üçün yer axtarmalıyam. Burada, yəqin ki, kirayə yer 
verilir, Tozer ata?  
Missis Tozer mülayim səslə cavab verdi: 
– Ah, mənim çox gözəl bir fikrim var, Martin. Nə üçün siz öz kabinetinizi anbarda qurmayasınız? Sizin 
üçün çox münasib olar: nahara gecikməzsiniz, qulluqçu icazəli olanda da evə nəzarət etmək imkanınız 
olar, biz isə Ori ilə ya qonaq, ya da əl işi dərnəyinə gedərik. 
– Anbarda? 
– Nəyi pisdir ki? Yəhər-qayış üçün köhnə yerdir... Bir hissəsinin üstündə tavan var… Divarları isə ya tolla, 
ya da fanerlə üzləmək olar. 
– Tozer ana, siz necə fikirləşirsiniz, mən bura nəyə görə gəlmişəm? Burada nə işlə məşğul olmalıyam? 
Atabaxan deyiləm ki, sizin anbarınızı qoruyum… Heç quş yumurtası gizlətmək üçün yer axtaran balaca 
oğlan da deyiləm. Mən həkim kabineti açmaq fikrindəyəm. 
Bert vəziyyətdəki gərginliyi azaltmağa çalışdı: 
– Ay səni! Axı siz hələ əsl həkim deyilsiniz. Siz hələ öyrənməyə çalışırsınız. 
– Mən lazım olduğundan da yaxşı həkiməm, lənət şeytana! Bağışlayın, Tozer ana, ədəbsizliyə görə 
bağışlayın, amma… Hələ bu harasıdır… Xəstəxanada gecə növbələrində yüzlərlə insanın həyatını 
qurtarırdım. Fikirləşirəm ki… 
– Qulaq asın, Mart, – Bert dedi, –biz pul qoyuruqsa… Mən tamahkarlıq etmək istəmirəm, amma öz 
aramızdır, dollar dollardır… Pullar bizimdirsə, deməli, onları necə xərcləmək lazım gəldiyinə biz qərar 
verəcəyik. 
Cənab Tozer dalğın halda baxışlarını qaldırdı və aciz-aciz dedi: 
– Doğrudur. Riskə getməyin mənası yoxdur. Lənətə gəlmiş fermerlər öz buğdaları və qaymaqları üçün, az 
qala, camaatın dərisini soyurlar, sonra da deyirlər ki, pulları yoxdur, heç girov üçün faiz də ödəmirlər. 
İnanın mənə, artıq ipoteka borcu vermək də sərf eləmir. Boş yerə lovğalanmağın yeri yoxdur. Aydın 
məsələdir ki, siz balaca, sadə kabinetdə də "Venesiya Mavrı"tək bəzədilmiş dəbdəbəli zaldaymışsınız kimi 
xəstənin boğazına eyni uğurla baxa, ya da qulaq üçün damcı yaza bilərsiniz. Amma biz anbarda sizin üçün 
rahat bir guşə düzəltməyə çalışacağıq…  
Leora onun sözünü kəsdi: 
– Qulaq as, ata. Mən təklif edirəm ki, sən bizə birdəfəyə min dollar borc verəsən. Biz isə onu istədiyimiz 
kimi xərcləyəcəyik. 
Bu sözdən sonra yaranmış təəssüratı bir kəlmə ilə təsvir etmək mümkün deyil. 
– Sizə pula görə altı faiz verəcəyik… Yox, altı yox, beş! Beş bəsdir! 
– İpoteka borcları altı, yeddi, və səkkiz faiz gəlir gətirirlər, – Bert həyəcanla etiraz etdi. 
– Beş də bəsdir! Bizim onları necə xərcləyəcəyimizin heç kəsə dəxli yoxdur: kabinetin düzəldilməsinəmi, 
yoxsa başqa bir şeyəmi… Bu artıq bizim öz işimizdir. 
Cənab Tozer sözə başladı: 
– Çox ağılsız çıxış yoludur… 
Bert sözü göydə tutdu: 
– Ori, sən ağlını itirmisən! Görünür, sizin xərcləri məhdudlaşdırmalıyıq… Amma lənət şeytana, siz mütləq 
hərdənbir pul üçün bizə müraciət edəcəksiniz… Və… lənət şeytana, bizim məsləhətlərimizi qəbul etməli 
olacaqsınız…  
Leora ayağa qalxdı: 
– Ya siz mən deyən kimi edəcəksiniz, başqa cür yox, mən deyən kimi… Ya da Martinlə biz elə ilk qatara 
oturaraq Zenitə qayıdırıq. Mən zarafat eləmirəm! Orada onun üçün nə qədər desəniz, yaxşı maaşla 
vakansiya yeri var. Heç olmasa, orada tam sərbəst yaşayacağıq! 
Əslində, söhbət yenə də davam edirdi, amma kənardan baxan da başa düşə bilərdi ki, hamı öz yerində 
sayır. Bir dəfə Leora əşyalarını toplamaq üçün  pilləkənə doğru addım atdı, sonra Martinlə birlikdə 
ovuclarında sıxdıqları salfetləri yelləyə-yelləyə ayaq üstə durdular…. Bütün bu kompozisiya Laookona 
qrupunun oyununu çox xatırladırdı. 
Nəhayət, Leora qalib gəldi. 
Mübahisə dinc bir qayğıkeşliklə əvəz olundu. 
– Siz öz çamadanlarınızı vağzaldan gətirmisiniz? – cənab Tozer soruşdu. 
– Onu orada saxlamağın və mühafizə edilməsi üçün gündə iki sent ödəməyin mənası yoxdur, – bu dəfə 
Bert özündən çıxdı. 
– Çamadan məsələsini səhər tezdən həll etmişəm, – Martin cavab verdi. 
– Hə, hə. Səhər tezdən onu Martin üçün gətiriblər, – bu dəfə missis Tozer təsdiqlədi. 
– Onu sizin üçün gətiriblər? Siz onu özünüz gətirməmisiniz? – cənab Tozer əməlli-başlı  pis oldu. 
– Xeyr. Mən anbardan bir oğlan tutdum və o, da onu mənim dalımca gətirdi, – Martin dedi. 
– Mərhəmətli Tanrım! Sanki, onu siz əl arabasında özünüz gətirə və iyirmi beş sentinizə qənaət edə 
bilməzdiniz! – Bert yenə də qiyam etdi. 
– Amma həkim öz qiymətini bilməlidir, – Leora həmişə olduğu kimi, Martinə tərəf çıxdı. 
– Qiymət! Cəfəngiyatdır!  Əl arabasını sürmək insanların gözündə daha qiymətlidir, nəinki durmadan bu 
qotur papirosu çəkmək!  
– Yaxşı bəsdir… Bəs siz onu hara qoymusunuz? – cənab Tozer soruşdu. 
– Bizim otağımıza, – Martin cavab verdi. 
– Sən necə fikirləşirsən, onu hara yerləşdirsək yaxşıdır? Çardaq onsuz da ağzınacan doludur, – cənab 
Tozer missis Tozerə üz tutub soruşdu. 
– Ooo, mən fikirləşirəm ki, Martin ona orada yer tapacaq. 
– Nə üçün çamadanı anbara qoymayaq? 
– Ah, yox, belə yaxşı, təzə çamadanı?! 
– Anbarın nəyi pisdir ki? – Bert dedi, – ora təmiz, həm də qurudur. Sadəcə, belə yaxşı yeri istifadəsiz 
qoymaq hayıfdır… Madam, artıq qərar vermisiniz ki, Martin onu özü üçün qiymətli kabinet edə bilməz… 
– Berti, – Leora məsumcasına dedi, – mən bizim nə edəcəyimizi bilirəm. Deyəsən, bu saray sənin yaman 
xoşuna gəlir… Yaxşısı budur, öz zavallı bankını ora köçür, bankın binasında isə Martin özünə kabinet açar. 
– Bank, – bu, tamam başqa məsələdir. 
– Bəsdirin, nə üçün siz bir-birinizə qarşı ədəbsizlik edirsiniz? – nəhayət, söhbətə cənab Tozer müdaxilə 
etdi, – Siz nə zamansa ananızla mənim bu cür mübahisə etdiyimizi və küsüşdüyümüzü görmüsünüz? 
Martin, çamadanı nə vaxt boşaltmağı düşünürsünüz?  
Cənab Tozer saraylar və çamadanlar haqqında fikirləşə bilirdi, amma onun düşüncəsinə görə, bu qədər 
vacib iki məsələni eyni zamanda həll etmək olmaz.  
– Elə bu gün aça bilərəm, bu o qədər vacibdirsə. 
– Yox, belə demək istəmirdim, burada vacib olan heç nə yoxdur, amma bir işə girişirsənsə… 
– Başa düşmürəm, burada nə vacib iş var ki, indi boşaltmalı… 
– O, yer axtarmaq qərarına gəlibsə və dərhal saraya köçmək istəmirsə, uzun-uzadı əşyalarını çamadanda 
saxlaya bilməz və…. 
– Aman Allah, mübahisə etməyin, mən elə bu gün boşaldaram! 
– Sonra da  birtəhər çamadanı çardağa çıxardarıq… 
– Sənə deyirəm ki, çardaq ağzına kimi doludur… 
– Biz ora şam yeməyindən sonra baxarıq… 
– Yenə də başladı! Axı sənə deyirəm ki, ora qayığı dürtməyə çalışanda… 
Bəlkə də, Martin dişlərini qıcamırdı, amma onların qıcırtısını açıq-aydın eşidirdi. Firavan cəsur məmləkət 
artıq yüz mil uzaqda qalmış və çoxdan idı ki, unudulmuşdu. 
 
2 
 
Həkim kabineti üçün yer kirayə götürmək məqsədilə hər üç ailə düz iki həftə diplomatik söhbət və həssas 
fikir mübadiləsi aparmalı oldu… Düzdü, bu o demək deyil ki, Tozerlərin yeganə mövzusu kabinet idi. 
Onlar Martinlə yaşanan günün hər dəqiqəsini detallı araşdırır, onun həzm etmək qabiliyyətini, 
məktublarını, gəzintisini, təmirə ehtiyacı olan çəkmələrini müzakirə edir və soruşurdular ki, Martin 
çəkmələri "tələ hazırlayan və çəkmə düzəldən" həmin fermerə aparıb, yoxsa yox… Sonra da təmirin 
neçəyə başa gələcəyi ilə maraqlanır, çəkməçinin dini və siyasi əqidəsi, onun ailə həyatı ilə bağlı müxtəlif 
fərziyyələr irəli sürürdülər. 
Cənab Tozer elə əvvəlcədən kabinet üçün çox gözəl bir yer nəzərdə tutmuşdu. Norblomlar öz 
mağazalarının üstündə yaşayırdılar və cənab Tozer bilirdi ki, onlar başqa yerə köçmək fikrindədirlər. 
Uitsilvaniyada nəsə baş verəndə, ya da nəsə baş verməli olanda, Tozer mütləq bundan xəbər tuturdu. O 
eşitmişdi ki, Norblomun arvadını təsərrüfatla əlləşmək bezdirib və o, bundan sonra missis Bisonun 
pansionunda yaşamaq istəyir Bura küçəyə açılan pəncərələri olan otaq idi, dəhlizin sağ tərəfində… 
Qəşəng balaca sobası olan bu suvaqlı otağı  missis Bison Otto Kreqdən yeddi dollar otuz beş sentə 
almışdı… Yox, yeddi qırx beşə… 
Onlar Norblomların evinə gəldilər və cənab Tozer söhbətə belə başladı: "…Ola bilsin ki, Norblomlar nə 
zamansa mənzili dəyişmək istəyərlər, belə olarsa, doktor üçün mağazanın üstündə kabinet açmaq heç də 
pis olmazdı…" 
Norblomlar  uzun-uzadı və ehtiyatlı skandinaviyalı baxışları ilə bir-birinə baxdılar. Sonra nəsə nəm-nüm 
etdilər: "Bilmirəm,… əlbəttə, şəhərdə daha yaxşı mənzil tapmaq çətindir…" Cənab Norblom da əlavə etdi 
ki, onlar heç nəyə baxmayaraq, köçmək qərarına gələrlərsə, onlar mənzil üçün -əlbəttə ki, mebelsiz – 
ayda iyirmi beş dollar ödəməli olacaqlar.  
Cənab Tozer bu "beynəlxalq konfrans"dan şən və məmnun qayıtdı. Elə bil, Vaşinqtondan hansısa dövlət 
katibi Tozer, yaxud da Londondan hansısa lord Tozer gəlmişdi...  
– Əla! Çox yaxşı! Biz onu əsas sözü ağzından qaçırtmağa vadar etdik! O iyirmi beş dedi! Deməli, vaxtı 
yetişəndə biz ona on səkkiz təklif edəcəyik və iyirmi bir dollar yetmiş beş sentə razılaşacağıq. Ehtiyatla 
hərəkət etsək, digər tərəfdən də Norbloma missis Bisonla görüşmək və pansiona görə onunla danışmaq 
üçün zaman versək, onları necə lazımdırsa, sıxışdıra bilərik.  
– Ah, Norblom bir qərara gələ bilməsə, başqa bir yerdə mənzil tutmağa çalışarıq, – Martin dedi, – 
Eşitdiyimə görə, "Qartal" redaksiyasının arxasında bir neçə boş otaq var. 
– Nə? Bütün şəhəri axtarmaq? Özü də elə bir vaxtda?!  Axı biz Norbloma fikrimizin ciddi olduğunu başa 
salmışıq… Onlar ölənə kimi bizə düşmən olarlar! Uğurlu işə başlamaq üçün sizcə, bu, yaxşı yoldur? İndi 
Norblomdan imtina etsəniz, o da sizə hücuma keçsə, heç mən də onu qınaya bilmərəm. Bura sizin üçün 
Zenit deyil ki, hər şeyin iki dəqiqəyə hazır olmasını tələb edəsiniz! 
İki həftə ərzində, yəni Noblomlar onlar üçün çoxdan həll edilmiş məsələnin üzərində baş sındırdıqları 
vaxt,  Martin səbirsizliklə gözləyir və işə başlaya bilmirdi. O, bilirdi ki, normalara uyğun münasib kabinet 
açmayınca, həkim kimi uitsilvaniyalıların inamını qazana bilməyəcək. Heç Endi Tozerin də...  
Burada olduğu iki həftə ərzində onu cəmi bircə dəfə xəstə yanına çağırmışdılar. O da Aleka İnqlbledin baş 
ağrısından əziyyət çəkən xalası miss Aqnes İnqlbledin yanına. Amma çağırışdan qayıdanda Bert Tozer 
onun sevincini ürəyində qoydu: 
– Ah, deməli, sizi o çağırmışdı? Onun işi elə həkimləri gəzməkdir də. Əslində, o heç xəstə deyil, amma 
həmişə yeni müalicə vasitələri dalınca qaçır. Sonuncu dəfə bura səyahət edən bir cavana qır-saqqız 
olmuşdu. Həmin oğlan "Ford"un cürbəcür dərman və mazlarını satmaqla məşğul idi. Ondan əvvəl isə 
miss İnqlbled hansısa bir ara həkiminin, holland əsilli dəli avaranın yanında müalicə alırdı. Hə, bir də uzun 
müddət onu Leopolisdə yaşayan bir osteopat müalicə edib. Bilirsiniz,  sizə deyim ki, osteopatiyada nəsə 
var… Osteopatlar o xəstələri müalicə edirlər ki, adi həkimlər onları müalicə etməkdən imtina edir, hətta 
xəstəliklərinin səbəbini belə başa düşmürlər. Siz mənimlə razılaşırsınız? 
Martin cavab verdi ki, razı deyil. 
– Eh, siz, başa bəla həkimlər! – Bert alicənab görünüş alaraq qırıldadı, hər halda, o, bəzən çox şən və 
mülayim ola bilirdi, – sizin hamınız eyni cürsünüz. Xüsusilə də kursu yenicə bitirdiyiniz və həyatda hər 
şeyi bildiyinizi düşündüyünüz vaxtlarda... Siz nə xiropraktikada, nə elektrik kəmərlərində, nə də 
kostropravda yaxşı heç nə görmürsünüz. Çünki  belə bir rəqabət cingiltili dollarları sizin əlinizdən alır.  
Və budur, bir zamanlar öz tibbi mühafizəkarlığı ilə Anqus Dyueri və Ervinq Uotersi acıqlandıran doktor 
Martin Erousmit indi həyasızcasına onun üzünə gülən Bert Tozerlə kəllə-kəlləyə gəlirdi. O, elmi biliklərlə 
silahlanaraq, həm də təmənnasız şəkildə  bütün həkimlərin nüfuzunu qorumağa çalışırdı. İnandırmaq 
istəyirdi ki, Uinnemak diplomu olan həkimləri heç biri hansısa dərmanı əbəs yerə xəstəyə təyin 
etməyiblər. Xüsusi ehtiyac olmadan heç bir əməliyyat aparmayıblar. 
Martin indi Bertlə həddindən artıq tez-tez görüşürdü. O, xəstə yanına çağırılacağını gözləyə-gözləyə 
bankda otururdu. Bu müddət ərzində isə barmaqları kiməsə sarğı qoymaq üçün elə bərk gicişirdi ki... Tez-
tez Ada Kvist Bertin yanına baş çəkirdi və kiçik Tozer nişanlısı ilə dilxoşluq etmək üçün öz 
hesablamalarına ara verməli olurdu.  
– İndi, Ada, siz gərək həkimin yanında hətta düşünəndə belə ehtiyatlı olasınız. O, indicə mənimlə 
nevrologiya və fikirlərin oxunması ilə bağlı söhbət edirdi. Hə, Mart! Siz məni elə qorxutmusunuz ki, mən 
hətta oda davamlı şkafımın qıfılındakı hərflərin kombinasiyasını belə dəyişmişəm.  
– Oooo? – Ada kükrədi, – qoy kimi istəyirsə ələ salsın, amma məni yox! Hamı kitabdan nə istəsə 
əzbərləyə bilər, amma elmi təcrübədə tətbiq etmək lazım gələndə… İcazə verin deyim ki, Mart, nə 
zamansa Leopolisli qoca doktor Uinterin topladığı biliklərin ondan biri sizdə olsa, onda mənim 
düşündüyümdən çox yaşaya biləcəksiniz….  
Beləliklə, onlar birləşərək kürəkənlərinə izah etdilər ki,  Zenitli olmağı ilə öyünən centlmen üçün Martinin 
qalstuku bir az pis bağlanıb: "Sən özünü elə vacib adam hesab edirsən ki, iyrənc fermerlərin zavallı uşağı 
kimi bizim qarşımızda burnunu dik tutmağa çalışırsan".  
Həmin axşam Bert hazırcavablıqla söylədiyi fikirləri və Adanın bəzi sözlərini süfrə başında da təkrar etdi. 
– Sən nahaq yerə onun zəhləsini tökürsən. Amma düzünü deyim ki, qalstukla bağlı sözünüz yerinə düşür. 
Mənə elə gəlir ki, Martin həqiqətən də özü haqqında çox yüksək fikirdədir, – cənab Tozer söylədi. 
Leora şam yeməyindən sonra Martini bir kənara çəkdi: 
– Əzizim, sən hələ dözə bilirsən?! Biz imkan olan kimi öz evimizdə yaşayacağıq. İstəyirsənsə, elə bu 
dəqiqə aradan çıxa bilərik! 
– Eyibi yox, dözərəm. 
– Hm… Ola bilər. Əzizim, xəbərdarlıq edirəm, Berti döydüyün zaman ehtiyatlı ol ki, dar ağacına 
düşməyəsən. 
Martin qabaq qapıdan artırmaya çıxdı. O, "Qartal" redaksiyasının arxasındakı otaqlara baxmaq qərarına 
gəlmişdi. Başa düşürdü ki, Bertdən qorunmaq üçün etibarlı sığınacağı  olmasa, onun hərəkətlərinə bir 
həftə belə dözə bilməyəcək. Narblomların nə vaxt köçməyə qərar verəcəklərini gözləmək isə mümkün 
deyildi. Hətta onlar Martinin ən qorxunc və əbədi düşmənlərinə çevrilsələr  belə…   
Martin kədər gətirən qürub işığında gördü ki, taxta səki ilə bir adam addımlayır və tərəddüdlə ora tərəf 
baxır. Bu Vays adlı bir nəfər idi.  Qəsəbədə "Vays-polyak" adı ilə tanınan rus yəhudisi… O, dəmir yolu 
yaxınlığındakı evdə yaşayır, gümüş mədənlərinin və avtomobil zavodlarının aksiyalarını, torpaq 
sahələrini, atları və ondatra dərisini alıb-satmaqla məşğul olurdu. O, Martini səslədi: 
– Bu sizsiniz, dok? 
– Aha! 
Martin sevinclə diqqətini yönəltdi: pasient! 
– Qulaq asın,  mənimlə bir az gəzişə bilərsinizmi? Bir məsələ haqqında sizinlə danışmaq istəyirdim. Ya da 
bəlkə, bizə gedək. Bu yaxınlarda aldığım yeni siqarlardan çəkərdik. 
Vays "siqar" sözünü xüsusi vurğuladı. Şimali Dokotada da, Moqalisdə olduğu kimi, nəzəri cəhətdən içki və 
siqar qadağan olunmuşdu. 
Martin həvəslə razılaşdı. O qədər uzun müddət idi ki, ayıq-sayıq  zəhmətkeş həyatı  yaşayırdı!.. 
Vaysın birmərtəbəli, yaxşı qurulmuş evi baş küçədən yarım kvartal aralıda yerləşirdi və onu geniş buğda 
zəmilərindən yalnız dəmir yolu ayırırdı. Divarlar şam ağacından tikilmişdi, onların qoxusu tütün iyini 
əməlli-başlı öldürürdü. Vays göz vurdu (o etibara layiq olmayan sui-qəsdçilər tayfasına mənsub idi) və 
pıçıltı ilə dedi: 
– Məncə, siz bir udumluq əla kentukiyskiyə etiraz etməzdiniz? 
– Yox,  etirazım yoxdur. 
Vays pəncərə pərdəsini aşağı saldı və yazı masasının qabarmış qapısını açaraq şüşəni çıxartdı. Onlar 
şüşənin ağzını silərək növbə ilə onu dodaqlarına yaxınlaşdırdılar. Sonra Vays qırıq-qırıq danışmağa 
başladı: 
– Bilirsiniz nə var, dok? Siz buralı heyvanlara oxşamırsınız. Bəzən insan iradəsindən asılı olmayaraq çirkin 
işlərə girişə bilər. Uzun sözün qısası, mən, deyəsən, lazım olduğundan çox gümüş aksiyası satmışam. Ona 
görə də camaat əleyhimə qalxıb. Yəni aradan çıxmaq vaxtıdır… Lənət şeytana… Amma ümid edirdim ki, 
bu dəfə iki-üç il bir yerdə rahat yaşaya biləcəyəm. Deməli belə: eşitmişəm ki, sizə kabinet lazımdır. Evim 
sizin üçün çox münasibdir. Həqiqi sözümdür! Bu otaqdan başqa, arxada iki otaq da var. Mən onu sizə 
mebellə birlikdə verəcəm, bütün avadanlığı ilə… Ayda on beş dollara. Siz mənə bir illiyi əvvəlcədən 
ödəsəniz. Rahat olun, kələk-zad yoxdur. Sizin qaynınız yaxşı bilir, ev həqiqətən də mənimdir. 
Martin işgüzar görkəm almağa çalışdı. Məgər o, tezliklə cari hesaba pul yığmağa başlayacaq gənc həkim 
və Uitsilvaniyanın ən hörmətli sakinlərindən biri deyildimi?  
Gənc doktor evə döndü və qonaq otağında lampa işığında (yaşıl çobanyastığılı şüşə abajur öz ətrafına zəif 
işıq salırdı) əyləşmiş Tozerlər ehtiyatla ona qulaq asdılar. Bert isə bütün gövdəsi ilə qabağa əyilərək ağzını 
açmışdı. 
– Bir illik o qədər də qorxulu deyil. Amma bu məsələdə hiylə var, – o fikrini bildirdi. 
– Əlbəttə, amma hiylə bunda deyil. Norblomlar  bizə evi kirayə vermək qərarına gəldikləri bir vaxtda 
onların əleyhinə çıxmaq düzgündürmü?! İstəyirsiniz ki, bütün bu çalışıb-çabalamadan sonra axmaq 
vəziyyətdə qalım?! – cənab Tozer inildədi. 
Demək olar ki, saat ona qədər mübahisə getdi, amma Martin fikrindən dönmədi ki, dönmədi və səhərisi 
gün Vaysın daxmasını kirayələdi. 
Həyatında ilk dəfə idi ki, onun öz mənzili var idi. Bütünlüklə onun və Leoranın mənzili… 
Qürurlu ev sahibi bu daxmanın timsalında knyaz sarayı görürdü. Buradakı hər çay daşı, ot saplağı, qapı 
süngüsü qeyri adi və sevimli idi.  
Qürub vaxtı Martin arxa artırmada oturmuşdu. Dəmir yolunun nazik lenti üstündə alışıb-yanan üfüqdən 
hüdudsuz bir preriya onun ayaqlarına doğru hərəkət edirdi. Birdən Leora onun yanında dayandı, qolunu 
boynuna doladı və Martin gələcək həyatlarının bütün əzəmətini mədh etməyə başladı: 
– Bilirsən, mən mətbəxdə nə tapmışam? Çox qəşəng bir köhnə qurğu. Düzdü, bir az pas atıb, amma  mən 
yeşik götürüb cihazlar üçün ştativ hazırlaya bilərəm… Şəxsən özümün olacaq ştativ! 
 
XV FƏSİL 
 
1 
 
Martin "tibbi alverçilik"lə bağlı "Diqamma Pi"ni təngə gətirdiyi fikirlərini bir dəfə belə xatırlamadan 
hərdənbir Cersi-Sitinin "Yeni ideya" Tibbi Kabinetlərin Təchizi Səhmdar Cəmiyyətinin kataloqu ilə tanış 
olurdu. Gözəl kitab idi. Parlaq yaşıl üz qabığında qara və qırmızı rəngli portretlər verilmişdi: idarə 
heyətinin sədri, girdəsifətli məzəli adam, bütün gənc həkimlərin həqiqi dostu… Direktor isə əldən 
düşmüş sifəti olan, şübhəsiz ki, bütün məşəqqətli günlərini və gecələrini elmin inkişafına sərf etmiş biri 
idi; sədrin müavini Martinin keçmiş müəllimi, çevik və eynəkli doktor Rosko Qikdi. İfrat dərəcədə müasir 
adam... Bundan başqa, üz qabığındakı kiçik bir yerdə bir neçə poetik nəsr nümunəsi və aşağıdakı 
cəzbedici vədlər yerləşdirilmişdi: 
 
"Həkim! İşgüzarlıqdan məhrum olanlara qulaq asma, ruhdan düşmə! Pasientlərə yaxşı təsir göstərən, 
təcrübəni yüngülləşdirən, ehtiram və dövlət gətirən belə bir kabinetinin olmaması üçün heç bir səbəbin 
yoxdur. Hazırda "Yeni ideya" və onun məşhur maliyyə sistemi sayəsində tibbin böyük nümayəndəsini 
miskin cızma-qaraçıdan fərqləndirən əla təchizata sahib ola bilərsən: "Bir az nəğd pul, qalanı isə 
qonararla ödəmə hesabına"… Bunu sənin üçün "Yeni ideya"nın alətləri təmin edəcək!" 
 
Yuxarıda, çərçivədə İoniya kapitelləri  ilə yazılmış və dəfnə yarpaqları ilə bəzədilmiş çağırış da gözə 
dəyirdi: 
 
"Döyüşçüləri, tədqiqatçıları, dövlət xadimlərini mədh etmək yetər; məgər müdrik, rəşadətli, 
tamahkarlığa tutulmamış həkimin şöhrəti onları kölgədə buraxmayıbmı; Centlmenlər, biz baş əyərək sizi 
salamlayır və ancaq tibbi təchizat firmasının sizə təqdim edə biləcəyi ən son və tam kataloqu təqdim 
edirik".  
 
Üz qabığının arxası o qədər gözəl olmasa da, qırmızı-yaşıl rənglərlə bəzədilmişdi. Onun üzərində isə 
badamcıq vəzinin kəsilməsi üçün bindeldorf alətlər komplekti  və elektrik müalicə aparatları əks 
olunmuşdu. Yanında da belə bir reklam mətni verilmişdi: 
 
"Həkim, sən öz pasientlərini badamcıq vəzinin çıxarılması üçün mütəxəssis yanına göndərirsən, sən onları 
müalicə üçün elektrik işıq-su müalicəxanasına istiqamətləndirirsən? Belədirsə, deməli, öz şəhərində 
özünü tibbi tərəqqinin ən görkəmli nümayəndəsi kimi göstərmək imkanını əldən verirsən və öz 
qonorarını itirirsən. Məgər sən mükəmməl təcrübə keçmək istəmirsən? O zaman qapılar açıqdır.  
Bindeldorfun ləvazimat komplekti təkcə faydalı deyil, həm də olduqca gözəldir. O, istənilən kabineti 
bəzəyər və ona sanballı görkəm verər. Biz təminat veririk ki, Bindeldorf cihazının və "Yeni ideya" 
universal elektro-terapevtik avadanlığının quraşdırılması ilə (müfəssəl olaraq səh 34 və 97-də) sən 
özünün illik gəlirini min dollardan on min dollara qədər artıracaq və öz pasientlərini daha çox razı 
salacaqsan. Böyük Çağırış səslənən zaman sənin də öz mükafatını qəbul etmək zamanın yetişəcək. Əgər 
sən uşaqlarının və bütün əziyyətləri səninlə bölüşən sədaqətli arvadının həyatını maddi cəhətdən təmin 
edə bilmirsənsə, o zaman səni böyük mason dəfn mərasimləri və pasientlər tərəfindən verilən haqq razı 
salacaqmı?  
Sən qar tufanı və avqust bürküsündə iztirab çəkən insanın çağırışına tələsirsən və fəlakət vadisinin 
alqırmızı kölgəsində pasientlərinin həyatı uğrunda  zülmət qüvvələrlə mübarizə aparırsan… Amma sənin 
şücaətin Müasir Tərəqqi olmadan dolğun deyil. Bu dolğunluğa Bindeldorfun tonzillektromik cihazını və 
"Yeni ideya" firmasının elektrokabinetini əldə etməklə sahib ola bilərsən! Özü də cüzi nağd pul ödəmə 
ilə! Qalanını isə tibb tarixinin hələ görmədiyi müddətə ən güzəştli şərtlərlə hissə-hissə verə bilərsən!" 
 
2 
 
Bu patetik poeziya nümunəsi Martinin diqqətini bir o qədər də çəkmədi, çünki poeziya onun üçün 
elektrik kabinetlərindən maraqlı deyildi. Amma o, ştativlər, sterilizasiya cihazları, kolbalar və kreslodan 
cərrahiyyə stoluna çevrilən ağ boyalı gözəl bir qurğu sifariş vermək üçün özündə bəzi qeydlər etdi. O 
jurnalı bəzəyən sentrifuqa  şəklinə baxaraq  köksünü ötürdü. Bu arada Leora qəbul otağı üçün çox gözəl 
qarnitura heyran-heyran göz qoyurdu: "Süni dəri ilə üzlənmiş divan və altı kreslo! Yeni Barselona 
üslubunda! O, sizin kabinetinizi məşhur Nyu-York həkimlərinin kabinetinə bənzədəcək, ona dəbdəbəli 
görünüş və stil verəcək!" 
– Eyibi yoxdur, stulda da otura bilərlər, – Martin dodaqaltı söylədi. 
Missis Tozer çardaqda qəbul otağı üçün xeyli köhnəlmiş stul və köhnə kitab şkafı tapıb çıxarmışdı.  Leora 
isə onları saçaqlı çəhrayı kağızla üzləyib alətlər üçün münasib şkafa çevirdi. Universal kreslo gətirilənə 
kimi Martin Vaysın çox oturmaqdan yırtılmış taxtından istifadə etmək qərarına gəldi. Leora onu da ağ 
müşəmbə ilə üzləyərək işlək vəziyyətə gətirdi. Onların qabaq otağının arxasında daha iki darısqal hücrə 
var idi – keçmiş yataq otağı və keçmiş mətbəx. Martin onları kabinet və laboratoriya kimi istifadə 
edəcəkdi. O fışqırıq çala-çala taxtaları mişarla kəsir və şüşə qablar üçün rəf hazırlayırdı; bir zamanlar peç 
rolunu oynayan çəni isə şüşə qabların sterilizəsi üçün quruducu şkafa çevirirdi.  
– Li, sən elə fikirləşmə ki, mən elmi tədqiqatlarla əylənməyə hazırlaşıram. Bu işin daşını çoxdan atmışam. 
Leora məsum-məsum gülümsədi. Martin işlədiyi vaxt o, evin arxasındakı çəmənlikdə biçilməmiş otun 
üstündə oturur, qolları ilə dizini qucaqlayır və sərin çəmən ətrini ciyərlərinə çəkərdi; amma hər on beş 
dəqiqədən bir Martin onu gördüyü işə tamaşa etmək üçün içəri çağırardı.  
Bir dəfə şam yeməyindən əvvəl cənab Tozer evə bir bağlama gətirdi. Bütün ailə həyəcan içində onun 
başına yığışdı və hay-küy sala-sala bağlamanı açmasına tamaşa etdi. Şam yeməyindən sonra Martin və 
Leora təzə əldə etdikləri xəzinə ilə birlikdə öz qəbul otaqlarına tələsdilər… Qapıya çatdılar. Onlar üçün 
gətirilmiş xəzinə şüşə lövhədən ibarət idi; lövhənin üzərində qızılı hərflərlə yazılmışdı: "M.Erousmit, tibb 
elmləri doktoru". Onlar qucaqlaşaraq astanada dayanmışdılar, sevinə-sevinə bu gözəlliyə tamaşa 
edirdilər. Martin qürurla içini çəkdi: 
– Hə… Lənət şeytana! 
Onlar Tozerlərdən qurtulduqlarına məmnun idilər və bu məmnunluqdan həzz alaraq arxa artırmada 
oturmuşdular. Şən səslə taqqıltı sala-sala uzaqdan keçən yük qatarı relslərin üstü ilə sürünürdü. 
Parovozdan boylanan ocaqçı onlara əl etdi, qırmızı xidmət vaqonunun meydançasında duran nəzarətçi 
isə açıq-aydın görünürdü. 
– Mən heç vaxt bu cür xoşbəxt olmamışam, – Martin pıçıldadı. 
 
3 
 
O, Zenitdən özü ilə oksnerov cərrah dəsti gətirmişdi.  Alətləri çıxararaq iti, sivri, parlayan bisturiyə, böyük 
tenotomlara, çox qəşəng əyilmiş iynələrə tamaşa edirdi. Bütün bu əşyaların arasında dişlərin çıxarılması 
üçün istifadə olunan şprislər də var idi. Silva ata öz tələbələrinə xəbərdarlıq etmişdi: "Yaddan çıxarmayın 
ki, kənddə həkim çox vaxt təkcə terapevt, cərrah, pediatr olmur, həm də diş həkimi işləmək 
məcburiyyətində qalır. Siz hətta lazım gələrsə, keşiş, boşanma məsələləri üzrə mütəxəssis, dəmirçi, 
sürücü, yol mexaniki də ola bilərsiniz. Əlləriniz belə işlər üçün həddindən artıq incədirsə, o zaman çalışın 
ki, tramvay xəttinə və gözəllik kabinetlərinə yaxın yerlərdə yaşayasınız".  
Martinin həkim kabinetinə  gələn ilk pasient və Uitselvaniyadakı ikinci pasienti diş ağrısından bar-bar 
bağıran xarrat  Nils Kraq oldu. Bu hadisə şüşə lövhənin gəlib çıxmasına bir həftə qalmış baş vermişdi. 
Hətta onun gəlişi Martini sevindirmişdi də: 
– Başlandı! Görəcəksən, Leora yanıma dəstəylə gələcəklər! 
Amma dəstəylə gəlmədilər. Martin düz on gün quruducu şkafın üstündə əlləşdi, sonra bir müddət yazı 
masasının arxasında oturaraq özünü məşğul göstərməyə çalışdı, kitab oxudu. Bir az sonra onun ilk sevinc 
hissi yavaş-yavaş əsəbiliklə əvəz olunmağa başladı… Bir müddət də keçdi…  Martin artıq səssizlikdən və 
işsizlikdən, az qala, ulamağa hazır idi.   
Bir dəfə axşam, Martinin məyus-məyus evə getməyə hazırlaşdığı vaxt boz bığları olan isveç fermeri 
hövlank halda qəbul otağına girdi və mızıldandı: 
– Dok, tilovun qarmağı ilə baş barmağımı yaralamışam. Barmağım bütün şişib. 
Ambulatoriyasından gün ərzində bir neçə yüz xəstə keçən Zenit Şəhər Xəstəxanasının təcrübəçisi 
Erousmit üçün barmaq sarımaq başqasının papirosunu yandırmaqdan daha bəsit idi. Amma Uitsilvaniyalı 
doktor Erousmit üçün bu çox cəlbedici əməliyyat təsiri bağışlayırdı. Sevincindən hətta fermer də onun 
gözünə həddindən artıq sevimli və  çox yaxşı insan kimi göründü. 
Martin onun sol əlini bərk-bərk sıxdı və xəbərdarlıq etdi:  
– Hə, belə! Nəsə baş verərsə, mənə birbaşa … telefonla zəng edin… birbaşa… bax, bu …nömrəyə. 
O qərara gəldi ki, bu cür heyran pasientlərin axını onları bir istəklərinə –  Leora ilə birlikdə xəyalını 
qurduqları, gecələr haqqında pıçıldadıqları şeyə mütləq çatdıracaq. Onlar əyalətlərdəki xəstələrə baş 
çəkmək üçün avtomobil almaq istəyirdilər. 
Belə bir avtomobili Frezirin dükanının yanında görmüşdülər.  
Bu "Ford" idi – cırılmış oturacağı və yarıişlək mühərriki olan, cəmi beş il işləmiş "Ford". Yağ zavodundakı 
neft mühərrikinin səsindən sonra Uitsilvaniyalıların ən çox adət etdikləri səs frezirlərin "ford"unun 
qapısının taqqıltısı idi. Cənab Frezir onu mütləq öz dükanının qarşısında çırpırdı, özü də adətən evə gedib 
çatana kimi qapını düz üç dəfə çırpmalı idi.  
Amma həyəcan içində bu "ford"u, onun üç yeni təkərini və siqnalını əldə edən Martinlə Leora üçün bu 
maşın yer üzündə ən görkəmli avtomobil idi. Martin onlara məxsus idi və bu maşınla hara gəldi, nə 
zaman istədilər gedə bilərdilər. 
Martinin Kanada mehmanxanasında işlədiyi həmin uzaq yay günlərində "ford" avtobusunu idarə etməyi 
öyrənmişdi, amma Leora üçün bu, ilk təcrübə idi. Bert onu öz öyüd-nəsihətləri ilə o qədər cana gətirmişdi 
ki, qız nəsildən-nəsilə keçən ailə "overlend"ini sürməkdən imtina etmişdi.  
O, ilk dəfə kiçik barmaqları ilə tənzimləyicini çevirərək sükan arxasında oturanda istədiyi kimi sürətlə 
getmək imkanı verən bu hakimiyyəti, bu magiyanı hiss etdi. Leora öz daxilində insan qüvvəsindən uzaq 
bir qüvvə duyurdu. Hiss edirdi ki, vəhşi qu quşu kimi uça bilər; amma hər dəfə də mühərriki söndürərək 
qumun içində batıb qalırdı... 
Martin qəsəbənin gözündə uçan şeytana çevrilmişdi. Onunla birlikdə getmək üçün bütün yol boyu öz 
şlyapanı tutub saxlamalı, gözlərini yummalı və ölümünü gözləyərək oturmalı idin. Adama elə gəlirdi ki, o, 
döngələri daha maraqlı eləsin deyə, sürəti bilərəkdən qaldırır. O, uzaqdan yolda özündən irəlidə nəsə – 
başqa maşınmı, ya sarı küçükmü – görürdüsə,  o dəqiqə içində hiddət hissi baş qaldırırdı. Bu hiddəti 
yalnız bir yolla sakitləşdirmək olardı: çatmaq və ötüb keçmək! Qəsəbə vəcdə gəlmişdi: "Gənc həkim 
maşını çox yaxşı sürür – necə lazımdır!" Hətta onlar səmimi bir maraqla doktorun maşını necə 
aşıracağının və bərk əziləcəyinin qabaqcadan xəyalını da qururdular. Çox güman ki, onun kantoruna 
gələn on pasientdən beşi Martinin maşın sürməsinə olan hörmətinə görə bura üz tuturdu… Qalanları isə 
elə bir ciddi xəstəlikləri olmadığı və Qroningendən, yaxud da doktor Gesselinkdən daha yaxın yaşadıqları 
üçün bunu edirdilər.  
 
4 
 
Burada ilk pərəstişkarlarla yanaşı ilk düşmənlər də meydana çıxırdı.  
Martin küçədə Norblomlarla rastlaşdıqda (Uitsilvaniyada hər gün hər kəslə küçədə görüşməmək çətin 
məsələ idi), onlar doktoru qəzəbli baxışlarla süzürdülər. Sonra o, Pit İyeskanı özünə qarşı qaldırdı. 
Pit öz "aptek mağaza" adlandırdığı dükanında nabatlar, mədən suyu, patentləşdirilmiş dərmanlar, milçək 
əleyhinə kağızlar, jurnallar, paltaryuyan maşınlar və "ford" üçün ehtiyat hissələri satırdı. Amma Pit eyni 
zamanda poçtmeyster işləməsəydi, yəqin ki, acından ölərdi. O, iddia edirdi ki, əczaçı lisenziyası var, lakin 
reseptləri o qədər allahsızcasına dolaşıq salırdı ki, Martin bir dəfə dükana soxularaq onun dərsini 
verməkdən özünü saxlaya bilmədi. 
– Eh, siz, təcrübəsiz həkimlər! Tüpürüm sizə, – Pit dedi, – mən reseptlə dərman verməyə başlayanda siz 
hələ ağzı əmzikli uşaq idiniz. Burada əvvəllər yaşayan qoca dok hamını mənim yanıma göndərirdi. Mən 
lazım bildiyim kimi işləyirəm və öz vərdişlərimi dəyişmək fikrində deyiləm. Nə sizə, nə də başqa 
müqəvvaya görə. 
Martin istər-istəməz Sent-Poldan dərman gətirtməyə başladı və bapbalaca laboratoriyasını bu 
dərmanlarla doldurdu. Sonra da kədər içində boş-boşuna dayanan kolbalara və şüşə mikroskopun 
qapağının üstünə çökmüş toza baxaraq maz və həblər hazırlamağa başladı. Bu  ərəfədə Pit İeska 
Norblomlara qoşularaq pıçıldayırdı:   
– Təzə həkim bir köpüyə dəyməz. Yaxşı olar ki, əvvəlki kimi Gesselinkin yanında müalicə alasınız. 
 
5 
 
Bir həftə o qədər boş, o qədər avara keçdi ki, Tozerlərin evində səhər saat üçdə belə telefon zəng 
çalanda, Martin, sanki, öz sevgilisindən xəbər gözləyirmiş kimi onun üstünə atıldı.  
Xırıltılı, titrək səs dedi: 
– Mənə təcili doktorla danışmaq lazımdır. 
– Bəli, bəli! Danışan doktordur. 
– Danışan Leopolis istiqamətində dörd mil şimal-şərqdə yaşayan Henri Novakdır. Mənim qızım Marinin 
boğazı bərk ağrıyır. Qorxuram ki, irinləmiş olsun, onun vəziyyəti çox pisdir və o… Siz bizə gələ bilərsiniz? 
– Bu nə sualdır?! Elə indicə gəlirəm. 
Dörd mil… O, bu məsafəni səkkiz dəqiqəyə qət edə bilərdi. 
Martin tələsik geyindi, qəhvəyi rəngli köhnə qalstukunu boğazına keçirtdi, Leora isə ilk gecə çağırışına 
görə əməlli-başlı sevincəyə düşmüşdü. Martin "ford"u həvəslə işə saldı, stansiyanın yanından gurultu ilə 
keçərək buğda dalğalanan genişliyə adladı. O, sayğacın hesabına görə altı mil getdikdən sonra sahibin 
adını oxumaq üçün hansısa bir kəndlinin həyətinin yaxınlığında sürəti azaltdı. Yalnız o zaman başa düşdü 
ki, azıb. Sonra yaxınlıqdakı fermaya döndü, "fordu" ağ söyüdün altında saxladı. Maşının işığı basılıb 
əzilmiş bidon qalağının, taxılbiçən maşının sındırılmış çarxlarının, pilləkənlərin və bambukdan düzəldilmiş 
tilovların üstünə düşürdü. Anbarın arxasından quduz bir köpək sıçrayıb çıxdı və acıqla avtomobilin üstünə 
hürdü. 
Aşağı mərtəbənin pəncərəsindən pırtlaşıq saçlı bir baş göründü və skandinav ləhcəsi ilə ucadan qışqırdı: 
– Nə lazımdır?  
– Mən həkiməm. Henri Novak harada yaşayır? 
– Aha! Həkim! Doktor Gesselnik? 
– Yox! Doktor Erousmit! 
– Aha! Doktor Erousmit! Uitsilvaniyadan? Hm… Siz oranı keçib gəlmisiniz. Gərək geri qayıdasınız. Bir milə 
yaxın yol gedəndən sonra məktəbin yanından sağa dönsəniz, görəcəksiniz,  böyük kərpic binadır. Sonra 
yenə dörddə bir mil yol gedəcəksiniz, sement silosdan hündür bir qala görəcəksiniz, onun yanında da ev. 
Henrinin kimisə xəstədir ki? 
– Hə, hə… Qızda iltihab var… təşəkkür edirəm. 
Düz və sağa. Bu yolda artıq yana sapmaq  mümkün deyil.  
O zaman ki, insan zəhmli bir "sapmaq mümkün deyil" sözünü eşidir, deməli, o,  mütləq yolunu azacaq. 
Martin doğranmış kötüklərə toxunaraq kəskin bir hərəkətlə "ford"u döndərdi, şossedə gurultu saldı, 
məktəbi keçdikdən sonra döndü. Halbuki məktəbin qabağından dönməli idi. Sonra yarım mil otlaqlar 
arasındakı bataqlıq ərazini keçdi və fermanın yanında dayandı. Gözlənilmədən ətrafı bürüyən sakitlik 
içində inəklərin necə gövşədikləri eşidilirdi, ona heyrətlə baxan ağ at başını yuxarı qaldırmışdı. Evdəkiləri 
siqnal səsi ilə oyatmaq lazım gəldi; qəzəblənmiş fermer bağıraraq soruşdu: "Kimdir? Atəş açacağam!" 
Sonra  fermer də onu geri, şosseyə tərəf yönəltdi. 
Telefon zəngindən ancaq qırx dəqiqə sonra Martin kənd arası xarab yoldan evə sarı çönə bildi və fənərin 
işığında evin artırmasında beli bükülü bir adam gördü. O, Martini görən kimi çığırdı: 
– Doktor? Mən Novakam. 
Qız ağardılmış divarları və şam ağacından parlaq laklı qapısı olan yeni tikilmiş yataq otağında uzanmışdı. 
Dəmir çarpayı, düz söykənəcəkli stul, müqəddəs Annanın rəngli litoqrafiyası və laxlayan dolabçanın 
üstündə qapaqsız lampa otağın gözə çarpan gözəlliyini pozurdu. Xəstə qızın yatdığı bu otaq yenicə 
tikilərək fermerin evinə əlavə edilmişdi. Çarpayının yanında çiyinlərini bükərək bir qadın oturmuşdu. O 
islanmış və qızarmış sifətini yuxarı qaldıranda Novak söylədi: 
– Ağlama, gəldi! – Və Martinə tərəf üzünü tutaraq, – Qızın halı pisdir, amma biz onun üçün nə 
bacarırdıqsa, elədik. Ötən gecə də, indi də boğazını buğa vermişik, onu bura, öz yataq otağımıza 
gətirmişik. 
Merinin yeddi, ya da səkkiz yaşı var idi. Onun dodaqları və barmaqlarının ucu göyərmiş, sifətinin qanı isə 
çəkilmişdi. Nəfəs verməyə çalışanda qıc olur, sonra boz ləkələrlə dolu bəlğəm tüpürürdü. Martin 
həyəcanla çantadan termometr çıxardı və professional hərəkətilə onu çırpdı.  
O, qərara gəldi ki, qızda ya difterit , ya da yalançı krupdur. Daha doğrusu, difteritdir. Analiz etməyə vaxt 
yoxdur. Halbuki kulturanı səpib sakit və dəqiq müəyyənləşdirmək olardı. Bu an həkimlik edən Silva 
mükəmməllik uğrunda insafsız mübariz olan Qotlibi sıxışdıraraq ortalığa "soxuldu". Martin əsəbi halda 
uşağın dağıdılmış yatağının üzərinə əyildi, dalğın-dalğın nəbzini yoxladı, saydı… Sonra yenidən saydı. O, 
Zenit xəstəxanasının adət etdiyi avadanlığı, tibb bacılarının köməyi və Anqus Dyuerin arxayın 
məsləhətləri olmadığından özünü itirmişdi. Martin birdən–birə ürəyində tənha kənd həkiminə böyük 
hörmət hissi duydu.  
Qərar qəbul etmək lazım idi, qəti olaraq və bəlkə də, məhvə məhkum edəcək bir qərar. Doktor difteriya 
əleyhinə zərdab yeridəcəkdi. Amma Uitselvaniyada onu əlbəttə ki, Pit İeskidən əldə etmək mümkün 
deyildi.  
Bəlkə, Leopolisdən götürsün? 
– Cəld zəng edin. Məni Blasnerlə calaşdırın, Leopolis aptekçisi ilə, – o, Novaka bacardıqca sakit səslə 
dedi. O, gecənin bir yarısında Blasnerin həkimə necə dərin hörmətlə antitoksin apardığını təsəvvür etdi. 
Nə qədər ki Novak qonaq otağında telefonun yanında özünü əldən salırdı, Martin gözləyirdi… gözləyirdi.. 
uşaqdan gözünü çəkmədən intizarla gözləyirdi; missis Novak isə ondan möcüzə umurdu. Uşağın 
öskürəyini və xırıltısını dinləmək mümkün deyildi; divarların və açıq sarı ağacın parıltısı isə yuxu gətirərək 
insanı, az qala, ovsunlayırdı.  Zərdabdan, yaxud traxeotomiyadan   başqa nəyəsə müraciət etmək artıq 
gec idi. Bəlkə, əməliyyat etsin? Nəfəs borusunu kəssin və qızın nəfəs ala bilməsi üçün metal borucuq 
qoysun? O, dayanmışdı, tərəddüd edirdi, mürgüyə tutulur  və yuxuya getməmək üçün özü-özünü 
silkələyirdi. Nəsə eləmək lazım idi. Ana dizi üstə dayanmışdı, geniş açılmış gözlərini ona zilləmişdi. 
Deyəsən, artıq onu da şübhə bürüyürdü.  
– Bir parça qızdırın – dəsmal, kiçik süfrə, fərq etməz… Qızın boğazını sarımaq lazımdır. Aman allah, yəni o 
zəng edə bilməyəcək? – Martin vurnuxmağa başladı.  
Missis Novak gonbul ayaqlarının üzərində yırğalana-yırğalana isitdiyi dəsmalı gətirdiyi vaxt cənab Novak 
məyus halda peyda oldu: 
– Gecələr aptekdə heç kim növbə çəkmir, Blasnerin ev telefonu isə işləmir. 
– Belə… qulaq asın. Qorxuram ki, məsələ ciddidir. Zərdab əldə etmək lazımdır. Mən onun dalınca 
Leopolisə gedəcəyəm. Siz isə isti dəsmal qoymağa davam edin və… yaxşı olardı ki, pulverizator  
gətirəsiniz. Gərək otaqda hava rütubətli olsun. Sizdə spirt lampası yoxdur? Gətirin, qaynamaq üçün su 
qoyun. Dərman lazım deyil. Tezliklə qayıdacağam. 
Leopolisə olan iyirmi dörd mili Martin otuz yeddi dəqiqəyə qət etdi.  Yol kəsişmələrində bir dəfə də olsun 
maşının sürətini azaltmadı. Döngələri, yolları qovurdu, halbuki beynində hansısa bir qara nöqtə hər 
dəqiqə partlayış, yaxud da qəza baş verə biləcəyini söyləyir, onu qorxutmağa çalışırdı. Sürətli hərəkət və 
hər cür ehtiyatdan imtina etməsi onun ürəyində fərəh hissi yaradırdı; soyuq havanı ciyərlərinə 
doldurmaq və fermer qadının diqqətli baxışlarının altında gərgin intizardan sonra tək qalmaq xoş idi. 
Xəyalən o bütün bu vaxt ərzində Oslerin kitabından difteriya haqqında olan səhifəni oxuyur və çap 
olunmuş sözləri gözləri önündə aydınca görürdü: "Ağır vaxtlarda əvvəlcə 8000… Yox… Ah, hə!... 10000-
dən 15000  vahid daxil edirlər". 
Onun özünə inamı getdikcə geri qayıdırdı. Doktor antitoksinə və benzinlə işləyən mühərrikə görə elm 
allahına təşəkkür etdi. "Bu çox böyük yürüşdür, – Martin düşündü, – və bu yürüşdə mən ölümü ötüb 
keçməliyəm. Keçəcəyəm də, hər şey eləyəcəyəm ki, uşaq xilas olsun". 
O uzaqdan keçidi gördü və mümkün ola biləcək qatarları nəzərə almadan ona doğru sürətlə getdi. Sonra 
qulaqbatırıcı fit səsi eşitdi, relslər üzərində sürünən işığı gördü və birdən sərt bir hərəkətlə əyləci basdı. 
Sietladan gələn ekspress qatarı onun yaxınlığından – qabaq təkərin düz on futluğundan sürətli vulkan 
kimi ötüb keçdi. Ocaqçı parovozun odluğunda od qarışdırırdı və ağarmaqda olan dan yerinin yumşaq 
aydınlığı içində tüstü burumlarını işıqlandıran alovun parıltısı daha dəhşətli görünürdü.  Qarabasma bir 
andaca yoxa çıxdı, Martin titrəmə içərisində oturmuşdu: əlləri avtomobilin sükanının üstündə titrəyir, 
ayaqları müqəddəs Vitta rəqsi oynayırmış kimi əyləcin üstündə sakitləşmək bilmirdi. "Yarım saniyə və 
işim bitmişdi" – deyərək Martin dodaqaltı pıçıldadı. Sonra Tozerlərin hökmü altına veriləcək dul qalmış 
Leora gözünün qabağına gəldi. Amma boğulma tutmaları içində olan Mer Novakın obrazı qalan bütün 
şeyləri kölgədə qoydu. 
– Tfu, lənətə gələsən! Mühərriki söndürdüm! – o ufuldadı.  Avtomobilin bortuna tərəf tullandı, mühərriki 
işə saldı, yaydan çıxmış ox kimi Leopolisə tərəf uçdu. 
Öz dördminlik əhalisi ilə Leopolis şəhəri Krinsen mahalı üçün paytaxt kimi idi. Amma uzaqdan baxanda 
gərgin səssizlik içində  uyuyan balaca bir qəbiristanlığa bənzəyirdi: baş küçə qumsal zolaq kimi uzanır, 
kiçik dükanların balaca binaları tərk edilmiş daxmatək görünürdü. Martin ancaq bir canlı yer tapa bildi: 
Dokota mehmanxanasının hüznlü kontorunda gecə növbətçisi avtobus sürücüsü və konstebllə  poker 
oynayırdı.  
Martinin bu tarixi basqını onları bir qədər təəccübləndirdi: 
– Uitsilvaniyalı doktor Erousmit! Bir uşaq difteriyadan ölür. Blasner harada yaşayır? Mənim 
avtomobilimə əyləşin və yolu göstərin. 
Konstebl arıq bir qoca idi, əynindəki yaxalıqsız köynəyin üstündən geyindiyi jilet yellənir, şalvarı büzmə-
büzmə sallanır, gözləri isə cəsarətlə baxırdı. O, Martinlə birlikdə aptekçinin evinə getdi, ayağı ilə qapını 
döydü, sonra soyuq dan yeri işığında qırxılmamış sifətini yuxarı qaldıraraq qışqırdı: 
– Ed! Ey, siz, Ed! Qalxın! 
İkinci mərtəbənin pəncərəsindən Ed Blasnerin deyinməsi eşidildi. Ölüm və qəzəblənmiş həkimlər onun 
üçün yenilik deyildi. Martin onun şalvarını və pencəyini əyninə keçirə-keçirə aptekçinin acınacaqlı həyatı 
və daşınmaz əmlakın alqı-satqısı ilə məşğul olmaq üçün Los-Ancelesə köçməyin yaxşı olacağı haqqında 
yuxulu arvadının qarşısında necə natiqlik etdiyini eşidirdi. Amma difteriya əleyhinə zərdab, hər halda, 
aptekdə var idi; Qatarın altında həlak ola biləcəyi vaxtdan on altı dəqiqə sonra Martin artıq geriyə, Henri 
Novakın yanına qayıdırdı.  
 
6 
 
O qaça-qaça evə girəndə qız hələ sağ idi.  
Geri qayıdarkən yol boyu Martin onu ölü və cəng olmuş vəziyyətdə təsəvvür edirdi.  
– Şükür Allaha! – o, burnunun altında dedi və əsəbi halda qaynar su istədi. Martin artıq özünü itirmiş 
gənc həkim yox, böyük yürüş zamanı ölümə qalib gələn müdrik cəsur-həkim idi və missis Novakın 
gözlərində öz qüdrətinə etibar hissi oxuyurdu.  
O, zərdabı cəld və məharətlə vena daxilinə yeritdi, sonra bir qədər gözləyərək dayandı. 
Qızın tənəffüsü əvvəlcə dəyişilmədi; o, əvvəlki kimi gücənərək havanı içindən sıxıb çıxarır və boğulurdu. 
Sonra qurultu eşidildi, mübarizə başladı; onun sifəti qaraldı və… sakitləşdi. Martin baxır və gözlərinə 
inanmırdı. Novaklar titrəyən əllərini dodaqlarına sıxmışdılar, onların içində yavaş-yavaş kin baş qaldırırdı. 
Sonra  birdən başa düşdülər ki, uşaq ölüb.  
Klinikada ölüm Martin üçün əhəmiyyətsiz və təbii idi. Onun özü hərdən Anqusa deyirdi ki, xəstə 
baxıcılarının, az qala, sevinc içində bir-birinə dediyi sözləri dəfələrlə eşidib: "Budur, əlli yeddinci də 
çarpayını boşaltdı".  
Amma indi onun ürəyində mümkün olmayan işi görmək üçün şiddətli bir istək oyanmışdı. Ola bilməz ki, 
qız ölsün. 
Doktor nəsə etməli idi… və bütün bu zaman ərzində bir fikir ona rahatlıq vermirdi: "Mən gərək 
cərrahiyyə əməliyyatından başlayaydım, mən gərək…". Bu fikir elə inadcıl idi ki, o hətta həmin an missis 
Novakın "Öldü? – Öldü?" qışqırmasını da eşidə bilmədi. 
Martin qadının üzünə baxmağa cürət etmədən başını tərpətdi. 
– Siz onu bu iynənizlə öldürdünüz! Heç olmasa, xəbər  eləmədiniz ki, keşişi çağıraq. 
O, məyusluqla qadının dediyi ağının və kişinin kədərinin yanından ötüb keçdi. Ürəyindəki boşluqla evə 
yollandı. Martin "Tibbi təcrübəni həmişəlik buraxıram!" – deyə yol boyu öz-özünə düşünürdü. 
– Məndən bu qədər, – evə çatan kimi Leoraya dedi, – Mən heç nəyə yaramıram. Mütləq traxeotomiya 
etməli idim… Yaxşı, insanlar bundan xəbər tutanda mən onların gözünün içinə necə baxacağam?  Bitdi! 
Laboratoriyada iş tapacağam… Doson Hanzikerin yanında, ya da… nə bilim,  daha harada... 
Leoranın qəti etirazı onu bir müddətə də olsa, bu əzabdan xilas etdi: 
– Hələ yer üzündə heç kimə səndəki qədər şəkk-şübhə görmək nəsib olmayıb! Nədir, elə bilirsən  pasienti 
ölən yeganə həkimsən? Əminəm ki, sən bacardığını eləmisən! 
Amma növbəti gün ərzində Martin evin bir küncdən o biri küncünə avara-avara dolaşdı və özü-özünə 
əzab verdi; cənab Tozer şam yeməyi zamanı danışmağa başlayanda onun əzabı ikiqat artdı: 
– Bu gün Henri Novak xanımı ilə birlikdə şəhərə gəlmişdi. Onlar deyirlər ki, siz qızı xilas etməyə borclu 
idiniz. Niyə başınızı işlədib onu birtəhər müalicə etmədiniz? Halbuki lazım idi: Novaklar buradakı 
polyaklar və macarlar arasında böyük hörmətə malikdirlər. Sözləri də sözdür! 
Bütün gecəni Martin yorğunluqdan yata bilmədi, səhəri gün isə Leopolisə yola düşdü. 
Tozerlər Leopolisdən olan yetmiş yaşlı qoca, Krinsen mahalının həkim-pioneri doktor Adam Uinter 
haqqında, az qala, pərəstişlə danışırdılar; Və budur, Martin bu müdrikin yanına gedirdi. "Ford"u sürə-
sürə qəzəblə özünün Ölümlə melodramatik yarışını ələ salır və yorğun-yorğun baş küçədə burum-burum 
qalxan tozun içindən ötüb keçirdi. Doktor Uinterin qəbul otağı tünd qırmızı kərpic evlərin uzun 
cərgəsində, ərzaq mağazasının düz üstündə yerləşirdi. Bürküdən və gözqamaşdırıcı işıqdan sonra 
preriyanın gen-bol kölgəliyinin yarımqaranlığı insana zövq verirdi. Martin doktor Uinterin, qalın bas səslə 
danışan bu çalsaçlı adamın üç möhtərəm pasienti qəbul etməsini gözləməli oldu. Yalnız qəbul bitdikdən 
sonra onun kabinetə girməsinə icazə verildi. 
Həkim kreslosu vaxtilə Elk-Milzdə dok Vikersonun kabinetində olan kreslodan o qədər də yaxşı 
vəziyyətdə deyildi, alətlər isə görünür, paltar yumaq üçün nəzərdə tutulmuş ləyəndə dezinfeksiya 
edilirdi. Amma otağın bir küncündə sonsuz sayda elektrodlar, balışlar, qayışlarla dolu elektromüalicə 
aparatı qoyulmuşdu. Martin bütün həyatı boyu bu qədər elektrod, balış, qayış görməmişdi.  
Martin Novoklarla bağlı hadisəni doktora danışdı və Uinter təntənə ilə bildirdi: 
– Nə etmək olar, doktor, bacardığınızı eləmisiniz, hətta daha artığını. Amma sizə bir şey deyim: növbəti 
dəfə, çox ağır vəziyyətdə olan xəstənin konsiliumu üçün daha yaşlı həkim dəvət etsəniz, yaxşı olar. Ona 
görə yox ki,  məsləhətə ehtiyacınız var, yox. Sadəcə, bu, xəstənin ailəsinə təsir göstərir və məsuliyyətin 
yarısını sizin üzərinizdən qaldırır. Bir də insanların sizi mühakimə etməsinin qarşısını alır. Məsələn, mən 
özüm… hm… Bir çox gənc həmkarlarım məni konsiliuma dəvət etməklə şərəfləndirirlər. Bir dəqiqə 
gözləyin. İndicə "Xəbərlər"in redaktoruna zəng edər və sizin hadisə ilə bağlı ona kiçik bir məlumat 
verərəm. 
Doktor Uinter telefonla danışdı, sonra da Martinin əlini hərarətlə sıxdı. 
– Siz belə bir şey almamısınız ki? – o, öz aparatına işarə edərək soruşdu – mütləq əldə edin, dostum. 
Deyə bilmərəm ki, bu alətdən tez-tez istifadə edirəm… Onu sadəcə, xəstə olmayan, amma müalicə 
olunmaq həvəsində olanlar üçün işə salıram.  Amma inanmazsınız, camaata necə yaxşı təsir göstərir. 
Beləliklə, doktor, bizə, Leopolisə tez-tez baş çəkin. Siz ailəlisiniz? Günlərin birində, məsələn, bazar günü 
arvadınızla birlikdə bizə nahara gələrsiniz… Missis Uinter sizinlə tanışlığa ürəkdən sevinəcək. Nə vaxtsa 
konsilium üçün köməyimə ehtiyacınız olsa…  Düzdü, belə hallarda adətən həmişəki qonorarımdan bir az 
çox götürürəm, amma… Bu olduqca yaxşı təsir bağışlayır; özünüz bilirsiniz də, həkim özündən daha yaşlı 
həkimi məsləhət üçün dəvət edirsə… 
Öz "Ford"uyla evə qayıdarkən Martin boş və əsəbi ötkəmliklə özünü lağa qoyurdu: 
– Döyüş meydanını tərk etmək? Gözləyin! Mən necə də cəsuram… Hər halda, bir şey dəqiqdir. Mən 
burnunda danışan bu qonorar ovçusundan daha yaxşıyam! 
İki həftə sonra dörd səhifəlik "Uitsilvaniya qartalı" qəzetində belə bir yazı peyda oldu: 
 
Bizim "Leopoliss xəbərləri"ndən olan təşəbbüskar silahdaşlarımız ötən həftə Uitsilvaniyanın yeni bir 
sakini haqqında aşağıdakı məlumatı dərc ediblər: 
"Bizim əməkdar pioner, leopolisli həkim doktor Adam Uinterdən öyrəndiyimiz kimi, Poni-River vadisi 
boyunca bütün tibb dünyası Uitsilvaniyalı doktor M.Erousmiti hərarətlə təbrik edir. Çünki tibbdən başqa 
heç bir peşədə insanlar centlmensayağı və təmənnasız olaraq  öz həmkarlarının xidmətlərini 
qiymətləndirə bilmirlər. Gənc həkim bu yaxınlarda elmi biliklərdən əlavə mərdlik və zirəkliyə malik 
olduğunu göstərərək həmkarlarında  heyranlıq hissi yaradıb.  
Hamının tanıdığı Delftli fermer Henri Novakın qızının yanına dəvət edilmiş həkim difteriyadan əziyyət 
çəkən qızı ölüm ayağında tapıb. Doktor Erousmit onu qurtarmaq üçün fədakar bir təşəbbüs göstərib; 
dərmanların tam və təzə çeşidini həmişə hazır vəziyyətdə saxlayan Blasnerdən difteriya əleyhinə zərdab 
gətirmək üçün özü yollanıb.  Həkim ora və geri 79 dəqiqəyə 48 mil qət edərək benzinlə işləyən maşınında 
gedib. 
Xoşbəxtlikdən, bizim ayıq-sayıq Konstebl Co Kolbi vəzifə başında imiş və doktor Erousmitə cənab 
Blasnerin Qırmızı Çay prospektində olan bunqalosunu tapmaqda kömək edib. Və o da əsl centlmen kimi 
yatağından qalxaraq həkimi lazım olan zərdabla təmin etməyə tələsib. Amma  bədbəxtlikdən, xəstəlik o 
yerə çatmışdı ki, uşağı xilas etmək mümkün olmayıb. Biz qeyd etməyə borcluyuq: elmi biliklərlə yanaşı 
belə bir cəsarət və zirəklik həkim sənətinin bəşəriyyətin çox böyük xilaskarına çevrilməsinə səbəb olur". 
 
Qəzetin çapından iki saat sonra miss Aqnes İnqlbled bu məqaləni götürərək bir daha öz mövcud olmayan 
xəstəlikləri haqqında danışmaq üçün Martinin yanına gəldi. İki gün sonra isə Henri Novak peyda oldu və 
qürurla dedi: 
– Hə, dok! Biz zavallı qız üçün nəyi bacarırdıqsa, elədik. Amma mənə elə gəlir ki, sizi çağırmaq fikrinə çox 
gec düşdüm. Arvadım çox dərd çəkir. Biz "Qartal"da bu məqaləni oxuduq. Onu keşişə göstərdik. Bilirsiniz 
nə var, dok, siz mənim ayağıma baxarsınız? Topuğum yaman ağrıyır, elə bil, revmatizmdir. 
 
 
  
XVI FƏSİL 
 
1 
 
Uitsilvaniyada işlədiyi birinci ilin sonuna yaxın Martin artıq təvazökar kənd həkimi kimi tanınırdı; o qədər 
məşhur olmasa da, hər halda, həkim kimi qəbul edilirdi. Yayda onlar Leora ilə birlikdə yaxşı şam etmək, 
səs-küyün və dalğaların şappıltısı içində əylənmək, ədəbsiz zarafatların ağuşuna atılmaq üçün Poni-Riverə 
getdilər. Payızda isə Martin Bert Tozerlə birlikdə ördək ovuna çıxdı… Gün batmamışdan əvvəl bataqlıq 
yolunda pusquda duran Tozerə artıq birtəhər dözmək olurdu. Qışda isə par-par parlayan qar səhralarının 
dünyadan təcrid etdiyi kəndin əyləncəsi xizək gəzintiləri, kart oyunları və Vahid Qardaşlıq Cəmiyyətinin 
axşam qonaqlıqları idi. 
Pasientlər kömək üçün Martinə müraciət etdikləri vaxt öz əzabları və dözümlü itaətkarlıqları ilə elə gözəl 
görünürdülər ki... Amma düz iki dəfə Martini özündən çıxara bilmişdilər. Səbəb isə zarafatcıl kəndlilərin 
onun bir həkim üçün lazım olduğundan daha gənc göründüyünü sakit-sakit izah etmələri idi. İki dəfə də 
o, kooperativ dükanın arxa otağında poker oynayanda qədərindən artıq içki içmişdi. Amma, hər halda, bu 
xırda qüsurlara baxmayaraq, Uitsilvaniyada onu işgüzar və vicdanlı həkim kimi tanıyırdılar… Ümumiyyətlə 
götürdükdə isə o, kənddə Alek İnqlbleddən daha az gözə çarpan fiqur idi, bərbər Nils Kraqdan isə daha az 
uğur qazanır və qonşular üçün qaraj sahibi, emiqrant-finndən daha az maraqlı görünürdü.  
Sonra bir bədbəxt hadisə və bir səhv onu on iki mil əhatədə əməlli-başlı məşhurlaşdırdı. 
Yazda bir dəfə Martin balıq ovlamağa getmişdi. Bir fermanın yanından keçərkən uşağının üskük 
udduğunu və boğulduğunu deyən, çığır-bağır salaraq darvazadan bayıra qaçan qadınla rastlaşdı. Martin 
cərrah aləti kimi cib bıçağından istifadə etdi. O, bıçağı bülövlə itilədi, çaydanda qaynatdı, uşağın boğazını 
kəsdi və onun həyatını xilas etdi. 
Poni-River vadisində bütün qəzetlər bu hadisədən yazdı. Və ilk sensasiyanın səsi hələ kəsilməmişdi ki, 
Martin Erousmit miss Aqnes İnqlbledi müalicə olunmaq xəstəliyindən xilas etdi. 
Bir dəfə bu qadının əlləri soyumuş və qan dövranı zəifləmişdi, buna görə də gecənin bir yarısı Martini 
onun yanına çağırdılar. O, isə kələ-kötür yollarla iki xəstənin yanına getdikdən sonra, yaman yorulmuşdu. 
Yuxusuzluqdan lap ayaq üstündə ölürdü. Özündə olmayan Martin qadına strixnini həddindən artıq böyük 
dozada verdi, dərman isə xəstəni elə silkələdi ki, o, "müalicə olunmaq" xəstəliyindən birdəfəlik sağalmaq 
qərarına gəldi. Canında hiss etdiyi bu heyrət doğuracaq dəyişiklik ona həmişə duyduğu süstlükdən daha 
böyük stimul vermişdi. Ümumiyyətlə, insanlar həmişə xəstə olduğundan şikayətlənən qadına qarşı artıq 
laqeydləşmişdilər. İnsan axı nə qədər müalicə olunar?!  
Amma bu hadisədən sonra Aqnes evdən-evə gəzərək Martini mədh edir və uitsilvaniyalılar bir ağızdan 
deyirdilər: "Bir baxın ha! Aqnes kimin yanında müalicə almayıb ?!  Amma doktor Erousmit ona həqiqətən 
də kömək etdi!" 
Martin özü üçün balaca, möhkəm və heç nə ilə təəccüblü görünməyən iş mühiti yaratmışdı. Onlar artıq 
Leora ilə birlikdə Tozerlərin yanından öz şəxsi evlərinə köçmüşdülər. Onların yemək otağı vardı; bu otaq 
həm də qonaq otağı idi. Orada işıqlı, yeni, xoş ətirli linoleumun üzərində nikellənmiş peç lovğa-lovğa 
yanırdı. Qızılı palıd ağacından hazırlanmış bufet isə lap gözə girirdi. Onun üzərində  Minnetonka 
gölündən gətirilmiş suvenir kibritqabı qoyulmuşdu. Martin o qədər də böyük olmayan rentgen aparatı 
almış və Tozer bankının idarəetmə qrupuna seçilmişdi.  O, indi elə məşğul idi ki, elmi iş üçün darıxmağa 
vaxtı belə yox idi. Həm də axı onun elmi işi heç vaxt olmamışdı da. Bundan heyifslənən Leora tez-tez köks 
ötürürdü: 
– Dəhşətə bax ha! Ərdə olmaq! Səninlə birlikdə yollarda veyllənmək, harada gəldi işə girmək, sərgərdan 
həyat keçirtmək!... Mən hər şeyə hazır idim, amma heç gözləməzdim ki, nə vaxtsa cəmiyyətin 
dayaqlarından birinə çevrilərik. Eybi yoxdur! Onsuz da təzə ər axtarmağa ərinirəm. Amma xəbərdarlıq 
edirəm: sən kilsə məktəbinin qəyyumu olmaq fikrinə düşsən, ümid eləmə ki, mən də orqanda çalacaq və 
sənin "əhdi-cədid"i öyrənməyə tənbəllik edən yaramaz Villi ilə bağlı zarafatlarına güləcəyəm. 
 
2 
 
Beləcə Martin hörmətli bir vətəndaşa çevrildi. 
1912-ci ilin payızında – o vaxt artıq cənab Debs, cənab Ruzvelt, cənab Vilson və cənab Taft prezidentliyi 
əldə etməyə çalışırdılar, Martin Erousmit isə  artıq il yarım idi ki, Uitsilvaniyada yaşayırdı – Bert Tozer 
məşhur ictimai xadim olmaq həvəsinə düşdü. O, ştatın paytaxtından, Amerikanın Qabaqcıl Əyalətlər 
Qurultayından böyük ideyalarla aşıb-daşaraq qayıtdı. Şimali Dakotanın bir sıra şəhərləri qurultaya 
Təbliğat Nümayəndə Heyəti göndərmişdilər, Qroningen kəndi isə beş avtomobildən ibarət qafiləni 
nəhəng vımpellərlə  silahlandıraraq yola salmışdı. Onların  üstündə isə yazılmışdı: "Qroningen Ağ adamın 
və şumlanmış Qara əkin yerinin tərəfdarıdır!" 
Bert qurultaydan qayıdandan sonra təklif etdi ki, qoy bütün yerli avtomobillər Uitsilvaniya vımpelləri ilə 
bəzədilsin. O, otuz ədəd vımpel alaraq öz bankında arzu edənlərə dənəsini yetmiş beş sentə satırdı. Bert 
banka gələn hər adama izah edirdi ki, vımpelləri maya dəyərinə verir, həqiqətdə isə hər birinin üstündə 
ona cəmisi on bir sent qalırdı. O, nümunə göstərməsini tələb etmək üçün ilk olaraq çaparaq Martinin 
yanına gəldi. 
– İstəmirəm ki, maşınımda hansısa axmaq bir əski parçası yellənsin, – Martin etiraz etdi, – sözün həqiqi 
mənasında, bu nəyə lazımdır axı? 
– Necə yəni nəyə? Öz şəhərini reklam etmək üçün. Çox sadə bir məsələdir! 
– Axı burada nəyi reklam edəsən? Yoxsa sən elə fikirləşirsən ki, köhnə "ford"un kuzovundakı çirkli cındır 
parçası bura gələnləri inandıracaq ki, Uitsilvaniya Nyu-York kimi dünyəvi mərkəzdir, ya da oradan daha 
təmizdir? 
– Sən həmişə vətənpərvərlikdən uzaq olmusan! Xəbərdarlıq edirəm, Mart, maşınına vımpeli bağlamasan, 
çalışacağam ki, şəhərdə hamı bundan xəbər tutsun.  
Bütün yarısınıq yerli avtomobillər dünyaya, ya da ən azı bir neçə kvadrat mil məsafəyə Uitsilvaniyanın 
"Şimali Dokotanın ürəyində gözəl şəhər" olduğunu elan etdiyi zaman, Martinin cingildəyən "ford"u çılpaq 
gəzib dolaşırdı; bu isə Erousmitlərin düşməni Norblomun əlinə yaxşıca bir fürsət verdi. O,  orada-burada 
danışmağa başladı: "Hər halda, ümid edirdik ki, bu adam da cəmiyyətin xeyrinə kömək edəcək, canından 
pul sıxıb çıxartdığı məmləkəti dəyərləndirəcək". Bu sözlərdən sonra bir çox mötəbər vətəndaşlar razılıq 
əlaməti kimi başlarını tərpədir, yerə tüpürür və Uitsilvaniyanın möcüzə yaradan həkiminin  – Martinin 
şöhrətini şübhə altına alırdılar. 
 
3 
 
Onun yaxın dostları var idi  – dəllək, "Qartal"ın redaktoru, bir də həmişə ovçuluq və bol məhsul haqqında 
söhbət etdiyi, poker oynadığı qaraj sahibi. Deyəsən, Martin onunla həddindən artıq yaxın idi. Krinsen 
mahalının nizamnaməsinə görə, gənc mütəxəssis hərdənbir içə bilərdi, bunun üçün ona icazə verilirdi; 
yalnız bir şərtlə ki, bu, sirr olaraq qalsın və həmin mütəxəssis yerli ruhanilərə yaxşı münasibət göstərsin. 
Martin isə ruhanilərə qarşı çox soyuq idi və nə içməyini, nə də poker oynamağını heç vaxt gizlətmirdi. 
O, Vahid Qardaşlıq Cəmiyyətinin keşişinin kinematoqrafın ziyanı və keşişlərin əməkhaqqısının biabırçı 
həddə olması haqqında söhbətlərini darıxdırıcı hesab edirdisə, bunun səbəbi təkcə təkəbbür və ya 
şübhələrlə bağlı deyildi: Sadəcə, Martinə qaraj sahibinin pokerlə bağlı acı xatırlamaları daha maraqlı 
görünürdü.  
Məşhur poker oyunçuları bütün ştat boyu səpələnmişdilər – kəndli görkəmli, küt sifətli cavan oğlanlar; o 
cavanlar pencəklərini çiyinlərinə atır və tütün çeynəyirdilər; o oğlanlardan "mənlikdir"dən daha uzun söz 
eşitmək mümkün deyildi; və o oğlanlar üçün bəzək-düzəkli, özündənrazı kommivoyajeri bişirməkdən 
daha böyük həzz ola bilməzdi.  
Adətən belə olurdu: "Böyük oyun"la bağlı söz-söhbət yayılan kimi, mahalın çempionları peyda olur və iş 
başına keçirdilər. Tikiş maşınlarının satışı üzrə leopolisli agent də gəlirdi, Vanderqayd-Qrovadan olan 
tabut ustası da, Sent-Lyuklu butlegger də, Melodidən qırmızı sifətli kök kişi – konkret məşğuliyyətinin nə 
olduğu bilinməyən bir adam da…  
Bir dəfə (bütün vadidə bu barədə indiyə kimi də maraqlı söz-söhbətlər gəzir) Uitsilvaniya qarajının 
kontorunda yetmiş iki saat fasiləsiz oyun getdi. Qaraj əvvəllər tövlə imiş, sonradan qaraj kimi 
düzəldilmişdi. Orada uzun şallaqlar və çullar üst-üstə qalanmış, at qoxusu benzin qoxusu ilə qarışmışdı. 
Oyunçular gəlir və gedirdilər, bəzən də elə buradaca döşəmənin üstündə bir-iki saat yatıb dinclərini 
alırdılar. Amma oyunda hər dəfə dörd nəfərdən az olmayaraq adam iştirak edirdi. Ucuz, keyfiyyətsiz 
papirosların və ucuz tünd siqarların tüstüsü şeytan kimi stolun üzərində dolaşır, döşəmə siqaret 
kötükləri, kibrit, köhnə kartlar və viski şüşələri ilə dolurdu. Döyüşçülərin içərisində Martin Erousmit, 
dəllək Alek İnqlbled və hansısa bir yol texniki də var idi. Onların hamısı flanel köynəklərinə qədər 
soyundurulmuşdular. Özləri də saatlarla kartları əlləşdirərək mənasız gözlərini çəpləşdirir, yerlərindən 
tərpənmək bilmirdilər. 
Bu qoçaqlıq haqqında eşidərkən Bert Tozer Uitsilvaniyanın təmiz adı üçün narahat olmağa, hamıya və 
hər kəsə Martinin yaramaz vərdişləri, bir də öz dözümlülüyü haqqında danışmağa başladı. Belə oldu ki, 
Martin həkim kimi öz şöhrətinin zirvəsinə qalxdığı vaxt dedi-qodular artıq Poni-River vadisi boyunca 
yayılırdı. Deyirdilər ki, o oyunçudur, "içkiyə meyillidir" və heç vaxt kilsəyə getmir; Bunu eşidən bütün 
allahdan qorxan vətəndaşlar isə bərk narahatlıq keçirirdilər: "Tərbiyəli gənc adamın özünü necə məhv 
etdiyini görmək çox ağrılıdır".  
Martin inadkar olduğu qədər də səbirsiz idi. Məsələn, buna bənzər yumşaq salamlamalar onu bərk 
əsəbləşdirirdi:  "Bizə də bir udum saxlayaydınız da, dok", yaxud "Pokerlə çox məşğul deyilsinizsə, bəlkə, 
arvadıma baxmağa gedək?" O, mənasız, uşaqcasına yersiz hərəkətlərə yol verirdi. Martin bir dəfə 
Norblomun poçtmeysterə necə işarə etdiyini eşitdi: "… o gənc ki ancaq səfeh Aqneslə birlikdə başına 
xoşbəxtlik quşu qonduğu üçün həkim adlanır, içib özünü biabır etmək ona yaraşmaz…" 
Martin ayaq saxladı: 
– Norblom! Siz bunu mənə deyirsiniz? 
Dükançı ağır-ağır geri çevrildi:  
– Mənim sizin haqqınızda danışmaqdan daha vacib işlərim var. 
Martin yoluna davam edəndə arxada gülüş səsi eşitdi.  
O, özünü inandırırdı ki, fermerlər alicənabdırlar, onların hər şeyi bilmək həvəsləri qismən ona qarşı 
xeyirxah maraqlarından irəli gəlir. Xüsusilə də bir kənd üçün ki, ən maraqlı hadisə iyulun dördündə Vahid 
Qardaşlığın təşkil etdiyi bayram idi.  
Martin bitib-tükənmək bilməyən, hər cür bəhanə ilə başlayan və ürəkbulandırıcı təfsilata varan dedi-
qodulardan çaşıb qalırdı. Onda qəribə bir hiss yaranmışdı və nə qədər çalışırdısa, bu duyğudan azad ola 
bilmirdi; ona elə gəlirdi ki, öz kabinetində danışdığı hər söz rupordan yayılırmış kimi  kəndarası yollarla 
ətrafa yayılır, bir qulaqdan o birinə ötürülür. 
Martin darıxdığı üçün bərbərlə balıq ovu haqqında söhbət edirdi, onun hava haqqında qabaqcadan xəbər 
vermək maniyasına təkəbbürsüz yanaşırdı, amma işi ilə bağlı Leoradan başqa heç kimlə danışa bilmirdi. 
Anqus Dyuer bu məsələyə laqeyd yanaşırdı. Amma o da vardı ki, Anqus texnikada və cərrahiyyə 
sahəsində hər yeniliyi diqqətlə izləyirdi. Özü də dəhşətli dərəcədə höcət idi. Martin görürdü ki, 
müqavimət göstərməsə və fəaliyyətə keçməsə, mərkəzdən uzaq sistemin təzyiqi altında itib batacaq. 
Bundan başqa, reseptlər və kompresslər ətaləti arasında kütləşmək ehtimalı da böyük idi. 
Yalnız Qroningenli doktor Gesselink ona özünə gəlməyə kömək edə bilərdi. Amma edəcəkdimi? Məsələ 
də bunda idi… 
Martin Gesselinki cəmi bircə dəfə görmüşdü. Bütün vadidə onun haqqında ən vicdanlı həkimmiş kimi 
danışırdılar. Və budur, bir dəfə Martin ona baş çəkmək fikrinə düşdü. 
Doktor Gesselink qırx yaşlarında qırmızıyanaq, hündür, enlikürək adam idi… O dəqiqə hiss olunurdu ki, 
diqqətlidir və heç nədən çəkinmir. Amma çox güman ki, təxəyyülünün olmaması üzündən əziyyət çəkirdi. 
Martini xüsusi münasibət göstərmədən qəbul etdi, sanki, ona dikilmiş gözləri deyirdi: "Hə, deyin görüm, 
sizə nə lazımdır? Mən iş adamıyam".  
– Doktor, – Martin onun qarşısında, az qala, əridi, – sizə elə gəlmir ki, tibb sahəsindəki yenilikləri izləmək 
həddindən artıq çətindir? 
– Xeyr, elə gəlmir. Tibb jurnallarını oxuyun. 
– Hə, amma sizə… Lənət şeytana, mən yersiz həssaslıq göstərmək istəmirəm, amma sizə elə gəlmir ki, 
paytaxtdakı "nəhənglərlə" əlaqə saxlamasaq, o zaman bizdə əqli tənbəllik yaranacaq… Sanki, əyalətdə 
ruh yüksəkliyi çatışmır… 
– Mən belə fikirləşmirəm! Xəstəyə kömək etmək cəhdi məni kifayət qədər ruhlandırır. 
Martin öz-özlüyündə qiyam etdi: "Yaxşı, sən nəzakətli olmaq istəmirsənsə, onda cəhənnəm ol!"  
Amma üzdə bir daha sualına tutarlı cavab almağa cəhd elədi: 
– Bilirəm. Amma şəxsi maraq naminə... tibbin inkişafına kömək etməkdən məmnunluğun xətrinə… Biz 
necə ayaqlaşa bilərik ki, işdə maraqlı heç bir şey yoxdur… Ancaq fermerlər arasında əldə etdiyimiz 
mühafizəkar təcrübədən başqa… 
– Erousmit, bəlkə də, sizə qarşı ədalətli deyiləm, amma sizin, yəni gənc həkimlərin əksəriyyəti fermerlərə 
yuxarıdan aşağı baxır, halbuki onlar öz işlərini sizin öz işinizi gördüyünüzdən daha yaxşı görür. 
Düşünürsünüz ki, böyük şəhərdə yaşasaydınız, kitabxanalar, tibb konfranslar və digər şeylərlə inkişaf 
edəcəkdiniz? Başa düşə bilmirəm, evdə oxumağa  nə sizə mane olur ki? Özünüzü yerli fermerlərdən daha 
savadlı hesab edirsiniz, amma bax, fikir verdim ki, danışanda "lənət şeytana", "cəhənnəmə ki" deyirsiniz. 
Çoxmu oxuyursunuz? Şəxsən  mən halımdan məmnunam. Pasientlərim məni yaxşı təmin edir, zəhmətimi 
dəyərləndirirlər. Bu yaxınlarda məktəbin Qəyyumları Şurasına seçməklə məni şərəfləndiriblər. Hesab 
edirəm ki, bir çox fermerlər mənim şəhərdə tanıdığım boşboğazlardan daha inadkarlıqla və daha 
cəsarətli düşünürlər.  Özümü onlardan yüksəkdə hesab etmək üçün heç bir səbəb görmürəm. Və bura 
mənim üçün darıxdırıcı deyil! 
– Əşşi, lənət şeytana, heç mən də darıxmıram, – Martin dodaqaltı deyindi.  
Evə yollandığı vaxt Martin Gesselinkin yekəxana təvazökarlığı haqqında acı-acı düşünürdü,  amma 
həyəcanlı fikirlər daha güclü şəkildə onu öz ağuşuna alırdı. Bu həqiqətdir: o, alayarımçıqdır. Onu kollec 
bitirdiyi üçün savadlı hesab edirlər. Ancaq iqtisadiyyatdan, tarixdən nəsə bilirmi? Rəssamlıq, musiqi ilə 
bağlı hansısa təsəvvürü varmı? Bəs poeziya? İmtahanlara hazırlaşarkən tələsik gözdən keçirtməli olduğu 
nümunələri nəzərə almasaq, poeziyadan ancaq Robert Servisin şeirlərini oxumuşdu. Nəsrdən isə tibbi 
məqalələrdən başqa, beysbol haqqında hesabatlara, Minneapol qəzetlərində xəbərlər çap olunan 
hissəyə, bir də jurnallarda kovboy əhvalatlarına göz atırdı. 
O, "ziyalı söhbətlərini" xatırlayırdı – əl-ayaqdan uzaq Uitsilvaniyada bunu belə adlandırırlar. Martin nə 
zamansa belə söhbətləri Moqalisdə aparırdı. Xatırlayırdı ki, Klif Klosona ədəbi və ədəbli hər bir ifadə 
iddialı təsir bağışlayırdı. Martinin öz nitqi Klifin nitqindən başlıca olaraq onunla fərqlənirdi ki, onunku 
qədər anlaşılmaz və onunku qədər orijinal alınmırdı. Onun xatırlaya bildiyi söhbətlər içərisindən, bərbər 
Alek İnqlbeldin səviyyəsindən yuxarı ancaq və ancaq Maks Qotlibin mülahizələri, Anqus Dyuerin 
məzəmmətləri, Madelina Foksun təmtəraqlı nitqi, bir də Silva atanın öyüd-nəsihətləri qalxa bilirdi. 
Gesselinkə nifrət hissi ilə evə qayıtdı, amma eyni zamanda, özündən narazı idi. O, "gəbərəcəyik, amma 
savadlı olacağıq" deyərək Leoranın üstünə düşdü. Qız özünü itirmədən onunla razılaşdı. Martin bundan 
sonra özünü bu tapşırığa həsr etdi. Eynilə bir zamanlar bütünlüklə bakteorlogiyaya qapıldığı kimi…. 
Leoraya Avropa tarixini ucadan oxuyur, Leora isə maraqla qulaq asırdı – ya da ən azı dözümlə. Bundan 
başqa, başıbəlalı bir müəllimin Tozerlərdə yaddan çıxarıb qoyduğu "Qızıl piyalə" kitabını diqqətlə və 
ağlını itirənə qədər mütaliə edirdi. Martin yerli qəzetin redaktorundan Cozef Konradın cildliyini də 
götürmüşdü və bundan sonra çöl yolları ilə keçərək cəngəlliklər arasında olan kəndlərə gedir, mantar 
dəbilqələrini, səhləb çiçəyini, it başlı allahların tərk edilmiş məbədgahlarını, naməlum qurumuş çayların 
məcrasını gəzirdi. Martin artıq söz ehtiyatının nə qədər kasıb olduğunu hiss edirdi. Demək olmaz ki, nitqi 
hiss olunacaq dərəcədə düzəlmişdi. Amma çox güman ki, bu uzun və gərgin gecələrdə o, Leora ilə 
birlikdə Maks Qotlibin çox cazibədar dünyasına bir addım, ya da iki addım yaxınlaşa bilmişdi. Bəzən 
cəlbedici, amma həmişə faciəli görünən dünyaya... 
Bununla belə, yenidən məktəbliyə çevrildiyi bu ərəfədə Martin heç də doktor Gesselink qədər 
məmnunluq hiss etmirdi. 
 
4 
 
Qustav Sondelius Amerikaya qayıtmışdı. 
Martin "elmin əsgəri" adlandırılan Sondelius haqqında hələ tələbə ikən çox oxumuşdu. Onun mötəbər və 
uzun elmi adları var idi. Amma varlı və ekssentrik olan bu adam laboratoriyalarda işləmirdi. Normal 
kabineti belə yox idi. Nə evi, nə də krujevalar içində itib batan arvadı vardı. Əvəzində isə epidemiyalarla 
müharibə apara-apara, institutlar yarada-yarada, çətin anlaşılan nitqlər söyləyə-söyləyə, yeni içkilərin 
dadına baxa-baxa bütün dünyanı dolaşmışdı.  
Sondelius anadangəlmə isveçli, tərbiyəsinə görə isə alman idi. O ki qaldı dilinə – hər dildən bir az 
qopartmışdı; üzvü olduğu klubların əksəriyyəti Londanda, Parisdə, Vaşinqtonda və Noyu-Yorkda 
yerləşirdi. Batumdan və Fuçjoudan,  Milandan və Beçuanalenddən, Antofaqast və Rumyantsev 
burnundan həmişə onunla bağlı müxtəlif xəbərlər gəlirdi. Mensonun "Tropik xəstəliklər"ində 
Sondeliusun çox yaxşı bir üsulundan – sionid turşusu ilə məhv etmək üsulundan danışılırdı, "Sketç" isə 
onun bir dəfə bakkara  zamanı son dərəcə öldürücü oyun sistemi qurduğunu qeyd edirdi. 
Qustav Sondelius harada imkan düşürdüsə, bar-bar bağırırdı ki, bir çox xəstəlikləri yer üzündən silmək 
mümkündür və lazımdır. O hər yerdə "Vərəm, xərçəng, qarın yatalağı, taun, inflyuensa xəstəliyi bizim 
sərhədlərimizə soxulmağa çalışan düşmən ordusudur və bütün dünya ona qarşı səfərbər edilməlidir. 
Həm də sözün birbaşa mənasında. Xalq səhiyyəsi məmurları generalların və neft krallarının yerlərini 
tutmalıdırlar" kimi çıxışlar edirdi. Bütün Amerika boyunca gəzərək mühazirələr oxuyur və mətbuat onun 
odlu-alovlu şüarlarını göydə tuturdu.  
Martin tibbə, yaxud gigiyenaya aid qəzet məqalələrini oxuyanda özündən çıxırdı, Sondeliusun 
coşqunluğu isə, əksinə, onu cəlb edirdi. O, özü də gözlənilmədən xitab olunmuş insanların  sırasına düşür 
və bu müraciət onun üçün əhəmiyyət daşımağa başlayırdı. 
Martin öz-özünə deyirdi ki, xəstələrin əzabını nə qədər yüngülləşdirsə bilsə də, əslində,  işbaz adamdır. 
Özü də Leopolisli doktor Uinterin və Qroningenli doktor Gesselinkin rəqibidir. Onlar, ola bilər ki, dürüst 
adamdırlar, amma vicdanlı əmək və xəstələrin müalicəsi onlar üçün ikinci plandadır, birinci yeri həmişə 
olduğu kimi, pul qazanmaq tutur. Dünyanın xəstəliklərdən azad olması və sağlam insanların törənməsi 
onlar üçün dünyada ən böyük bədbəxtlik idi. Ona görə də həkimlər mütləq ictimai səhiyyə çinovnikləri ilə 
əvəz olunmalı idi. 
Bütün qatı aqnostiklər kimi Martin də dindar idi. Qotlibin kultu onun üçün öldüyü vaxt, o, qeyri-ixtiyari 
olaraq yeni böyük maraq axtarmağa başladı və bu marağı xəstəliklərə müharibə  elan etmiş Sondeliusda 
tapdı. Martin bir zamanlar "Diqamma Pi"də yoldaşlarını incitdiyi kimi, indi də öz pasientlərinin zəhləsini 
tökməyə  başladı.  
O, Delftdə yaşayan fermerlərə deyirdi ki, onların vərəm xəstəliyinə tutulmağa haqları yoxdur. 
Bu, insanları özündən çıxarırdı, çünki Amerika vətəndaşına verilmiş hüquqlardan ən sarsılmazı 
xəstələnmək hüququ idi və fermer ondan digər imtiyazlarından fərqli olaraq daha tez-tez istifadə edirdi.  
– O özünü nə hesab edir? – bəzən onlardan hansısa biri donquldanmağa başlayırdı, – biz onu müalicə 
etmək üçün çağırırıq, o,  isə göstəriş verir. Lənətə gəlmiş səfeh! Deyir ki, biz vərəmə tutulduqda öz 
evlərimizi yandırmalıyıq, belə etməsək, cinayət törətmiş oluruq. Heç kimə imkan vermərəm ki, mənimlə 
belə danışsın! 
…Hər şey Martinə aydın oldu, özü də həddindən artıq aydın... Dövlət dərhal ən yaxşı həkimləri 
səhiyyənin çinovnikləri təyin etməli və onlara hüdudsuz səlahiyyət verməlidir – vəssalam! Çıxış yolu 
budur. Çinovniklər necə qüsursuz administratora çevriləcəkdi və xalqı özlərinə tabe etmək üçün necə 
inandıracaqdılar – bu barədə Martinin heç bir təsəvvürü yox idi. Sadəcə, böyük  ümidi var idi.  
Səhər yeməyi zamanı o deyinirdi: 
– Yenə də bütün günü ishalı müalicə elə… halbuki o, ümumiyyətlə, olmamalıdır! Eh, mən əslində, böyük 
meydanlarda mübarizə aparmalıydım. Özü də Sondelius kimi insanlarla çiyin-çiyinə! Sıxılıram! 
– Əlbəttə, əzizim, – Leora sakitcə təsdiqləyirdi, – sənə söz verirəm ki, ağıllı olacağam. Heç vaxt məndə 
mədə pozuntusu olmayacaq, vərəmə, ya da nəsə buna bənzər bir şeyə tutulmayacam… Ona görə də, 
xahiş edirəm, mənə öyüd-nəsihət vermə. 
Hətta əsəbi olduğu vaxtlarda belə, Martin onunla yumşaq davranırdı, çünki Leora hamilə idi. 
5 
 
Onların uşaqları beş aydan sonra doğulmalıydı. Martin uşağı özünün məhrum olduğu hər şeylə təmin 
etmək istəyirdi. 
– O yaxşı təhsil alacaq! – yaz toranlığında Leora ilə birlikdə artırmada oturan Martin xəyal qururdu, – 
ədəbiyyatı və bütün bu cür hoqqabazlığı öyrənəcək. Biz özümüz bir az oxumuşuq, amma ömürlük olaraq 
bu dərmə-deşikdə ilişib qalmışıq. Düzdü, atalarımızdan daha uzağa getmişik. Amma görərsən, o, bizdən 
də uzağa gedəcək. 
Bütün bu sevinc alovunun arxasında bir həyəcan da gizlənirdi. Leoranın səhərlər ürəyi həddindən artıq 
çox bulanırdı. Günortaya qədər onun rəngi sarı-yaşılı rəngə  çalırdı. Saçları daranmamış, yanaqları batmış 
görkəmi ilə otaqları gəzirdi...  Martin ona qulluqçu tutmuşdu və özü də kömək etmək üçün tez-tez evə 
gəlirdi. Qabı yuyurdu, artırmanı süpürürdü. Axşamlar Leora üçün ucadan kitab oxuyurdu – indi artıq 
tarixi və Henri Ceymsi yox, "Missis Uiqz kələm ləki ilə" kitabını… Onların hər ikisinin fikrinə görə, bu 
povest məzəli idi. Martin çirkli və köhnə divanın yanında oturur, süst düşmüş Leora isə divanın üstündə 
uzanırdı. Martin onun əlini tutur və gələcək haqqında danışırdı: 
– Lənət şeytana, biz… Yox, şeytan lazım deyil… Amma "lənət şeytana"nın əvəzinə görəsən,  nə söyləmək 
olar? Yaxşı: biz nə zamansa pul toplayarıq, əvvəl iki aylıq İtaliyaya, sonra da başqa yerlərə gedərik. 
Qədimi dar küçələr, qədim qəsrlər! Orada, yəqin ki, iki yüzdən çox, hətta lap qədim qəsrlər var. Biz oğlanı 
da özümüzlə götürəcəyik… Hətta o, yaramaz qız olsa belə, fərqi yoxdur, yenə də götürəcəyik! O, fransız 
dilində danışmağı öyrənəcək, italyanca da, başqa dillərdə də… Lap yerli əhali kimi… Atası ilə anası onunla 
fəxr edəcək. Oh, yəni bizdən yaxşı valideyn alınacaq?! Bizim ikimiz də heç vaxt əxlaq qaydalarına fikir 
verməmişik, yəqin ki, yetmiş yaşında da artırmada oturub tütün çəkəcək və bütün yoldan keçən yolçuları 
ələ salacağıq. Onlar haqqında bir-birimizə biabırçı əhvalatlar danışacağıq, ta ki onlarda bizi güllələmək 
həvəsi yaradana kimi… Bizim oğlumuz isə silindr gəzdirəcək, sürücü saxlayacaq… Hətta, o, bizimlə 
salamlaşmağa da utanacaq! 
Leora hər dəfə ağappaq ağaranda, ürəkbulanmasından səhərlər qıvrılanda Martin yalançı həkim şənliyi 
ilə gur-gur guruldayırdı: 
– Lap yaxşı, qızcığaz! Ürəkbulanması olmadan yaxşı uşaq doğa bilməzsən. Hamının ürəyi bulanır! 
O, yalan danışırdı və əsəbləşirdi. Hər dəfə Leoranın mümkün ola biləcək ölümü haqqında düşünəndə ona 
elə gəlirdi ki, o da onunla birlikdə öləcək. Leora onun yanında olmayacaqsa, heç nə eləmək, heç yerə 
getmək istəməyəcək. Qoy bütün dünya ona verilsin… Onu Leoraya göstərmək mümkün deyilsə, bunun 
nə mənası var?! Leora yoxdursa… 
Martin onu yalan danışmağa vadar etdiyi üçün təbiətdən şikayətlənirdi. Onu da bilirdi ki, öz hiyləsi ilə 
gülməli görünür.  
Ay öz işığı, ağlığı və tənhalıqdan yorulması ilə insanları dünyaya uşaq gətirməyə vadar edir, sonra isə 
doğuşları elə mənasız dərəcədə amansız və iyrənc edir ki… Martin artıq onu uzaq fermalara çağıran 
pasientlərlə kobud və kəskin rəftar etməyə başlamışdı. Amma onların üzgünlüyünə əvvəllər olduğundan 
daha çox şəfqət göstərirdi. Çünki əzabın bütün gözəlliyi qəddar Leora sayəsində onun gözləri qarşısında 
açılmışdı. Bununla belə, tez-tez Leoradan qaçır, eyni zamanda da, uzaqlaşmağa haqqının olmadığını 
düşünürdü.  
Səhər ürəkbulanmaları artıq ipə-sapa yatmayan qusmalarla əvəz olunmuşdu. Leora ağappaq ağararaq 
insan sifətindən çıxırdı. Bir gün Martin doktor Gesselinkin dalınca adam göndərdi. Leoranın xətrinə atdığı 
bu addım onun özü üçün də gözlənilməz idi. Həmin o dəhşətli gündə – yodoform qoxuyan evin 
pəncərəsindən görünən preriyada isə yaz əməlli-başlı şadyanalıq edirdi – onlar birlikdə Leoranın ölü 
uşağını qəbul etdilər. 
Mümkün olsaydı, Martin Gesselinkin uğurunun nə ilə izah olunduğunu o vaxt başa düşərdi. Anlayardı ki, 
öz həyatlarını ona etibar edən insanlar əsasən onun təmkin və nəvazişini, mərhəmət və əminliyini 
qiymətləndirirlər. 
 Gesselink indi soyuqqanlı hakim deyildi, şəfqət dolu böyük və ağıllı qardaş idi. Martin isə artıq heç nə 
görmürdü. O, özünü həkim kimi də hiss etmirdi. Qorxmuş adi bir oğlan idi və Gesselinkə fərasətsiz xəstə 
baxıcısından daha az fayda verə bilərdi.  
Leoranın sağalacağını dərk edəndən sonra Martin qızla yanaşı oturdu və ona təskinlik verməyə çalışdı: 
– Biz ancaq bir fikirlə barışmalı olacağıq: uşaq sahibi ola bilmərik. Və  mən istəyirəm ki… Ah, mən necə də 
ağılsızam... Elə xasiyyətim də murdardır! Amma indi… Sən indi mənim üçün həyatda hər şeysən! 
Leora güclə eşidiləcək səslə pıçıldadı: 
– Elə yaxşı uşaq olardı ki... Hə, mən bilirəm! Mən elə tez-tez onu görürdüm ki! Bilirdim o, sənə 
oxşayacaq… sənin uşaqlığına, – Leora gülümsəməyə çalışdı, – bəlkə, mən ona görə uşaq istəyirdim ki, 
çoxdandır həyatımda hökmranlıq edə biləcəyim kiminsə olmağını arzulayıram. Heç vaxt mənim 
göstərişlərimə qulaq asan kimsə olmayıb. Neyləmək olar, uşağım olmayacaqsa, o zaman səni tərbiyə 
etmək məcburiyyətində qalacağam. Gərək səndən dahi insan yaradım… Lap sənin Sondeliusun kimi. O 
zaman hamının ağzı açıq qalacaq… Əzizim, sənin narahat olacağına görə o qədər əziyyət çəkirdim ki…  
Martin Leoranı öpdü və onlar uzun müddət danışmadan, preriyanın alaqaranlığında bir-birini səssiz-
sovsuz başa düşərək birlikdə oturdular… 
 
 
XVII FƏSİL 
 
1 
 
Leopolisli  doktor Koflin öz kürən bığları, səmimiliyi və "maksvell"i ilə ətrafda yaxşı tanınırdı: düzdür, 
"maksvell"in yayda üç yaşı tamam olmuşdu və səthi elə bir ağlamalı vəziyyətə düşmüşdü ki… Amma 
Koflinin fikrinə görə, onun maşını gözəlliyi və sürəti ilə Dakotadakı bütün maşınları kölgədə qoyur. 
O, evə şən əhval-ruhiyyədə gəldi, üç uşağından ən kiçiyini çiyninə qaldıraraq arvadına dedi: 
– Tessi, mənim əla ideyam var. 
– Hə, ağzından da əla iy gəlir. Sən axı nə vaxt aptekdə dodaqlarını spirtius frumentusla dolu şüşəyə 
yapışdırmaqdan əl çəkəcəksən?  
– Belə də arvad olar?! Yaxşı, doğru sözümdür, qulaq as! 
– Qulaq asmaq istəmirəm! – Qadın qışqırdı, – bu yay Los-Ancelesə səyahət alınmayacaq. Belə bir uzaq 
yerə qaraçı ilə birlikdə getmək çox əziyyətlidir. 
– Əlbəttə, tamamilə doğrudur! Amma mən başqa şey haqqında düşünürdüm: gəl əşyalarımızı toplayaq, 
maşına oturaq və bir həftə boyunca ştatı başdan-ayağa gəzib dolaşaq. Sabah, ya da biri gün yola düşərik. 
Məni daha burada heç nə saxlamır, yalnız doğuşu qəbul etmək üçün bir nəfərin yanına çağırıblar, onu da 
Uinterin boynuna qoyaram. 
– Lap yaxşı! İmkan düşmüşkən yeni termosu da sınaqdan çıxararıq. 
Doktor Koflin arvadı və uşaqları ilə birlikdə səhər saat dörddə yola çıxdı. Maşın əvvəlcə heç bir maraq 
ifadə etmirdi, çünki hər şey öz qaydasında idi. Amma üç gündən sonra, təzə-tər buğdalar arasında bir 
neçə mil boyu uzanan və bircə döngəsi belə olmayan düz yolla irəliləyən maşına hamı maraqla baxırdı. 
Çünki o, yaxınlaşdıqca hamı xaki kostyum geyinmiş, buynuzlu eynək və ağ kətan şlyapa taxmış həkimi 
tanıyırdı; onun arvadı yaşıl flanel bluzada və krujevalı ləçəkdə idi. Yerdə qalanlar isə uzaqdan bir qədər 
dumanlı görünürdü. Məsələn, başqa bir maşınla yaxınlıqdan keçsəydiniz, brezent su qabını, təkərlər və 
pərlərdəki çirki, beli və təhlükəli vəziyyətdə avtomobilin bortundan sallanıb sizə dil göstərən iki böyük 
uşağı, bütün kuzov boyunca asılmış uşaq əskilərini, "Maraqlı hekayələr"in əzilmiş cildini, yeddi nabat 
çubuğunu, domkrat, tilov və yığılmış çadırı görə bilərdiniz. 
Arxada isə üzərində "Leopolis, S.D" və "Bağışlayın ki, toz qaldırdıq" yazısı olan iki böyük üçbucaq bayraq 
sancılmışdı.  
Koflinlər yolda xoş macəralarla rastlaşırdılar. Bir dəfə onlar palçıq çuxuruna düşdülər. Bütün ailənin 
ciyiltili sevincinə rəğmən doktor çəpər şüvüllərindən körpü düzəltdi və vəziyyətdən çıxdı. Bir dəfə də 
maşın işə düşmək istəmirdi.  Onlar telefonla yaxınlıqdakı qarajdan mexanik çağırdıqdan sonra elektrik 
südsağanı olan fermaya tamaşa etməyə yollandılar. Səyahət onların dünyagörüşünü artırırdı, ailə böyük 
dünyanın möcüzələrini yenidən kəşf edirdi: Raundapda kinoteatr – orada orkestrin rolunu təkcə royal 
deyil, həm də skripka oynayırdı. Meloda qara-qonur xəzli tülküləri yetişdirmə məntəqəsi; Severansda su 
qülləsi – deyilənə görə, o, Şimali Dakotada ən hündür qüllə idi... 
Doktor Koflin, özü dediyi kimi, "günü söhbətlə keçirtmək" üçün olduqları yerlərdə bütün həkimlərə baş 
çəkirdi. Sent-Lyukda onun yaxın dostu vardı, doktor Tromp.  Onunla iki dəfə Poni-River Tibb 
Assosiasiyasının hər il keçirdiyi plenumunda görüşmüşdü. Qonaq Trompa izah edəndə ki, 
mehmanxanalar xoşlarına gəlməyib, Tromp həyəcanla köksünü ötürdü və məsləhət verdi: 
– Arvadınız da razılaşarsa, gecəni bizdə keçirməyi təklif edərdim. 
– Oooo, biz heç kimi narahat etmək istəməzdik. Sizi  çətinliyə salmarıq ki? – Koflin soruşdu. 
Missis Tromp ərini kənara çağırıb onu məzəmmət etmək istəyini birtəhər boğduqdan, Trompların böyük 
oğluna "balaca centlmenə belə uzun yol gəlmiş balaca qonaqlara təpik atmaq yaraşmır" tənbehi 
verildikdən sonra, demək olar ki, hamı özünü tamamilə xoşbəxt hiss edirdi. Missis Koflin və missis Tromp 
öz aralarında sabunun, yağın baha olduğundan danışır, şaftalının konservləşdirilməsi üçün bir-birinə 
resept verirdilər. Kişilər isə artırmada ayaqlarını ayaqlarının üstünə aşıraraq şövqlə siqaret çəkir və  
professional söhbətdən zövq alırdılar. 
– Doktor, sizdə qonorar məsələsi necədir? 
(Bu sözləri Koflin, ya da bəlkə, Tromp soruşurdu) 
– Ümumiyyətlə, elə də pis deyil. Almanlar yaxşı pul verirlər – əla! Onlara heç hesab göndərmək də lazım 
deyil. Biçin vaxtı çatan kimi, özləri gəlib soruşurlar: "Doktor, sizə nə qədər borclu idim?" 
– Hm…m, almanlar dürüst xalqdır. 
– Həm də həddindən artıq dürüstdürlər. Onların arasında, demək olar ki, borcunu ödəməyən adam 
yoxdur.  
– Hə, bu faktdır. Deyin, doktor, bəs siz sarılıq xəstəliyinə nə təyin edirsiniz? 
– Necə deyim, doktor, vəziyyət gərgin olanda adətən ammonium xlorid yazıram. 
– Deməli belə? Mən də bu günə kimi naşatır yazırdım, amma bu günlərdə A.M.A jurnalında bir məqaləyə 
rast gəldim. Yazırdılar ki, bu, səmərəsiz metoddur. 
– Doğrudan? Belə, belə! Oxumamışam. Hm… Hə. Deyin, doktor, siz astma xəstəliyinə necə kömək 
edirsiniz? 
– Bilirsiniz, doktor, mən öz aramızda qalması şərtilə bir şeyi deyə bilərəm… Ola bilər bu, sizə qəribə 
görünsün. Amma əminəm ki, tülkünün ağ ciyəri astmaya qarşı, elə vərəmə qarşı da çox gözəl vasitədir. 
Mən bunu bir dəfə Siu-Siqidən olan ağ ciyər mütəxəssisinə söylədim. O, isə məni ələ salmağa başladı. 
Dedi ki, guya, bu, elmə ziddir. Mən  də ona öz bildiyim kimi cavab verdim: "Nə fərqi var, bu, elmdir, yoxsa 
yox?! Mən sübut etməyə çalışmıram. Demirəm ki, bu, elmin söylədiyi son sözdür; Mən deyirəm ki, bu 
vasitə nəticə verir, mənə isə, ilk növbədə, nəticə lazımdır!" Bax, mən ona belə dedim.  
Bəli… Qoy yaxşı kənd həkiminin adının böyründə uzun-uzadı quyruq uzanmasın, eyib yox… Amma o, bir 
sıra müşahidələr toplaya bilir. Həm də ən anlaşılmaz müşahidələr… Ola bilsin ki o, bütün bunları izah 
etmək iqtidarında deyil.  Amma and içirəm ki, saxta alimlərin böyük əksəriyyəti təcrübə keçən adi kənd 
həkimindən bir çox şeyləri öyrənə bilər. Sizi əmin edirəm ki, belədir! 
– Əlbəttə! Faktdır! Şəxsən mən böyük şəhərdə birinci dərəcəli həkim olmaqdansa, burada, kənddə 
qalmağa, hərdənbir ova getməyə və öz kefim istəyən kimi yaşamağa üstünlük verirəm. Bir vaxtlar 
rentgenoloq olmaq istəyirdim. Nyu-Yorka getmək, iki ay müddətinə kurs keçmək, sonra isə Byuttedə, ya 
da Siu-Folsdə işə girmək arzsunda idim. Amma hesabladım ki, orada ildə doqquz-on min qazansam belə, 
bu, burada qazandığım üç mindən çətin ki, artıq ola… Həm də necə olsa,  köhnə pasientlərin qarşısında 
borcunu unutmamalısan. 
– Doğrudur… Doktor, sizin bu Mak-Minteri necə adamdır? 
– Bilirsiniz, peşə yoldaşım olan həkimə badalaq vurmağı xoşlamıram…  Mənə elə gəlir ki, o, xoş niyyətli 
adamdır, amma şeytanın qulağı kar olsun, gümanlara həddindən artıq çox arxayın olur. Sizi, ya da məni 
götürək – biz hər bir hadisədə elmi faktları əsas götürürük,  yarımçıq oxumuş adamlar kimi ağına-bozuna 
baxmadan, bəxtəbəxt hərəkət etmirik, yalnız quru təcrübəyə arxayın olmuruq. Mak-Minteri isə… Onun 
elmi bilikləri azlıq edir. Amma arvadı… Sizə deyim ki, o, dəhşətli tipdir, dili də bütün mahala yetər. Hər 
yeri gəzib öz Makını xəstələrə elə sırıyır ki!... Nə deyim, vallah?! Hər kəs öz işini bacardığı kimi yoluna 
qoymağa çalışır… 
– Bəs qoca Uinter necə? Hələ yaşayır? 
– Hə, yaşayır. Siz axı onu tanıyırsınız. Düzdür, əsrdən ən azı iyirmi il geri qalıb, amma diribaş adamdır: 
hansısa qoca sərsərini lazım olduğundan altı həftə artıq yataqda saxlayır, gündə iki dəfə ona baş çəkir, 
xəstəylə heç bir ehtiyac olmadan əlləşir… 
– Bəs sizin ən ciddi rəqibiniz kimdir, doktor? Deyəsən, Ziltser? 
– Ah, siz nə danışırsınız, doktor? Buna inanırsınız? Onda heç ağız dolusu danışdığı təcrübənin ondan biri 
də yoxdur. Ziltserin bütün bədbəxtliyi ondadır ki, hövsələsizdir, həddindən artıq naqqallıq edir, özü öz 
danışığına qulaq asmağı xoşlayır. Bəs yeri gəlmişkən, bu təzə həkimi görmüsünüz?.. O, burada iki ildir ki, 
məskunlaşıb… Uitsilvaniyada… Adı nə idi? Hə, Erousmit! 
– Yox. Amma deyilənə görə, bacarıqlı həkimdir. 
– Hə, deyilənə görə, fərasətli oğlandır, savadlıdır, elə arvadı da ağıllı qızdır. 
– Amma mən eşitmişəm ki, Erousmit öz yolundan sapıb – içkiyə qurşanıb. 
– Hə, elə deyirlər. İstedadlı bir gənc adam üçün bu, əsl biabırçılıqdır. Mən özüm də hərdənbir içməyi 
xoşlayıram, amma içki düşkünü olmaq?! Birdən onu içdiyi vaxt xəstə yanına çağırdılar, onda nə olacaq? 
Bundan başqa, o yerlərdən olan bir nəfər mənə demişdi ki,  Erousmit çox biliklidir, yaxşı məşğul olur, 
amma eyni zamanda, azadfikirlidir, heç kilsəyə də getmir. 
– Belə de? Hm! Hansısa mötəbər sektaya qoşulmamaq həkimin buraxdığı ən böyük səhvdir. Fərqi 
yoxdur, o, bu məzhəbə inanır, yoxsa yox. Sizə deyim ki, pastor da, moizəçi də sizin yanınıza həddindən 
artıq çox xəstə göndərə bilər. 
– Şübhəsiz! Hə, o adam mənə onu da dedi ki, Erousmit moizəçilərlə həmişə mübahisə edir… O, guya, bir 
moizəçini inandırmağa çalışırmış ki, hamı immunoloq Maks Qotlibi oxumalıdır, hə… bir də Jak Lyobu… O 
kələkbazı tanıyırsınız da… Məsələnin necə olduğunu dəqiq xatırlaya bilmirəm,  amma deyəsən, o, iddia 
edirmiş ki, guya, kimyəvi yolla canlı balıq yarada bilər… 
– Hə-hə. Görürsünüz! Bu laboratoriya alimləri yollarını əməllicə azırlar… Ona görə ki, üstündə qərar tuta 
biləcəkləri əsaslı təcrübələri yoxdur… Erousmit belə bir adamın təsiri altına düşübsə, insanların ona qarşı 
inamsız olmasını başa düşmək olar. 
– Əlbəttə. Hə, çox təəssüf ki, Erousmit içir, pozğun həyat sürür, ailəsinə və pasientlərinə məhəl qoymur. 
Onu hansı sonluğun gözlədiyini təsəvvür etmək elə də çətin deyil! Biabırçılıqdır! Hə… qaranlıq düşüb, 
deməzsiniz, saat neçədir? 
 
2 
 
Bert Tozer, az qala, ağlayacaqdı: 
– Mart, sən Leopolisli doktor Koflinin dilinə necə düşmüsən? Mən bir adamdan eşitmişəm ki, Koflin hər 
yerdə səni əyyaş kimi təqdim edir. 
– Hə? Burada insanlar dörd gözlə bir-birinin güdürlər, elə deyil? 
– Əmin ol ki, elədir! Ona görə də sənə həmişə deyirəm ki, pokerdən əl çək! Sən nə vaxtsa mənim 
qəfildən içmək həvəsinə düşdüyümü görmüsənmi?  
Martin bütün mahalın gözünün onda olduğunu  əvvəlkindən daha aydın hiss edirdi... O, təsəvvür etmirdi 
ki, daha yüksək vəzifəni tutmağa layiqdir, amma özü ilə nə qədər mübarizə aparsa da, özünü 
Uitsilvaniyadan və kənd həkiminin sakit və səssiz axıb keçən illərindən kənarda görürdü.  
Birdən, tamamilə gözlənilmədən, Sondeliusun və sağlamlıq uğrunda müharibənin özünə cəlb etdiyi 
Martin öz qürurunu yaddan çıxartdı və bir təsadüf onu yenidən tədqiqat işinə sürüklədi. 
 
3 
 
Krinsen mahalında mal-qara arasında simptomatik  karbunkul  yayılmışdı… Amerikada bu xəstəliyi "qara 
ayaq" adlandırırdılar.  
Ştatın baş şəhərindən mal həkimi dəvət olundu, o, mal-qaraya Doson Hanziker vaksini vurdu, amma 
epidemiya dayanmadan artırdı. Martin fermerlərdən giley-güzar eşidirdi. Özü isə qeydlər apararaq 
görürdü ki, peyvənddən sonra heyvanlarda iltihab əmələ gəlmir, heç qızdırma da qalxmır. Beləliklə, 
Martin şübhələnməyə başladı: deyəsən, Hanziker vaksinində həddindən artıq canlı mikrob var… O, ov iti 
kimi öz fərziyyəsinin dalınca düşdü.  
Saxtakarlığa əl ataraq bir qədər vaksin ehtiyatı əldə etdi və onu laboratoriyanı əvəz edən havasız kiçik 
anbarda təcrübədən keçirməyə başladı. Bunun üçün anaerob bakteriyaların özünəməxsus üsulla 
səpilməsi qaydasını icad etmək lazım gəldi. Hər halda, o, bu sözləri söyləyən Qotlibin yanında boş yerə 
oxumamışdı: "Bir adam lazım gəldikdə diş qurdalayandan filtr düzəltməyi bacarmırsa, o zaman yaxşı olar 
ki, öz tədqiqatlarının nəticəsini də gözəl cihazlarla birgə pulla satın alsın". 
Martin böyük mürəbbə bankasından və ona yapışdırılmış borucuqdan istifadə edib, özünə lazım olan 
aparatı quraşdırdı. 
Vaksində canlı törədici mikrobların olmadığı tam mənası ilə sübut olunanda Martin çox sevinirdi. Vicdanlı 
cənab Doson Hanzikerin zərərsiz vaksin istehsal etdiyinə əmin olsaydı, bəlkə, heç bu qədər çox 
sevinməzdi.  
Martin icazəsiz və əlbəttə ki, heç kimin xəbəri olmadan xəstə heyvandan götürülmüş qandan 
simptomatik karbunkulun törədici mikroblarını ayırdı və zəifləmiş vaksin hazırladı. Bu, onun  vaxtını çox 
alırdı. Əlbəttə, o, həkimliyi buraxmadı, amma poker oynanılan yerlərdə daha az görünməyə başladı.  
Axşamlar onlar Leora ilə birlikdə nahar əvəzinə buterbrodlar yeyir və laboratoriyaya kulturaları improvizə 
olunmuş su hamamında  – spirt lampasının üstünə qoyulmuş köhnə deşik qazanda isitməyə tələsirdilər. 
Gesselinkin kəskin cavablarını səbirsiz halda dinləyən Martin öz işinin nəticələrini müşahidə edərkən çox 
səbirli olurdu. O, fit çalır və dodaqaltı zümzümə edirdi… Saat yeddidən düz gecə yarısına qədər saatlar 
onun üçün dəqiqələr kimi qaçırdı. Leora isə bu vaxt ərzində sakitcə qaşlarını çatır, dilinin ucunu çıxarır, 
zəncirli it kimi temperaturu güdürdü.  
İkisi  müvəffəqiyyətsizliyə uğrayan üç təşəbbüsdən sonra o, nəhayət, özünü razı salan vaksin əldə etdi və 
xəstəliklə zədələnmiş sürüyə peyvənd etdi. Epidemiyaya son qoyuldu, bununla da Martinin 
mükafatlandırılması bitdi. O, öz qeydlərini və vaksin ehtiyatını ştatın mal həkiminə verdi. Krinsen 
baytarları isə onlara məxsus mal-qaranı xilas etmək, yoxsa öldürmək hüququnu mənimsədiyi üçün 
Martini əməlli-başlı söyüş sahibi etdilər: 
– Axmaq hərəkətdir! Məgər professional ləyaqəti belə gözdən salmaq olar?! Sizin Erousmit əsl nihilistdir. 
Hələ bu azmış kimi, şan-şöhrət dalınca qaçır. O, belə adamdır. Mənim sözlərimi yadınızda yaxşı saxlayın: 
görərsiniz, ləyaqətli və yaxşı həkim olmaq əvəzinə o, bu yaxınlarda şarlatan sanatoriyası açacaq.  
Martin isə öz ürəyini yalnız Leoraya boşaldırdı: 
– Cəhənnəm olsun heysiyyat! Mənim ixtiyarım olsaydı, tədqiqatla məşğul olardım. Düzdür, Qotlib kimi 
soyuq, materiyadan təcrid olunmuş şəkildə yox… Amma həqiqi mənada əməli iş görərdim. Sonra isə 
Sondelius kimi birini tapardım ki, kəşflərimi götürsün və insanların beyninə yeritsin. Mən də hamının 
sağlamlığı üçün çalışardım – mal-qaraları və heyvanları ilə birlikdə… Lap pişiklərinə qədər… Onlara bu 
lazımdır, ya yox?! 
Martin belə əhval-ruhiyyədə olduğu günlərin birində Minneapol qəzetində, ortaçəkili çempionun 
evlənməsi ilə bağlı yarım sütunluq məqalənin yanında, İRM təşvişqatçısının daşqalaq edilməsi haqqında 
üç cümləlik yazının  düz ortasında belə bir məlumat oxudu: 
 
Cümə günü axşam universitetin yay kursları binasında vəba xəstəliyinin qarşısını almaq üzrə böyük 
mütəxəssis Qustav Sondelius  "Sağlamlıq uğrunda mübarizlər" mövzusunda mühazirəsini oxuyacaq.  
 
Martin yerə-göyə sığmayaraq evə qaçdı: 
– Li! Sondelius Minneapolisdə mühazirə oxuyacaq. Gedək! Hazırlaş! Biz ona qulaq asarıq, sonra da gəzib 
kef çəkərik. 
– Yox, tək get! Sənə bir az dincəlmək lazımdır – şəhərdən, qohumlardan, hətta məndən də. Biz payızda 
birlikdə harasa gedərik. Doğru deyirəm. Səninlə getməsəm, bəlkə, doktor Sondeliusla söhbət də edə 
bilərsən.  
– Nə danışırsan? Oranın tanınmış həkimləri və səhiyyə məmurları onun ətrafına toplaşacaqlar... Amma 
hər halda, mən gedəcəyəm. 
 
4 
 
Preriya istidən od tutub yanırdı. Tənbəl küləyin altında buğda zəmisi xış-xış xışıldayırdı. Plaskartsız 
vaqonu kömür tozu basmışdı. Bir neçə saatlıq ağır səfər Martini əməlli-başlı əldən salmışdı. O mürgü 
vurur, papiros çəkir, fikirləşirdi. "Tibbi və bütün başqa şeyləri yaddan çıxartmaq lazımdır, –  özünü əmin 
etməyə çalışırdı, – gedim papiros çəkilən otaqda kiminləsə söhbət edim… lazım gəlsə,  özümü ayaqqabı 
firmasının kommivoyajeri kimi təqdim edərəm". 
O, belə də elədi. Bədbəxtlikdən, həmsöhbəti Martinin hansı ayaqqabı firmasını təmsil etdiyini 
öyrənməyə çalışan həqiqi kommivoyajer çıxdı və o incik halda öz vaqonuna qayıtdı. Saat dördə yaxın 
Martin Minneapolisə çataraq, universitetə tələsdi. Mehmanxanada  otaq axtarmadan, bütün yüz millik 
yol boyu xəyalını qurduğu bir parç pivə içməyə imkan tapdıqdan sonra Sondeliusun mühazirəsinə bilet 
aldı. 
Onun öz ilk azad gecəsini məqsədsiz  keçirmək kimi anlaşılmaz, amma xoş bir niyyəti var idi. O, haradasa 
şən insanların dəstəsi ilə rastlaşacaq, o adamlarla  ki, birlikdə danışıb güləcək və istədiyi qədər içəcəkdi… 
Təbii ki,  həddini aşmamaq şərtilə… Sonra avtomobillə Minnetonka gölünə getmək və ay işığında çimmək 
olardı. Martin yoldaş axtarışını hansısa mehmanxananın barında kokteyl içməklə və Qennepin-
avenyudakı restoranda nahar etməklə başladı. Amma heç kim ona tərəf baxmırdı, göründüyü kimi, 
onunla söhbət arzusunda olan yox idi. O, Leora üçün darıxdı və onun bütün coşqunluğu, bütün ciddi və 
səmimi kef  çəkmək arzusu süstlüklə əvəz olundu.  
O, mehmanxanadakı yatağında bir böyrü üstündən o biri böyürunə çevrilərək  kədərlənirdi: "Sondeliusun 
mühazirəsi çox ehtimal ki, cəfəngiyat olacaq. Bəlkə də, o, ikinci Rosko Qikdir". 
 
5 
 
Bürkülü axşamdır. Tələbələr iki bir, üç bir auditoriyanın qapılarına yaxınlaşır, Sondeliusun təvazökar 
afişasını süzür və kənarlaşırlar. Martin, az qala, onlarla birlikdə aradan çıxmaq istəyirdi ki, Sondelius 
qaşqabaqla içəri girdi. Zalın üçdəbir hissəsi yay kurslarının tələbə və müəllimlərilə dolmuşdu. Onların  
simasında həkimləri və tədris müəssisələrinin müdirlərini tanımaq olurdu. Martin arxa cərgədə oturub, 
həsir şlyapasını yelləyir, onunla eyni cərgədə oturan bakenbardlı adamı acıqla süzür, Qustav Sondeliusu 
bəyənmir və demək olar ki, öz-özünə nifrət edirdi. 
Budur, zalda canlanma yarandı. Mərkəzi keçiddən vecsiz, balaca, həmişə vurnuxan adamın müşayiət 
etdiyi geniş təbəssümlü, enli alınlı və kətan rəngli gur qıvrım saçları olan bir adam keçdi. O, sanki, 
nyufaundlend iti idi... Martin yerindən dik qalxdı. Sondelius melodik isveç aksenti və intonasiyası ilə 
danışmağa başlayanda Martin o qədər canlandı ki, hətta yanındakı bakenbardlı adamın cansıxıcı 
qonşuluğuna da asanlıqla tab gətirməyə başladı.   
– Həkim peşəsi ancaq bir istək yarada bilər, – Sondelius coşmuşdu, – həkim sənətini məhv etmək. 
Xəbərdar olmayanlar isə yalnız bir şeyə əmin ola bilərlər. Sağlamlıq haqqında onlara məlum olanların 
ondan doqquzu yəqindir, yerdə qalanını isə tətbiq edə bilməzlər. Batler "Edqin"də göstərir ki (Donuz! Bu 
fikri məndən düz otuz il əvvəl oğurlayıb, mən bu fikrə gəlincəyə qədər), insanın asılmasına səbəb ola 
biləcək yeganə cinayət – onda vərəmin mövcudluğudur.  
– Ufff! – vicdanlı auditoriya heyrət edərək səs-səsə verdi: bu məzəlidir, təhqiredicidir, darıxdırıcıdır, 
yoxsa ibrətamiz?  
Sondelius davakar və şuluqçu idi, amma o, dinləyiciləri ələ almağı bacarırdı. Martin onunla birlikdə sarı 
qızdırmanın qəhrəmanlarını müşahidə edirdi – Ridi, Aqramonteni, Kerollu və Leziri. Onunla birlikdə taun 
xəstəliyinə bürünmüş və amansız günəşin altında acından ölən Meksika limanına enirdi; onun ardınca 
dağ cığırları ilə səpmə yatalağının boş qoyduğu kəndlərə at çapırdı; onunla böyür-böyürə südəmər 
körpələrin qurumuş skeletlərə çevrildiyi xain avqust günlərində dondurmaçıların tresti ilə müharibə 
aparırdı. Halbuki  bu vaxt  qanunun qızıl suyuna salınmış və kütləşmiş qılıncı hərəkətsiz qalmışdı. 
"Bax, mən bunu eləmək istərdim! Həmişəlik olaraq əldən düşmüş bədənləri yamamaq yox, öz dünyamı 
yaratmaq! – Martin acgözlüklə içini çəkdi, – Allah haqqı! Mən onun arxasınca oda da, suya da atılardım! 
Bəs o, ictimai səhiyyənin işini tənqid edən qəbirqazanları necə pərən-pərən salır? Eh, onunla tanış olub, 
heç olmasa, bir neçə kəlmə söhbət etmək mümkün olsaydı?" 
Mühazirədən sonra Martin getməyə tələsmədi. On – on iki adam açıq səhnədə Sondeliusu dövrəyə 
almışdı. Kimisi onun əlini sıxır, başqa biriləri sual verir, hansısa bir həkim isə həyəcanla deyirdi: "Bəs 
pulsuz klinikaların və digər bu kimi şeylərin sosializmə aparıb çıxara biləcəyi sizi narahat etmir?" Hamı 
Sondeliusdan əl çəkib uzaqlaşana kimi Martin kənarda dayanmışdı. Xidmətçi səs-küylə və israrla 
pəncərələri bağlayırdı. Sondelius ətrafına boylandı və Martin birdən başa düşdü ki, bu dahi ona baxır. O, 
yaxınlaşaraq Sondeliusun əlini sıxdı və titrək səslə danışmağa başladı: 
– Cənab, tələsmirsinizsə, bəlkə, mənimlə birlikdə gedək… 
Sondelius sevincək halda onun üzünə baxdı: 
– …və içək? Nə olar, məmnuniyyətlə. Sizcə, it və birələrlə bağlı zarafatım necə alındı? 
– Əlbəttə, yaxşı! Hələ bir soruşursunuz da!  
Bir az bundan əvvəl beş min tatarı acgöz ölümdən qurtarması, çin universitetindən alimlik dərəcəsini 
alması və Balkan kralının ordenindən imtina etdiyini danışan fateh, indi cəmi bir tərəfdardan ibarət 
dəstəyə həvəslə baxır və soruşurdu: 
– Pis alınmadı? Hə? Camaatın xoşuna gəldi. Gecə elə bürküdür ki… Mənimsə bir həftə ərzində doqquz 
mühazirəm var: De-Moyn, Fort-Dodc, La-Kross, Elcin, Coliet (o bu sözü "Colie" kimi tələffüz etdi) və… 
unutmuşam, yenə haradasa. Deməli, pis alınmadı? Xoşunuza gəldi? 
– Çox gözəl idi! Siz nə deyirsiniz? Hamı sözünüzü göydə tuturdu. Səmimi deyirəm, mən bütün ömrüm 
boyu belə  zövq almamışdım.  
Fateh sevindi: 
– Gedək! Sizi içkiyə qonaq edirəm! Gigiyena mütəxəssisi kimi mən alkaqol əleyhinə mübarizəyə başçılıq 
edirəm. Həddindən artıq qəbul etdikdə o, demək olar ki, qəhvə və dondurma kimi ziyanlıdır. Amma 
söhbət etməyi sevən insan kimi, sodalı viskini insan səfehliyi üçün gözəl məhvedici hesab edirəm. 
Burada, Detroytda,… ya da yox, bu gün mən haradayam? – Minneapolisdə… elə bir sərin yer tapın ki, 
orada pilzen içmək mümkün olsun.   
– Bildiyim qədər, burada yaxşı pivə verilən "Yay bağı" var, – tramvay dayanacağı isə iki addımlıqdadır. 
Sondelius gözünü ona zillədi: 
– Tramvay niyə? Məni taksi gözləyir. 
Martin elə bir bolluq içinə düşmüşdü ki… Taksiyə oturarkən o məşhur adama deyilməyə layiq olacaq 
sözlər tapmağa çalışırdı.  
– Doktor, Avropada səhiyyə şurası var? 
Sondelius, sanki, heç eşitmədi də. 
– Bir o qıza baxın. Necə gözəl ayaqları, necə qəşəng çiyinləri var! "Yay bağı"ndakı pivə yaxşıdır? Onlarda 
yaxşı konyak tapılar? Siz nə zamansa Kurvuazyedə min səkkiz yüz altmış beşinci ilin konyakını içmisiniz? 
Uff! Mühazirələr və mühazirələr… Doğru sözümdür, mən bu işi atacağam... Hələ bu azmış kimi, belə 
istidə onlar üçün frak da geyinməlisən! Bilirsiniz, mən öz mühazirələrimdə təbliğ etdiyim bütün dəlisov 
şeylərə möhkəm inanıram, amma indi ciddi adamlar olduğumuzu yaddan çıxaraq, içək, "Qraf 
Lüksemburq"dan oxuyaq, qəşəng qızları onların kavalerlərinin əlindən alaq, "Meysterzinger"lərin 
məndən başqa heç kimin başa düşə bilmədiyi gözəlliklərini müzakirə edək! 
"Yay bağı"nda ipə-sapa yatmayan Sondelius Kosmopolitlər Klubu, Qallanın uşaq ölümü ilə bağlı 
tədqiqatları, benediktinin  alma arağı ilə qarışdırılmasının faydalılığı, Biarissa, lord Xoldeyn, südün Don 
Baklinin üsulu ilə yoxlanılması, Corc Gissinq və "termidor"  omarları haqqında danışırdı. 
Martin Sondeliusla öz arasında körpü yaratmaq üçün yol axtarırdı. Adətən  məşhur, ya da sərhədin o 
tayında yaşayan insanlarla görüşərkən belə edirlər. O, sadəcə "Deyəsən, bizim bir ümumi tanışımız var", 
yaxud "Sizin bütün məqalələrinizi böyük məmnuniyyətlə oxumuşam", – deyə bilərdi. Amma Martin tilovu 
başqa cürə atdı: 
– Siz Uinnemakın tibb fakültəsinin iki məşhur adamı ilə nə zamansa qarşılaşmısınızmı: dekan Silva və 
Maks Qotliblə? 
– Silva? Xatırlamıram. Qotlib isə?.. Siz onu tanıyırsınız? Oooo! – Sondelius güclü qollarını araladı – 
Dahilərin dahisi! Dahiyanə alimdir! Mən onunla Mak-Qerkin yanında söhbət etmək şərəfinə nail 
olmuşam. O, heç vaxt burada oturmaz və mənim kimi boğazını yırtmazdı. Onun yanında mən özümü 
təlxək kimi hiss edirəm! O, epidimologiya üzrə mənim bütün məlumatlarımı götürür və sübut edir ki, 
mən kütbeyinəm! Ha-ha-ha! – Sondelius şadlandı. 
Hər yeni mövzu zamanı içməyə nəsə möhkəm bir şey lazım olurdu. Sondelius fanatcasına içirdi və elə bil, 
içindən qalaylanmışdı. O, pilzenslə viskini, qara qəhvəni və ofisiantın qətiyyətlə absent  kimi təqdim 
etdiyi mayeni bir-biri ilə qarışdırırdı. 
– Mən saat on ikidə yatmalı idim, – o şikayətləndi, – amma səmimi söhbəti yarıda kəsməkdən böyük 
cinayət yoxdur. Bir də… Məni yoldan çıxartmaq çətin deyil, kiçik bir şirnikləndirmə bəs edər. Amma beş 
saat yuxu mənim üçün vacibdir. Çox vacibdir! Sabah axşam mühazirə oxuyuram, haradasa … Ayova 
ştatında. İndi, bir  əlli də aşırdıqdan sonra, əvvəllər olduğu kimi üç saat yuxu ilə kifayətlənə bilmərəm. 
Amma neyləmək olar? Mən haqqında danışmaq istədiyim o qədər maraqlı yeni mövzular tapmışam ki…   
Sondelius heç zaman olmadığı kimi bəlağətlə danışmağa başladı. Sonra əsəbiləşdi. Qonşu stolun 
arxasındakı qaşqabaqlı adam onlara qulaq asır, qonşu masadakılara tərəf boylanır və altdan-altdan 
qımışırdı. 
Sondelius Xavkinin vəba əleyhinə zərdab haqqında fikirlərini yarıda saxlayraq qəzəbli səslə dedi: 
– Bu adam gözlərini mənə zilləməkdən əl çəkməsə, onu öldürəcəyəm! Mən sakit adamam, xüsusilə də 
indi, yaşımın bu vaxtında. Amma kiminsə gözlərini mənə zilləməsini xoşlamıram. Gedib onu öz bildiyim 
kimi başa salacağam. Yüngülvari ilişdirəcəm, vəssalam! 
Ofisiantlar yüyürüşüb gələnə kimi Sondelius qonşu stolun arxasında oturanın üstünə bağırdı, nəhəng 
yumruqları ilə hədələdi, sonra söz tapa bilməyib, əllərini sıxdı, – birinci, ikinci, üçüncü dəfə – və onu 
Martinin yanına gətirdi.  
– Mənim Qotenborqdan olan həmyerlimdi. Dülgərdir. Əyləşin, Nilson, əyləşin və için. Xeyo! Kelner! 
Dülgər sosialist, "Yeddinci günün adventistləri" sektasının üzvü, əsl höcət və içki tərəfdarı çıxdı. O, 
Sondeliusu kübarlığına, Martini siyasi-iqtisadi sahədəki məlumatsızlığına, ofisiantı bərbad konyaka görə 
məzəmmət etdi. Sondelius, Martin və ofisiant cavab verməkdə simiclik etmədilər və söhbət çox maraqlı 
alındı. Onları "Yay bağı"ndan bayıra atdılar və hər üçü mübahisədən silkələnərək taksini səbirlə  dayanıb 
gözlədikləri vaxt əməlli-başlı ədəbsizlik etdilər. Onların hara yollandıqlarını Martin sonralar xatırlaya 
bilmədi. Yoxsa bütün bu hadisələr onun yuxusuna girmişdi? Onlar, elə bil, hansısa uzun bir küçədə 
pivəxanaya girdilər. Çox güman ki, universitet prospektində. Cənubi-Vaşinqton küçəsindəki kiçik 
yeməkxanada oturdular – orada piştaxtanın yanında üç sərsəri yatırdı. Sonra dülgərin evinə dəydilər – 
orada isə hansısa bir qadın onlara qəhvə dəmlədi. 
Və onlar hara düşürlərsə, düşsünlər, eyni zamanda Moskvada, Kürosaoda və Murvillumbda olurdular. 
Dülgər kommunist dövlətlər yaradırdı, Sondelius sosializm, yoxsa mütləqiyyət dövründə işləməyin onun 
üçün əhəmiyyətsiz olduğunu – təki insanları sağlam olmağa məcbur etmək mümkün olsun – söyləyir, 
vərəmi məhv edirdi, sübhə yaxın isə xərçəngin başını yardı.  
Onlar səhər saat dörddə Minnisotda, ya da Stokholmda, Rio-de Jeneyro, ya da Polineziyada görüşəcəkləri 
ilə bağlı göz yaşı dolu and-aman etdikdən sonra ayrıldılar. Martin insanlara xəstələnməyə icazə verən 
səfeh qayda-qanuna son qoymaq üçün Uitsilvaniyaya yola düşdü.  
Və bu dəfə onun ürəyində böyük Allah Sondelius dekan Silvanı öldürdü… Bir zamanlar Silva Qotlibi, 
Qotlib şən kimyaçı Dubl Edvardsı, Edvard dok Vikersonu, Vikerson isə anbarında əsl trapesiya   asılmış 
pastor oğlunu elə beləcə öldürmüşdü. 
 
XVIII FƏSİL 
 
1 
 
Vinderqayd-Qrovlu doktor Uustiyn boş vaxtlarında Krinsen mahalında səhiyyə inspektoru işləyirdi, amma 
vəzifəsinə görə məvacibi az olduğundan, bu iş onu o qədər də maraqlandırmırdı. Martin onun yanına 
gələrək, aldığı maaşın yarısı müqabilində işi öhdəsinə götürməyi təklif edəndə, Uustiyn iltifatla razılıq 
verdi və həmkarına söylədi ki, bu, onun təcrübə qazanmasına yaxşı təsir edəcək.  
Həqiqətən də təsir etdi. Bu iş onu həkimlik sənətindən, demək olar ki, uzaqlaşdırdı. 
Rəsmi təyinat olmadı. Sadəcə, Martin kağız üzərində "Uustiyn" imzası qoyurdu (adətən böyük həvəslə bu 
ada təmtəraqlı, fərqli forma verirdi) və Krinsen Müvəkkillər Şurası Martinin bəzi səlahiyyətləri olduğunu 
təsdiq etdi.  Ümumilikdə isə iş, təbii ki, qanuni deyildi. 
İlk vaxtlar Martinin məmurluğa can atmasıyla elm arasında ortaq cəhətlər çox az idi, amma 
qəhrəmanlıqla bağlılığı bundan da az idi. Əvəzində uitsilvanyalıları həddindən artıq qıcıqlandırırdı. Martin 
həyətlərə soxulur, missis Bisonu iy verən çəlləklərinə görə danlayır, cənab Norblomı at peyinini küçəyə 
tökmək adətinə görə ittiham edir, məktəb şurasını isə sinif otaqlarının havasının dəyişdirilmədiyinə və 
şagirdləri dişlərini təmizləməyə vadar etmədiyi üçün məzəmmət edirdi. Vətəndaşlar əvvəllər də 
allahsızlığına, intizamsızlığına və yerli təəssübkeşliyi olmadığına görə Martindən narazı idilər. Amma 
Martin onları adət etdikləri və faydalı saydıqları çirkabın içərisindən dartıb çıxartmağa çalışdıqda, əməlli-
başlı özlərindən çıxdılar.  
Martin vicdanlı və dəhşətli dərəcədə ciddi idi. Amma göyərçin qədər məsum olsa da, yüz faiz onda ilan 
müdrikliyi çatışmırdı. Vətəndaşlara öz vəzifəsinə qarşı hörmət hissi aşılaya bilmirdi. Heç aşılamağa 
çalışmırdı da. Onun hakimiyyəti uustinov alter ego  kimi kağız üzərində əzəmətli idi, amma məsələ işə 
gəlincə, çox gücsüz görünürdü. Səbəb olduğu inadkar müqavimətin qarşısında isə tamamilə aciz qalırdı.   
O, zibilxanalara nəzarətdən başlayıb, infeksiyaya qarşı dramatik mübarizəyə qədər gəlib çıxdı. 
Delft qəsəbəsində həmişə gah azalan, gah da getdikcə çoxalan qarın yatalağı xəstəliyi yaşayırdı. 
Fermerlər əmin idilər ki, xəstəlik çaydan altı mil yuxarıdakı kəndə yeni köçmüş tayfalardan qaynaqlanır. 
Günahkarlara divan tutulması etiraz etməyin ən yaxşı yolu idi. Hər halda, fermerlər belə düşünürdülər. 
Onlar əkinçilik işlərindən sonra bunu yaxşı bir istirahət forması kimi həyata keçirirdilər. Martin əmin 
etməyə çalışdıqda ki, çay boyu altı mil getdikdən sonra tullantılar təmizlənir və çətin ki, fəlakətin səbəbi 
yeni kəndlər olsun, fermerlər onun üstünə hücuma keçdilər. 
– Yox, yaxşı qazdır! Gedib aləmlə bir hay-həşir salır ki, hamımız sağlamlığın qorunmasına çalışmalıyıq.  
Güllələnməli olan qotur itləri ona göstərəndə isə, heç barmağını da tərpətmir. Nə var, nə var, bu qotur 
itlər çexlərdir. Onun işi ancaq mikrobların öldürməkdən, bir də və boş-boş danışmaqdan ibarətdir… – 
Delft anbarı yaxınlığında yaşayan buğda alverçisi Keys belə deyirdi. 
Mahalı gəzə-gəzə Martin öz vicdanlı həkimlik təcrübəsini birdəfəlik atmasa da, hər halda, 
genişləndirmirdi də… O, Delft ətrafında beş mil boyunca qarın yatalağı faktını xəritədə qeyd edir, südün 
hara göndərildiyini, yeyinti məhsullarının haradan gətirildiyini müşahidə edirdi. Nəhayət, aşkar etdi ki, 
xəstəliyin böyük hissəsi səxavətli, çox təmizkar olan qarımış bir qızın – dərzinin  gəlişindən sonra 
meydana çıxıb. Dörd il əvvəl onun özü qarın yatalağına yoluxubmuş. 
– O, xroniki olaraq basil daşıyıcısıdır, – Martin qərar verdi, – onu müayinə etmək lazımdır. 
Martin qızı qoca fermer-moizəçinin evində tikiş tikdiyi yerdə yaxaladı. 
Qız utancaq bir narazılıqla müayinədən imtina etdi və Martin çıxıb gedəndə onun küskünlüklə ağladığını, 
moizəçinin isə artırmaya çıxıb lənət oxuduğunu eşitdi. Sonra "dok" polismenlə birlikdə qayıtdı, dərzini 
həbs etdi və onu Krinsendə əlillər evinə – ferma yanındakı izolyatora saldı. Həbs olunmuş qızın 
nəcisindən milyardlarla qarın yatalağı basili aşkar olundu. 
Arıq, ağ palatada çılpaq qalmış tərbiyəli qız özündə deyildi. O utanır və qorxurdu. Mülayim, sakit, açıq 
gözlü qoca qızı hər yerdə sevirdilər. O, uşaqlara hədiyyələr gətirir, işdən imkan tapa bilməyən fermer 
arvadlarına yemək hazırlamağa kömək edir, böyük yaşlı uşaqlar üçünsə nazik, ciyiltili səsi ilə mahnı 
oxuyurdu. Ətrafda hər kəs dərzi qızın incitdiyinə görə Martini məzəmmət etdi. "Qız varlı olsaydı, ona 
toxunmağa cürət etməzdi", – deyə, kənddə qeybət edir və həbs olunmuş qızın zorla azadlığa buraxılması 
haqqında danışırdılar.  
Martin əzab çəkirdi. O, əlillər evində saxlanılan dərzi qıza baş çəkir, ona izah etməyə çalışırdı ki, qalması 
üçün uyğun başqa yer yoxdur. Martin qısa təsəlli vermək məqsədilə jurnallar və konfet gətirirdi. Amma 
qıza yazığı gəlməsinə baxmayaraq, o, sözünün üstündə möhkəm durdu. Çünki qızın ən azı yüz qarın 
yatalağı xəstəliyinə, o cümlədən də doqquz ölümə səbəb olduğuna əmin idi. 
Mahalda onu ələ salırdılar. "Yatalaq xəstəliyini yaymaq?! Özü də indi, sağaldıqdan dörd il sonra?!"  
Krinsen Müvəkkillər şurası və Krinsen səhiyyə şöbəsi bu məsələni araşdırmaq üçün qonşu mahaldan 
doktor Gesselinki dəvət etdi. O, Martinin cızdığı xəritəyə baxdı və onunla razılaşdı. Son zamanlar hər dəfə 
şuranın iclasında dava-dalaş olurdu. Bunun Martin üçün nə ilə – məhv olmaq, yoxsa qələbə çalmaqla -
nəticələnəcəyi məlum deyildi.  
Leora həm onu, həm də dərzi qızı xilas etdi. 
– Olmaz ki, – Leora dedi, – pul yığılsın və o, yaxşı bir xəstəxanaya yerləşdirilsin?! Xəstəxanada onu, 
sadəcə, müalicə edəcək, ya da saxlayacaqlar… lap o, sağalmaz olsa belə… 
Dərzi qız sanatoriyaya yerləşdirildi və ömrünün sonuna kimi hamı tərəfindən lütfkarcasına unuduldu. 
Artıq dünənki düşmənlər Martin haqqında "Fərasətli oğlandır, heç işdən də boyun qaçırtmır", – deyə 
danışmağa başlamışdılar. 
Gesselink məxsusi olaraq bu sözləri demək üçün onun yanına gəldi: 
– Bu dəfə siz özünüzü əsl dəliqanlı kimi göstərdiniz, Erousmit. Faydalı bir işə girişdiyinizi gördüyümə çox 
şadam. 
Uğurdan həvəslənən Martin dərhal yeni epidemiya axtarmağa başladı. Onun bəxti gətirdi: o, xalis çiçək 
xəstəliyi ilə və çiçək olduğundan şübhələndiyi bir neçə hadisə ilə üzləşdi. Bu hadisələrdən bəziləri 
sərhədin o biri üzündə baş vermişdi. Menken mahalında – Gesselinkin sahəsində. Elə bu kifayət etdi ki, 
Gesselink Martini ələ salmağa başlasın. 
– Sizdə olan bir hadisədən başqa, bunun hamısı adi toyuqçiçəyidir…. Axı yayda demək olar ki, suçiçəyi 
çıxarmırlar… 
O belə deyir və Martinə sataşırdı, Martin isə hər iki mahalı dolanaraq xəstəlik haqqında xəbərdarlıq edir, 
hər kəsi tək-tək peyvənd olunmağa çağırır, gur-gur guruldayırdı: 
– On gündən, on beş gündən sonra cəhənnəm əzabı başlayacaq! 
Amma Uitsilvaniya kilsələrində və başqa kəndlərdə qulluq etmiş Vahid Qardaşlığın pastoru suçiçəyi 
əleyhinə peyvəndə qarşı çıxır, öz moizələrində Martinin əleyhinə danışırdı. Martin fermerlərə yalvararaq 
peyvəndi pulsuz edəcəyini söyləyir və  ev-ev dolaşırdı. Amma əhalinin məhəbbətini qazana, onları öz 
ardınca apara bilmirdi. O getdikdən sonra adamlar uzun müddət artırmada dayanır və sırtıqcasına onu 
"sərxoş" adlandırırdılar. Halbuki Martin artıq bir neçə həftə idi ki, qəribə dadı olan kənd qəhvəsindən 
başqa heç nə içmirdi. Adamlar öz aralarında pıçıldaşırdılar ki, guya, o hər axşam sərxoş olur, Vahid 
Qardaşlığın keşişi isə kilsə əməkdaşları ilə birlikdə onu mütləq ifşa edəcək. 
On dəhşətli gün keçdi; Sonra on beş gün… və birinci hadisədən başqa bütün digər hadisələr adi 
toyuqçiçəyi çıxdı. Gesselink bu fəlakətə sevinir, kənd isə Martinə rişxənd edirdi… Martin dillərdə dastan 
olmuşdu. 
Pozğunluğu haqqında yayılan söz-söhbətlər onu əvvəlki qədər narahat etmirdi. Amma bəzən axşamlar 
sakit depressiya vəziyyətinə düşərək, buradan çıxıb getmək haqqında fikirləşirdi. Sonra birdən-birə onu 
gülmək tuturdu və lap dəli  kimi özündən çıxırdı. 
Leora onu sakitləndirərək soyuq əlləri ilə üz-gözünü sığallayırdı: 
– Bu da keçəcək…. 
Amma bu, ötüb keçmirdi. 
Payıza yaxın doktor Erousmit və çiçək xəstəliyi haqqında əhvalat elə bir lətifəyə çevrilmişdi ki, bu cür 
əhvalatları adətən bütün kəndlilər sevirlər. Onlar şən halda danışırdılar ki, doktor donuz saxlayan hər 
kəsin çiçək xəstəliyindən öləcəyini söyləyir. O, yeddi gün gözünü açmadan içdi və böyrəkdəki daşdan 
tutmuş qıcqırmaya qədər bütün xəstəlikləri çiçək xəstəliyi elan etdi.  
Bununla belə, heç nə dəyişmədi. Kəndlilər hər görüşəndə onun xətrinə dəyəcəyini fikirləşmədən zarafat 
edirdilər: 
– Mənim çənəmdə sızanaq var, dok. Bu nədir? Çiçək deyil ki? 
Xalqın qəzəbindən daha qorxulu şey onun gülüşüdür. O, tiranlara iztirab verirsə, deməli, eyni həvəslə 
müqəddəsləri və müdrikləri də incidir, onların ən qiymətli sərvətini murdarlayır.  
Mahalı gözlənilmədən əsl difterit epidemiyası bürüdüyü vaxt Martin həyəcanla zərdab təbliğ etməyə 
başladı. Bir çoxları onun bədbəxt Meri Novakı xilas etmək cəhdini xatırladılar, yerdə qalanlar isə bar-bar 
bağırdılar: 
– Oh, bizi rahat buraxın! Siz epidemiya dəlisi olmusunuz! 
Uşaqlar, onun əvvəlcədən xəbər verdiyi kimi, bir-birinin ardınca ölməyə başlayanda belə, doktor 
Erousmit haqqında lətifələr fermerlərin arasında öz məşhurluğunu itirməmişdi.  
Həmin günlərin birində Martin evə, Leoranın yanına gəldi, sakit halda dedi: 
– Əlbəttə. Avadanlığı yığışdırmaq lazımdır. Mən burada heç nəyə nail ola bilməyəcəyəm. Onların yenidən 
mənə inanması üçün illər keçməlidir. Ah, bu lənətə gəlmiş zarafatlar! Mən ciddi işlə, ictimai səhiyyə ilə 
məşğul olmaq istəyirəm!  
– Çox şadam! Sən onlar üçün həddindən artıq yaxşısan! Biz böyük şəhərlərdən birinə gedərik, orada 
sənin işini mütləq qiymətləndirəcəklər.  
–  Yox, həqiqətin gözünün içinə düz baxmaq lazımdır. Bu dərs mənim üçün hədər keçmədi. Mən  
uğursuzluğa uğradım. Çoxlarını özümə qarşı qaldırdım. Onlara yaxınlaşa bilmədim. Bəlkə də, dözməli, 
geri çəkilməməliydim, amma həyat qısadır. Həm də mən çox şeyə layiqəm. Əvvəlcə qorxduğuma,  
qaçmaq istədiyimə görə utanırdım. Amma indi hər şey əhəmiyyətsizdir! Həqiqi sözümdür! Mən nəyə 
qadir olduğumu bilirəm! Qotlib bunu görüb! Mən işə girişmək istəyirəm! Tərpənək! Yaxşı? 
– Əlbəttə! 
Amerika Tibb Assosiasiyasının jurnalında xəbər verilirdi ki, Qustav Sondelius Harvardda mühazirə oxuyur. 
Martin ona məktub yazaraq,  səhiyyə üzrə haradasa boş vakansiya yer olub-olmadığını soruşdu. 
Sondelius pinti cızma-qara ilə olduqca qeyri-rəsmi cavab verdi ki, böyük məmnuniyyətlə onların 
Minneapolis gəzintisini xatırlayır: "Metatombrinin təbiəti ilə bağlı düşüncələrimizdə Harvardlı Entvaylla 
fikir ayrılıqları var… Bostonda çox gözəl bir italyan kafesinin olduğunu bilirsən?... Qulluq məsələsinə 
gəlincə, sanitar idarəetmədə olan dostlarımdan soruşaram. 
İki gün sonra Sondelius yazdı ki, Ayova ştatında Nautilus şəhərində xalq səhiyyəsi şöbəsinin direktoru 
doktor Almus Pikkerbo özünə köməkçi axtarır və yəqin ki, təfərrüatı xəbər verməkdən imtina etməz. 
Leora ilə Martin soraq kitabçasının üstünə atıldılar. 
– Oho! Nautilusda altmış doqquz min əhali yaşayır! Buradakı üç yüz altmış altı ilə müqayisədə… yox, 
dayan, indi burada üç yüz altmış yeddidir, Pit İeski adlı körpəni də saysaq (yeri gəlmişkən, doğuşu əclaf 
Qisselink qəbul etmişdi)… İnsanlar! Danışmağı bacaran insanlar! Teatrlar! Bəlkə, konsertlər?! Leora, biz 
məktəbdən canını qurtarmış iki uşaq kimi olacağıq! 
Martin teleqram vuraraq, işlə bağlı təfsilatı xahiş etdi.  Bu, həm də teleqrafçı işləyən dəmiryolu agentinin  
böyük marağına səbəb oldu.  
Ona məlumat verildi ki, "doktor Pikkerboya köməkçi tələb olunur. Bu adam Pikkerbo ilə bərabər bütün  iş 
günü işləyən yeganə tibb çinovniki olacaq. Çünki xəstəxana və məktəb həkimləri şəxsi təcrübədən əl 
çəkmək istəmədiklərindən xidməti vəzifələrə ancaq əvəzçilik vasitəsilə cəlb edilirlər. Köməkçi 
epidimioloq, bakterioloq olmalıdır və kantorçuların ştatına, tibb bacılarına,  könüllü inspektorlara, süd 
fermalarına, sanatoriyalara nəzarət edənlərə rəhbərlik etməlidir. Maaş  ildə iki min beş yüz dollardır". 
Bu, Martinin Uitsilvaniyada min beş yüz qazandığı vaxta təsadüf edirdi...  
"Yaxşı olardı ki, zəmanət də təqdim edilsin"... 
Martin Sondeliusa, dekan Silva və Mak-Qerk institutuna -Maks Qotlibə məktub göndərdi. 
Sonra doktor Pikkerbodan cavab gəldi: 
"Sizin haqqınızda dekan Silvadan və doktor Sondeliusdan çox yaxşı məktublar almışam,  doktor Qotlibin 
rəyi isə müsbət idi. O, deyir ki, sizin laboratoriya tədqiqatı üçün nadir istedadınız var. Mən 
məmnuniyyətlə sizə bu işi təklif edirəm. Zəhmət olmasa, teleqramla cavab verin". 
Yalnız indi Martin tam mənası ilə anladı ki, Uitsilvaniyanı, Bert Tozerin zəhlətökən yersiz iradlarını, Pit 
İeski və Norblomların casusluğunu tərk edir... Yüzüncü, mininci dəfə Leopolis yolundan ikimillik ağaclığın 
yanından cənuba dönmək və yenidən üzücü, hamar, düz yolla hərəkət etmək zəruriyyətindən uzaqlaşır; 
doktor Gesselinkin təkəbbürü və doktor Koflinin xainliyi, laboratoriyadakı iş üçün zaman qoymayan 
ətaləti... – bütün bunları kultura üçün və Nautilus kimi böyük şəhər xətirinə arxada qoyaraq gedir. 
– Leora, biz gedirik! Biz həqiqətən də gedirik! 
 
 
 
3 
 
Bert Tozer dedi: 
– And olsun Allaha ki, bizim elədiklərimizdən sonra, başqaları səni xəyanətkar adlandırardılar, hətta o 
min dolları bizə qaytarsan belə…. Bura başqa bir həkimin gəlməsinə imkan vermək və ailənin əlindən 
bütün nüfuzu almaq?! 
Ada Kvist dedi: 
– Burada yaşayan əhalinin arasında etibar qazana bilməmisinizsə, Nautilus kimi böyük şəhərdə sizi nə 
gözlədiyini təsəvvür edirəm. Gələn il biz Bertlə evlənəcəyik. Siz isə orada əməlli-başlı rüsvay olacaqsınız. 
Yəqin, yenidən sürünə-sürünə bura qayıdanda sizi öz evimizdə saxlamalı olacağıq. Necə fikirləşirsiniz, 
evinizi sizin ödədiyiniz məbləğə kirayələyə bilərik? Doğrudan da, Bert, nə üçün biz Martinin kabinetini 
tutmayaq? Hər halda, qənaətdir, bundan başqa, mən həmişə demişəm… Ori, məktəbdə oxuduğumuz 
vaxtlarda belə, sən düzgün yaşamağa qadir deyildin. 
Cənab Tozer dedi: 
– Mən sadəcə, başa düşə bilmirəm: hər şey yaxşı gedirdi. Müəyyən müddətdən sonra burada ildə üç-
dörd min qazanacaqdınız. Təbii ki, həkimliyin daşını atmasaydınız. Yoxsa sizin burada daha yaxşı 
yaşamağınız üçün yetərincə çalışmamışıq? Qızımın yad şəhərə getməsi, məni, qoca atasını tərk etməsi 
xoşuma gəlmir. Həm də Bert mənə də, anasına qarşı da elə dikbaş olub ki… Amma siz də,  Leora da, elə 
bil, həmişə bizimlə hesablaşırdınız. Neyləyək ki, siz qalasınız? 
Pit İeska dedi: 
– Dok, sizin getdiyinizi eşidəndə, qulaqlarıma inanmadım! Əlbəttə, aptek mallarına görə sizinlə 
cırmaqlaşırdıq. Amma, and olsun allaha ki, istədiyiniz kimi dərmanlara nəzarət edə bilməyiniz üçün 
kompaniyaya girməyinizi təklif edəcəkdim. Eyni zamanda, Byuikanın maşınlarından da icarəyə götürmək 
olardı. Yaxşı bir müəssisə aça bilərdiniz. Çox  təəssüf ki,  bizi tərk edirsiniz… Doğru sözümdür… Amma 
vaxtınız olanda gələrsiniz, ördək ovuna çıxarıq, gülüşərik, çiçək xəstəliyinə görə qaldırdığınız səs-küyü 
xatırlayarıq. Heç vaxt yaddan çıxartmaram! Elə bu günlərdə, arvadımın qulaqlarında küy var idi… Ona 
dedim ki, "Bax, Bess, çiçək xəstəliyinə tutulmayasan ha?" 
Gesselink dedi: 
– Doktor, mən nə eşidirəm? Siz gedirsiniz? Necə? Biz sizinlə bu ucqar yerdə tibbi təcrübəni hələ təzə-təzə 
lazımi səviyyəyə qaldırırdıq… Axı nə baş verib? Sizi ələ salmışıq? Düzdür, zarafat etmişik, etiraf edirəm; 
amma bu, o demək deyil ki, sizi dəyərləndirmirik. Uitsilvaniya, ya da Qorningen kimi balaca yerlərdə 
işsizlikdən qonşuların sümüklərini saymalı oluruq. Doktor, mən sizin tüksüz ətcəbaladan əsl, müstəqil 
həkimə necə çevrildiyinizi sevinclə müşahidə edirdim, siz isə belə… birdən-birə gedirsiniz… Bir bilsəniz, 
necə təəssüflənirəm. 
Henri Novak dedi: 
– Necə, dok, doğrudanmı, bizi tərk edirsiniz? Biz isə körpə gözləyirik, mən hələ bu yaxınlarda arvadıma 
deyirdim ki, "Yaxşı ki, həkimimiz var, özü də ancaq sözün düzünü danışır, daha dok Uinter kimi başımızı 
piyləmir". 
Delftli buğda alverçisi dedi: 
– Dok, mən nə eşidirəm? Deyəsən, axı siz bizim əlimizdən qaçırsınız? Bunu mənə bir oğlan dedi, mən də 
ona cavab verdim ki: "Allahın yaratdığından daha axmaq olmağa çalışma". Bax, mən ona belə dedim. 
Amma yenə də nigaran qaldım və tələsik yanınıza gəldim… Doktor, deyəsən, bəzən çox boşboğazlıq 
edirəm. Yatalaqla bağlı o məsələdə sizin əleyhinizə idim. Dərzi  qızın epidemiyanı yaydığını sizdən 
eşidəndə… Amma sonra bizə kimin haqlı olduğunu göstərdiniz. Dok, qalsaydınız və ştatın senatoru olmaq 
istəsəydiniz… Mən müəyyən nüfuza malikəm – inanın ki, həqiqətən sizin üçün çalışardım! 
Alek İnqlbled dedi: 
– Bəxtəvər! 
Martin və Leora qatarla Nautilusa yola düşəndə bütün kənd yığışmışdı. 
Payızın qızılı rəngə boyadığı birinci yüz mili Martin yaxın keçmişdəki qonşularına görə qüssə içində idi: 
– Vaxtında qatardan tullanmaq və geriyə qaçmaq olardı. Məgər bizim üçün Frezirlərlə "minlik" oynamaq 
maraqlı deyildi?  İndi onlara necə bir həkimin təyin olunacağını   fikirləşmək adamı qorxudur. Vicdan 
haqqı, bura hansısa bir şarlatan köçüb gəlsə, ya da Uustiyn sanitar işini bir kənara atsa, geri qayıdıb onları 
öz kiçik dükanlarını bağlamağa vadar edəcəyəm. Həm də… Öz aramızdır, ştatın senatoru olmaq maraqlı 
olardı.  
Amma elə ki şər qarışdı, uzun vaqonun tavanından asılmış qaz fənərlərindən başqa ildırım sürətilə ötüb 
keçən dünyada heç nə qalmadı… Martin və Leora artıq böyük Nautilusu görürdülər. Yüksək hörməti, 
böyük uğurları, nümunəvi işıqlı şəhər quruculuğunu və Sondeliusun tərifini… Ola bilsin ki, Maks Qotlibin 
də… 
 
 
XIX FƏSİL 
 
1 
 
Ayovanın qara torpaqlı düzəngahının ortasında, dayaz və maraqsız çayın yaxınlığında, günəşin altında 
hay-küylü Nautilus şəhəri işıq saçırdı. Yüzlərlə mil çevrəsində düz cərgələrlə qarğıdalı meşəsi uzanırdı. 
Hətta gövdələrin yaratdığı hündür çəpərlərin arası ilə tər içində gedən yolçu, amansız hündürlük 
təəssüratından özünü itirə və əsəbiləşə bilərdi.  
Çikaqo qarşısında Zenit nə deməkdirsə, Zenitlə müqayisədə Nautilus da odur…  
Özünün yetmiş minlik əhalisi ilə birlikdə bu elə həmin Zenitdir, sadəcə, daha kiçik və daha az həyəcanlı... 
Burada Zenitin onlarla mehmanxanasına rəğmən ancaq bir böyük mehmanxana vardı. Sahibi bütün 
imkanlarını səfərbər edərək, ona işgüzar, standartlaşdırılmış və fövqəladə müasir görkəm vermişdi. 
Nautilusla Zenit arasında yeganə mühüm fərq onda idi ki, həm burada, həm də orada küçələr eyni cür 
görünsələr də, Nautilusda onlar daha qısf idilər. 
Nautilusu tərif etmək ona görə çətindir ki, hələ də qərar verilməyib: o nədir – çox böyük kənd, yoxsa çox 
balaca şəhər?! Burada elə evlər var ki, sürücü saxlayır və Bakkardi kokteyllərinə qonaq edirlər… Amma 
avqust axşamlarında bir neçə sakindən başqa hər kəs artırmada pencəksiz otururdu... Onmərtəbəli 
binada cürbəcür kantorların arasında ilinin beş ayını Monparnass kafelərində keçirən gənc bir qadının 
nəşr etdiyi "Yeni proza" jurnalının redaksiyası yerləşir… Qarşıda isə ağcaqayınlar altında qədimdən qalma 
bir ev ucalır… Onun önündə kombinezonlu fermerləri şəhərə gətirən furqonlar və "ford"lar cərgə ilə 
düzülüb.  
Ayova öz məhsuldar torpağı, savadsızlığın aşağı dərəcəsi, yerli ağ əhalinin və bütün Birləşmiş Ştatlarda 
avtomobil sahiblərinin sayının yüksək faizi ilə məşhurdur, Nautilus isə Ayovada yerləşən ən çox Ayovaya 
bənzər şəhərdir. Altmış yaşından çox yaşı olan hər üç şəhərlidən biri lovğalana bilər ki, qışı Kaliforniyada 
keçirib. Ya da payaya nal keçirmək üzrə pasadenli çempionu və miss Meri Pikforda hindtoyuğu aparan 
qadını görüb… 1912-ci ildə kino kraliçası milad bayramı süfrəsi arxasında bu hindtoyuğunu ləzzətlə 
yeyirmiş.  
Nautilus üçün qarşısında sıx qazon olan böyük evlər, hədsiz sayda qaraj və hündür kilsə qüllələri 
xarakterik idi. Bərəkətli çöllər şəhərin düz hüdudlarına qədər gəlib çıxırdı… Burada azsaylı fabriklər, tək-
tük dəmir yolları, fəhlələrin yoxsul evləri, az qala, qarğıdalı çölünün ortasında yerləşirdi. Nautilus 
poladdan külək dəyirmanı və kənd təsərrüfatı alətləri istehsal edir (məşhur "Marqaritka" peyin 
dağıdanını da əlavə edək). Çörək məhsullarından isə "Qarğıdalı tozu" burada hazırlanır – ayovalının ən 
sevimli səhər yeməyi. Şəhər bundan başqa, kərpic də istehsal edir, məişət mallarının topdansatış 
ticarətini aparır və Qarğıdalı zonasının Kooperativ Sığorta Cəmiyyətinin baş qərargahına sığınacaq verir. 
Ən kiçik, amma eyni zamanda, ən qədim müəssisələrdən biri iki yüz on yeddi tələbəsi və on altı müəllimi 
(onlardan on biri xristian kilsəsinin keşişləri idilər) olan Maqford xristian kolleci idi. Məşhur doktor Tom 
Bisseks burada futbol üzrə məşqçi, sanitar direktor və gigiyena, kimya, fizika, həmçinin fransız və alman 
dilləri üzrə professor idi. Stenoqrafiya və fortepiano şöbələri Nautilusun sərhədlərindən uzaqlarda da 
məşhur idi. Və bir dəfə – düzdür, bu artıq bir neçə il bundan əvvəl baş vermişdi – Maqford Qrinnel-
kollecin beysbol komandasını on bir-beş hesabı ilə məğlub etmişdi. Maqford-kollec bir dəfə də olsun öz 
adını Darvin biologiyasının tədrisi ilə bağlı dedi-qodularla ləkələməmişdi. Kollecdə hələ ki, biologiyanın 
tədris proqramına salınması fikrinə heç düşməmişdilər də. 
 
2 
 
Martin Leoranı Simz-hauzda, Nautilusun dəbdən düşmüş mehmanxanasında qoydu, özü isə Xalq 
Səhiyyəsi Şöbəsinin direktoru doktor Pikkerbonun yanına yollandı. 
Şöbə dalanda, göbələk şəkilli evin – Siti-hollun yarımzirzəmi mərtəbəsində yerləşirdi. Martin tutqun 
qəbul otağına daxil olduğu vaxt onu stenoqrafçı qız və iki tibb bacısı böyük hörmətlə qarşıladılar. Onların 
cikkiltisi içində ("Doktor, yaxşımı gəlib çatdınız? Doktor Pikkerbo sizi sabahdan tez görməyə ümid 
etmirdi, doktor. Missis Erousmit sizinlədir, doktor?") Pikkerbo bomba kimi içəri girdi və salamlar 
yağdırmağa başladı. 
Doktor Almus Pikkerbonun qırx yeddi yaşı var idi. O, Maqford-kolleci və Vassauda tibb fakültəsini 
bitirmişdi. Öz xarici görünüşü ilə bir balaca prezident Teodor Ruzvelti xatırladırdı. Eyni qıvraq qədd-
qamət, eyni cod tüklü bığlar bu oxşarlığı, sanki, qəsdən nəzərə çarpdırırdı. O, sadəcə, adi qaydada 
danışmağın nə demək olduğunu bilmirdi: o ya guruldayır, ya da nitq söyləyirdi. 
Pikkerbo Martini bütün kollecin "xor salamlaşması" kimi səslənən dörd dəfə təkrar etdiyi "əla!" sözü ilə 
qarşıladı, sonra bütün şöbədən keçirərək öz şəxsi kabinetinə apardı, siqara qonaq etdi və təlaşsız kişi 
təmkini ilə söhbətə başladı: 
– Doktor, sizin kimi elmə meyilli insanı işə qəbul edəcəyimə görə xoşbəxtəm. Amma bu o demək deyil ki, 
mən özümü bunlardan tamamilə məhrum sayıram. Əksinə, bir qayda olaraq müəyyən zamanlarda elmlə 
məşğul oluram, yeri gəlmişkən, elə elmi tədqiqatlarla da… Onların müəyyən bir payı olmasaydı, sağlam 
yaşayış uğrunda hətta ən coşqun səlib müharibələri belə çətin ki, uğurla nəticələnərdi. 
Bu, uzun bir mühazirəyə müqəddimə kimi səslənirdi. Martin kresloda yerini rahatladı. O, tərəddüdlə 
siqar çəkməyin uyğun olub-olmadığını fikirləşdi, amma qərara gəldi ki,  bu, daha maraqlı görünməyə 
kömək edəcək.  
– Amma bu, güman edirəm, məndəki temperamentlə bağlıdır. Tez-tez ümid edirdim ki, – lovğalanmaq 
mənə yad  xüsusiyyətdir, – ola bilər, ali qüvvələr mənə xalq sağlamlığının qorunmasının xeyri üçün 
genişlənməkdə olan böyük və dəyişməz ümumdünya hərəkatının Ruzvelti və Lonqfellosu olmaq kimi 
qismət yazıblar… Sizin siqar zəif deyil ki, doktor? Ya da, bəlkə, "xalq səhiyyəsinin Lonqfellosu" deyil, 
"Kiplinqi" demək daha yaxşı olardı. Çünki gözəl bəndlərin bir yığın sırasına və bizim Kembric Müdirliyinin 
mənəvi ucalığına baxmayaraq, onun poeziyasında Kiplinqdə olan vüsət, güc yoxdur.  
Güman edirəm ki, siz mənimlə razısınız, ya da razı ola bilərsiniz. Şəhərdəki işimizin bəhrəsini və 
"Sağlamlığını yaxşılaşdır" ideyasını necə böyük uğurla satdığımızı görsəydiniz… O zaman bilərsiniz ki, 
dünya həqiqətən ilhamlanmış, qocaq rəhbər qədər heç nəyə belə möhtac deyil. Elə bir rəhbərə ki, qala 
kimi möhkəm və güclü kütlənin arasında boy verə bilsin… Belə deyək, bizim hərəkatın Billi Sandisində bu 
xüsusiyyət var… O, lazım olan şəkildə sensasiyadan və xristian moizəçisindən istifadə etməyi bacarır və 
insanları onların kütlüyündən istifadə edərək hərəkətə gətirir. Qəzetlər…. Onlar məni çox böyük 
yevangelist və xristian moizəçisi Bill Sandi ilə müqayisə edərək yaltaqlanırlar… Hərdən də iddia edirlər ki, 
guya, mən həddindən artıq sensasiya dalınca qaçıram. Ha-ha! Onlar başa düşsəydilər… Bədbəxtlik 
ondadır ki, mən sensasiya dalınca lazım olduğu qədər qaçmıram! Bununla belə, əlləşirəm, çalışıram!... 
Baxın! Bu, plakatdır. Onu mənim qızım Orxideya çəkib, şeirlər isə mənimdir… Mənim şəxsi təvazökar 
əsərlərim… Sizi əmin etməyə cəsarət edirəm ki, onlardan hər yerdə və hər tərəfdə sitat gətirirlər. 
Daha bir plakat! Ola bilsin az əhəmiyyət daşıyır; amma burada hədsiz ümumiləşdirilmələrə canatma 
yoxdur… Amma bunun balalarının sağlamlığına bilərəkdən etinasızlıq göstərməyən analara necə təsir 
etdiyini ağlınıza belə gətirməzsiniz.  Amma onlara yol göstərmək, bəzən hətta qamçılamaq da lazım gəlir. 
Belə olduqda, bir plakat onları fikirləşməyə vadar edir: 
"Əmzik şüşəsini qaynat – bu, xalis həqiqətdir – yoxsa qızın üçün o dünyaya bilet almalı olacaqsan".  
Mənim bəzi şeirlərimi – mən onları çox yox,  cəmi beş dəqiqəyə yazıram – yüksək qiymətləndirilirlər. Bir 
gün boş vaxtınız olanda, bu qəzetlərdən kəsilmiş hissələrin yapışdırıldığı alboma baxarsınız. Sadəcə, 
görmək üçün, doktor… Görün ki, hərəkatı müasir və elmi metodlarla aparmaqla nələr əldə etmək olar. 
Baxın, bu alkoqol əleyhinə mitinq haqqındadır, onu mən De-Moynda aparmışam. Zal ağzına qədər dolu 
idi və mən onu idarə edirdim: hamı bir nəfər kimi ayağa qalxmışdı… O zaman mən əlimdə olan 
rəqəmlərlə sübut etdim ki, dəliliyin doxsan üç faizinin səbəbi əyyaşlıqdır.  Ya da belə bir misal… Düzdür, 
bunun sağlamlığın qorunmasına birbaşa aidiyyatı yoxdur, amma cəmiyyətin rifahını hədəf seçmiş 
istənilən bir hərəkata qoşulmaq üçün sizin necə böyük imkanlarınız olduğunu əyani şəkildə göstərir...  
O yeni bir qəzet kəsiyi çıxartdı. Karandaş və qələmlə çəkilmiş karikaturanın altında (şəkildə balaca 
bədənin üzərində nəhəng bığlı baş çəkilmişdi) belə bir yazı gözə girirdi: 
 
DOK PİKKERBO – EVANGELİN MAHALININ BAYRAQDARI "KİLSƏYƏ GEDİN" ŞÜARI ALTINDA BÖYÜK 
NÜMAYİŞƏ RƏHBƏRLİK EDİR. 
 
Pikkerbo baxdı və xatirələrə daldı: 
– Çox gözəl mitinq idi! Biz mahal üzrə kilsəyə gedənlərin sayını on yeddi faiz artırmışdıq! Ah, doktor, siz 
Uinnemakda oxumusunuz, Zenitdə təcrübə keçmisiniz, elə deyil? Onda bu, sizi maraqlandırmalıdır. 
Baxın, Zenitin "Advokat-tayms" qəzetindən kəsilib. Çam Frinkin şeiri… Belə düşünürəm ki, siz mənimlə 
razılaşacaqsınız… O, bizim çox böyük və şübhəsiz ki, populyar şairlərimiz Eddi Qest və Uot Meysonla eyni 
cərgədə dayanır. Buradan da açıq-aydın bəlli olur ki, Amerika xalqı qətiyyən ədəbi zövqün 
çatışmazlığından əziyyət çəkmir. Sevimli qoca Çam! Mən o zaman Zenitə konqreqasiya bazar 
məktəblərinin ümumamerika qurultayında "Sağlamlıq – bizim mənəvi borcumuzdur" mövzusunda 
məruzə etmək üçün getmişdim – özüm də, konqreqasionolistəm axı... Və budur, Çam mənim haqqımda 
bu şeiri yazıb: 
Zenitdən salamlar, yüz dəfə salamlar, 
O Almus, o Pikkerbo, dostum və qardaşım! 
Möhkəm, qüvvətli döyüşçü, 
Həkim və tərənnümçü... 
O, şirdən mərddir,  
kuquardan  cəsarətlidir. 
Qibrialtar qayası kimi  
sağlamlığın keşiyində durub. 
O, faktlara, rəqəmlərə, qafiyələrə qalib gəlir. 
Çoxdanışan doktor Pikkerbo birdən utandı. 
– Bəlkə də, bütün bunları hamıya və hər kəsə göstərmək düzgün deyil. Amma mən belə orijinallığı, belə 
poetik coşqunluğu ilə seçilən şeiri oxuyanda əmin oluram ki, yazdığım cızma-qaralar səhiyyə işinə nə 
qədər kömək göstərsə də, şeir deyillər. Heç mən də şair deyiləm. Qoy mənim bu mənəvi övladlarım 
insanlara gigiyena öyrətsin, minlərlə qiymətli ömürün qurtuluşu üçün öz xidmətlərini təklif etsinlər. 
Amma onları Çam Frinkin şeirləri ilə müqayisə etsək, məlum olur ki, onlar ədəbiyyat deyillər. Bəli, mən 
məmur postunda olan sadə, təvazökar bir aliməm.  
Bununla belə, siz indi görəcəksiniz ki, şeirlərimdən bir necəsi öz qəribəliyi, ağırlığı və ahəngdarlığı ilə 
ürəkləri fəth edir. Onları oxuduqdan sonra səhlənkar adamlar səkilərə tüpürmək xasiyyətini tərgidir. Bu 
şeirlər onları möhtəşəm təbiətin qoynuna çağırır. Təbiətdə onlar ciyərlərini azon qazı ilə doldurur və 
ibtidai insanların sağlam həyatını yaşayırlar. Yəqin ki, bu yaxınlarda əsasını qoyduğum jurnalın birinci 
nömrəsinə nəzər salmaq sizin üçün maraqlı olar. Mənə dəqiq məlumdur ki, bir çox qəzetlərin 
redaktorları məqsədli şəkildə ondan məqalələr götürərək yenidən çap edirlər. Bu yolla bizim əhəmiyyətli 
işimizə həm kömək edir, həm də mənim nəşrimi reklam etmiş olurlar 
O, Martinə "Pikkerbo həftəbecəri" sərlövhəli kiçik kitab təqdim etdi. 
"Həftəbecər"in şeirlərində və aforizmlərində yaxşı sağlamlığı, yaxşı yolları, yaxşı məvacibi və ədəb 
qaydalarının yeganə standartını təqdim edirdilər. Doktor Pikkerbo öz həkim göstərişlərini bir vaxtlar 
müqəddəs Ayra Xinklinin "Diqamma Pi"ni qorxuya salan statistik rəqəmlərinə bənzəyən inandırıcı 
rəqəmlərlə möhkəmləndirirdi. Beləliklə, bir məqalədə bildirilirdi ki, Ontario, Tennessi və Cənubi 
Vayominqoda 1812-ci ildə öz arvadları ilə boşanan ərlərdən böyük əksəriyyəti – əlli üç faizi! – gündə bir 
stəkandan az olmayaraq viski içir. 
Bu xəbərdarlıq hələ Martinin beyninə çatmamışdı ki, Pikkerbo onun əlindən "Həftəbecər"i aldı və 
qorxmuş məktəbli kimi ucadan qışqırdı: 
– Davamını oxumağa dəyməz: burada mən hər cür cəfəngiyat yazmışam. Günlərin birində… sonra 
baxarsınız. Amma, bax, bu ikinci albom bizim işimizdə insanın nələrə nail ola biləcəyinin göstəricisi kimi 
sizə maraqlı görünə bilər.  
Martin sərlövhələri gözdən keçirərək əmin olurdu ki, doktor Pikkerbonun necə geniş populyarlığa malik 
olduğunu indiyə kimi aydın təsəvvür etməyib. Məlum oldu ki, o, Avoyada ilk Rotarian Klubunun banisi, 
Nautilusda Conatan Edvards adına Konqreqasional bazar məktəbinin inspektoru; "Mokasin" xizək-turizm 
klubunun, Qərb məmləkətinin Keqel klubunun və Ruzvelt adına 1912-ci il klubunun sədri; Gimnastika 
cəmiyyətinin, Meşədə Yaşayan Adamların, Sığınların, Masonların, Qəribə Adamların, Kolumb 
Cəngavərlərinin, B”nan B-rit və GİXA – Birləşdirilmiş Səyahət Bürosunun müdiridir. Eyni zamanda, 
"Bibiliya"dan həddindən artıq çox sayda şeirlərin əzbərdən oxunuşuna və Conatan Edvards adına 
böyüklər üçün "Bibliya" məktəbinin təşkil etdiyi Bədrlənmiş Ay Gecəsində ən yaxşı İrlandiya ciqasını ifa 
etdiyinə görə mükafatlar alıb.  
Martin onu da öyrəndi ki, doktor Pikkerbo Nautilusda "İyirminci Əsr Klubu"nun üzvlərinə "Amerika 
doktorunun Köhnə Avropaya səyahəti" haqqında və Maqford-Kollecinin Yetişdirmələri Assosiasiyanının 
üzvlərinə "Köhnə Maqforda bütün qamətilə amerikalı olan futbol məşqçisi tələb olunur" mövzusunda 
məruzə oxuyub. 
Amma Nautilusun sərhədlərindən kənarda da Pikkerbo gurultu ilə öz mövcudluğunu elan edibmiş. 
Toledo şəhərinin Ticarət Palatasının həftəlik səhər yeməyində o, bu mövzuda nitq söyləyib: "Sağlamlıq 
nə qədər çoxdursa, gəlir də bir o qədər çoxdur". Pikkerbo Şəhərkənarı Tramvay Rabitəsi Uiçit 
Ümumamerika Şurasının iclas iştirakçılarını bu məsələ ilə bağlı maarifləndirib – "Tramvay işçilərinin 
gigiyenasının əsasları". Detroyt avtomobil zavodunun yeddi min altı yüz fəhləsi onun "Əvvəlcə sağlamlıq 
və təhlükəsizlik texnikası! Sərxoşluq isə heç vaxt!" məruzəsini dinləyib. Vaterlooda böyük konfrans 
zamanı isə Pikkerbo Ayovada ilk rom əleyhdarlarının dəstəsinin təşkil olunmasına kömək edib. 
Qəzetlər, müəssisə jurnalları və bir rezin sənayesinin həftəlik qəzeti ona məqalələr və baş məqalələr həsr 
edərək öz səhifələrini doktor Pikkerbonun, gümrah xanımının və səkkiz şux qızının şəkilləri ilə bəzəmişdi. 
Bu şəkillər gah Kanada qış kostyumlarında qarın və buz sırsırasının arasında, gah yüngül, amma ciddi 
geyimlərdə həyətdə tennis oynadıqları zaman, gah da Şimali Minnesotanın şam ağaclarının fonunda nə 
olduğu bilinməyən geyimlərdə vetçina qızartdıqları yerdə çəkilmişdi.  
Martin dəhşətli dərəcədə getmək və dincəlmək istəyirdi. 
        Sim-hauza piyada qayıtdı. Ona aydın idi: doktor Pikkerborun hansısa islahat naminə mübarizə 
aparması faktının özü mədəni insan üçün ondan qaçmağa yetərli səbəbdir.  
Bu fikrə gəlib çatan kimi Martin öz ağzından vurdu və özünü qınadı ki, ləyaqətli insanların qarşısında 
təkəbbür göstərmək onun köhnə adətidir… İflas. Qərarsızlıq. Əvvəlcə universitetdə, sonra xüsusi 
təcrübədə, sonra sanitariya sahəsində verdiyi bacarıqsız sərəncamlarda… İndi yenə də? 
Martin özünü əmin etməyə çalışırdı: "Pikkerbonun enerjisi və alicənablığı Maks Qotlibin elmi kəşflərini 
geniş kütlələrə çatdırmaq üçün gərəkli ola bilər. Mənim nəyimə lazımdır ki, Pikkerbo bazar 
məktəblərinin, qəyyumlarının və digər gicbəsərlərin konfranslarında gözə kül üfürür, ya yox?! Təki o, 
məni rahat buraxsın və laboratoriyada öz işimi görmək, bir də süd fermalarına nəzarət etmək üçün 
imkan versin". 
O, özündə ruh yüksəkliyi yaratdı və şən, gümrah halda, gələcəyə ümidlə mehmanxananın hündür tavanlı 
köhnə otağına  daxil oldu. Pəncərənin qarşısındakı yırğalanan kürsüdə Leora əyləşmişdi. 
– Hə, necədir? – o soruşdu. 
– Çox yaxşı, məni yaxşı qarşıladılar. Biz sabah axşam nahara dəvət edilmişik. 
– O, necə adamdır? 
– Çox güclü optimistdir. İstədiyinə nail olmağı bacarır, o…. Oh, Leora, doğrudanmı, mən yenə də 
deyingən, yolagetməz bir adam olacağam? 
Martin üzünü Leoranın dizləri arasında gizlətdi və onun sevgisinə qısıldı… Boşboğaz kabusların 
dünyasında yeganə reallıq olan sevgiyə… 
 
3 
 
Toranlığın düşməsi ilə qalxan külək  onların pəncərəsi qarşısında ucalan ağcaqayınları xışıldatmağa 
başladı… Və Nautilusun ədəbli sakinlərinin öz "ford"larında evlərinə şam etməyə yollandıqları vaxt Leora 
Martini güclə yola gətirə bildi: Pikkerbo öz hay-küyü ilə ona işləməyə mane olmayacaq və onlar qətiyyən 
bütün ömürləri boyunca Nautilusda qalmayacaqlar. Sonra Leora şəfqətlə onu sevdiyini söylədi. 
Onlar şam etmək üçün aşağı endilər. Qarğıdalı unundan bişirilmiş aladilərdən və Leoranın dadsız 
yeməklərindən sonra çoxlu qəlyanaltıdan ibarət mühafizəkar ayovi süfrəsi onlar üçün heç də maraqsız 
deyildi. Sonra əl-ələ tutaraq kinoya getdilər.  Bu vaxt onlar  tamamilə məmnun idilər.  
Növbəti gün doktor Pikkerbo çox məşğul idi, ona görə də daha az danışdı. O, sadəcə, Martini görəcəyi 
işin təfərrüatı ilə tanış etdi.  
Martinin özü isə, kəsilmiş barmaqlar və xəstə qulaqlar ilə əlləşməkdən qurtularaq, sadəlövhcəsinə 
təsəvvür edirdi ki, laboratoriyada sevincli günlər keçirəcək və yalnız sanitariyanın tələblərini qəbul 
etməyən fabrik sahibləri ilə mübarizə aparmaq üçün oradan çıxacaq. Amma çox tez yəqin etdi ki, 
görəcəyi işin mahiyyətini dəqiqliklə müəyyən etmək mümkün deyil: hər işlə bir az məşğul olmaq lazım 
gələcəkdi. Bu işləri isə onun üçün doktor Pikkerbo, qəzetlər, yaxud da Nautilusun qarşıya çıxan ilk sakini 
diktə edə bilərdi.  
O, kanalizasiyadan yayılan qoxudan tutmuş qonşularda təşkil olunan pivə şənliklərinə qədər hər şeydən 
şikayət edən deyingən seçiciləri sakitləşdirməli idi. İşçi qız deyil, işləyən qəşəng qız  təsiri bağışlayan 
dəymədüşər stenoqrafçı qadına korrespondensiya kantorunda hər şeyi diktə etmək lazım gəlirdi. 
Bunlardan əlavə, qəzetlərə material təqdim etmək; kağızlar üçün sancaq, döşəmə üçün mastika və 
hesabat üçün blanklar almaq… Hamısını da nə qədər  mümkünsə, ucuz qiymətlə… Şəhər xəstəxanasının 
yarım əməkhaqqına işləyən iki həkiminə lazım gəldikdə kömək etmək; tibb bacılarına və iki sanitar 
inspektora rəhbərlik etmək; tullantıların daşınmasını həyata keçirən şirkətlə ağızlaşmaq; səkiyə 
tüpürənləri həbs etmək, ya da heç olmasa, dərsini vermək; "ford"la uçaraq keçici xəstəliklərin peyda 
olduğu evlərin divarlarına plakatlar yapışdırmaq; Vladivastokdan Pataqoniyaya qədər yayılmış 
epidemiyanı zabitəli alim nəzərləri ilə müşahidə etmək və bu epidemiyaların Nautilusa yaxınlaşmasına, 
şəhərin işgüzar həyatında qarışıqlıq yaradaraq torpaq sahiblərini öldürməsinə yol verməmək (məlum 
deyil, hansı şəkildə)…  
Bəzi laboratoriya işləri də olacaqdı: südün analizi, Vasserman vaksinlərinin hazırlanması, difteritin 
yoxlanılması və s. 
– Hər şey aydındır, – onlar Pikkerbonun evinə getmək üçün geyindikləri zaman Leora söylədi, – bu iş 
səndən sutka ərzində iyirmi səkkiz saatdan çox vaxt tələb edəcək. Yerdə qalan vaxtı isə elmi işinə sərf 
etmək üçün lütfkarlıq edib imkan verəcəklər… Təbii ki,  kimsə mane olmazsa. 
 
4 
 
Doktor Pikkerbonun və missis Almus Pikkerbonun qüllələr ucalan Qərb tərəfdə yerləşən evi qədim qəsrə 
bənzəyirdi. Bu, qülləciklərlə, tor yelləncəklər və mamır bağlanmış qollu-budaqlı ağaclarla, seyrək qazon 
və bir qədər rütubətli çardaqla, bir də təpəsinə qədər dəmir millərlə dolu olan köhnə və xudmani bir ev 
idi.   
Martinlə Leora salamlamaların, bir də qızların içində itib-batdılar. Gözəl-göyçək gənc Orxideyadan 
tutmuş beş yaşlı əkiz qızlara qədər səkkiz gənc Pikkerbo hər şeyi bilmək həvəsi ilə köpük kimi onların 
üstlərinə axıb tökülür və hamısı birdən danışmağa çalışırdılar. 
Evin sahibəsi olan kök qadın qayğıkeş, sakit görkəm almışdı. Onun hər şeyin lazım olduğundan da artıq öz 
qaydası ilə getdiyinə əminliyi  dünyada lazım olduğundan da pis şəkildə gedən işlərin olduğu fikriylə 
daimi mübarizədə idi. Pikkerbo nasos kimi Martinin əlini silkələdiyi vaxt o, Leora ilə öpüşüb-görüşdü. 
Pikkerbonun xüsusi salamlaşma qaydası vardı – baş barmağını  ürəkdən və çox ağrılı şəkildə əlin içinə 
basmaq. 
Pikkerbo o dəqiqə Ailə Yuvası haqqında nitqi ilə səkkiz qızının səsini batırdı.  
– Bu da sizə sağlam ailənin canlı nümunəsi. Bu qamətli sağlam qızlara baxın, Erousmit. Öz həyatlarında 
bir gün belə xəstələnməyiblər. Düzdü, bəzi nadir istisnalar var. Onların anaları miqrendən əziyyət çəkirsə, 
bunu gənc yaşlarından pəhrizə etinasızlıq göstərməsinin ayağına yazmaq lazımdır. Çünki onun atası, 
düzdür, kilsə ağsaqqalı və möhtərəm centlmenlərdən biri olub, hətta centlmenlik nümunəsi də demək 
olar…  Nataniel Maqfordun dostu idi.  Maqforda biz yalnız Maqford-kollecin əsasının qoymasına görə 
deyil, həm də müasir tərəqqimizin əsasını təşkil edən vicdan və əməksevərlik vəsiyyətinə görə borcluyuq. 
Amma o pəhriz və sanitariya haqqında heç bir təsəvvürə malik deyildi. Mən həmişə güman edirdim ki… 
Sonra qonaqlara evin qızlarını təqdim etdilər: Orxideya, Verbena, Roza, Jonkiliya, Qiasinta, Narsiss və 
əkizlər Akasiya və Qladiola. 
Missis Pikkerbo köksünü ötürdü: 
– Mənə elə gəlir ki, onları mənim xəzinəm adlandırmaq həddindən artıq bayağı olardı. Hər yoldan ötənin 
və hər rast gəldiyimiz insanın istifadə etdiyi cür  duzsuz  ibarələri xoşlamıram, amma bizim qızlarımız ana 
üçün həqiqətən də xəzinədir. Bəzən doktorla birlikdə təəssüf edirik… Aydındır ki, biz onlara çiçək adları 
verməyə başlamışdıqsa, davam etdirmək lazım idi… Amma o vaxt onlara qiymətli daş-qaş adları vermək 
ağlımıza gəlsəydi… Bir düşünün, necə qəşəng adlar seçmək olardı: Aqata, Kameya, Sardoniks, Berill, 
Topoz, Ametist, Zümrüd, Xrizopraz … O, necə adlanır, Xrizopraz, elə? Yoxsa Xrizotil?... 
Amma insanlar onsuz da uğurlu ad seçməyimizə görə bizi təbrik edirlər. Bilirsiniz, qızlarımız, doğrudan 
da, məşhurdular: qəzetlər həmişə onların şəkillərini dərc edir… Hətta bizim özümüzün şəxsi "Pikkerbo 
ailəsi" beysbol komandamız var. Ancaq indi doktor özü oynamaq məcburiyyətində qalır, çünki mən bir az 
kökəlmişəm… 
Qızlar bir-birindən ancaq yaşlarına görə seçilirdilər. Hamısı qırmızıyanaq, ağbəniz, qəşəng, hərarətli və 
məlahətli idi. Onlar sadəcə, ismətli deyildilər, həm də qabarıq bir əxlaqa malik idilər. Səkkizi də 
Konqreqasional məktəbə gedirdi… Səkkizi də ya GİXA-ya, ya da qerlskauta daxil idi. Hamısı seyrə çıxmağı 
çox sevirdi. Beş yaşlı əkizlərdən başqa, hamısı duruxmadan alkoqolun zərəri haqqında yeni statistik 
məlumatları əzbər söyləyirdi.  
– Doğrudan da, – Doktor Pikkerbo dedi, – biz düşünürük ki, bizim quşcuğazlar qeyri-adi uşaqlardılar. 
– Şübhəsiz! – Martin, nəhayət, özünü söz deməyə məcbur etdi. 
– Amma son dərəcə gözəl olan bilirsinizmi nədir?! Onlar mənə "Mens Sano in Corpus Sano"  ideyasını 
yaymağa kömək edirlər. Biz missis Pikkerbo ilə birlikdə onlara evdə, tamaşaçılar qarşısında xorla oxumağı 
öyrətmişik və onları bir təşkilat kimi "Sağlamlıq Okteti" adlandırmışıq. 
– Doğrudan? – Leora Martinin nitq qabiliyyətini tamamilə itirdiyini gördükdə dillənməli oldu. 
– Bəli… Və mən qəbirə getməmişdən əvvəl ümid edirəm ki, "Sağlamlıq" adını bizim bütün qədim 
Amerikada populyar edəcəyəm. Amerikanın bu ucundan ta o ucuna kimi.  Siz özünüz görəcəksiniz ki, 
neçə-neçə gənc xoşbəxt qadın bu qanadlı xəbəri ölkənin ən qaranlıq guşəsinə daşıyacaq. "Sağlamlıq" 
kütləsi! Gözəl, ismətli, ruh yüksəkliyi ilə alışan, basketbolu çox gözəl oynayan qadınlar! Sizə deyirəm də, 
onlar tənbəlləri və inadkarları hərəkətə gətirə biləcəklər. Əxlaqsızlar və ağzıpərtovlar onların qarşısında 
xəcalət çəkəcək və əxlaq yoluna qədəm qoyacaqlar.  
Əlbəttə, vacib işdir və mən özüm birinci olaraq bu ideyanın tərəfdarlarından biri kimi çıxış etmişəm… 
Məqsəd də Vaşinqton kabinetində Səhiyyə naziri vəzifəsini təsis etmək və Yevgenikdə… 
Natiqlik istedadının bu yüksələn dalğası onları ağlasığmaz nahardan keçirdi. Gülər üzlə danışa-danışa: 
"Boş verin, boş verin, dostum, əlavədən imtina etmək olmaz, siz buradasınız – Qonaqpərvərliyin 
İqamətgahında!" – deyə Pikkerbo Martin və Leoraya qızarmış ördək, şəkərə batırılmış batat və ətli piroq 
sırışdırırdı. Onlarsa özlərini lap xəstə kimi hiss edərək gözləri bərəlsə də, dillənmirdilər. Pikkerbonun isə 
heç nə vecinə deyildi. Ördəyi doğrayıb, piroqu yeyərək natiqliyinə davam edirdi. Və bu, qoz ağacından 
bufet qoyulmuş, Qofmanın əsəri olan İsa və Reminqtonun fırçasından çıxmış kovboy tablolarının asıldığı 
yemək otağı duman içində yoxa çıxıb onu natiqlik kürsüsündə tənha qoyana kimi davam etdi…  
Bununla belə, o heç də həmişə göylərdə uçmurdu.  
– Doktor Erousmit, sizə deyirəm də, bu şəhərin sakinlərinin sağlam və işgüzar olması üçün çalışmağımıhz 
və pul qazana bilməyimiz bizim xoşbəxtliyimizdir.  Mən şəxsi təcrübə ilə ildə on min yığa bilərdim. Hətta  
mənə deyirlər  ki, reklam sahəsindəki uğurlarımla bundan da çox qazana bilərəm. Amma buna 
baxmayaraq, dörd min məvacib aldığıma görə xoşbəxtəm… Mənim əziz arvadım da, uşaqlarım da 
xoşbəxtdilər. Bir özünüz fikirləşin, biz elə bir işdə çalışırıq ki, orada təmizlikdən, ləyaqətdən və insanların 
qardaşlığından başqa heç nə ilə alver edə bilmərik! 
Martin görürdü ki, Pikkerbo tamamilə səmimi danışır. Elə bu səbəbdən də xəcalət hissi ona Leoranın 
əlindən tutub ilk yük qatarı ilə Nautilusdan qaçmağa imkan vermirdi. 
Nahardan sonra balaca qızlar arı balaları kimi Leoranı əhatəyə aldılar və bir-birinə aman vermədən ona 
nəvaziş göstərməyə başladılar. Martin isə əkizləri dizi üstünə almağa və onlara nağıl danışmağa məcbur 
oldu. Əkizlər çox ağır idilər, amma fabulanın tapılması onlardan da ağır oldu. Qızları yatmağa 
göndərməmişdən əvvəl "Sağlamlıq Okteti" bütün heyəti ilə birlikdə məşhur sağlamlıq himnini oxudu 
(əlbəttə ki, sözləri doktor Almus Pikkerboya aid idi). Bu himni Martin hələ dəfələrlə Nautilusda keçirilən 
təntənəli ictimai tədbirlərdə eşitməli olacaqdı. Himn "Respublikaının hərbi himni"nin motivləri əsasında 
yazılmışdı, amma əkizlərin səsi güclü olduğundan və həddindən artıq bərk çıxdığından, təəssürat çox 
orijinal alınırdı. 
…Yatmağa yollanmamışdan əvvəl əkizlər bu yaxınlarda konqreqasional festivalda atalarının kiçik lirik 
şeirlərini necə oxuduqlarını da nümayiş etdirdilər. 
– İndi isə mənim əzizlərim, yatağa və lay-lay! – missis Pikkerbo söylədi, – Missis Erousmit, sizə elə gəlmir 
ki, onlar anadangəlmə aktrisadılar? Tamaşaçılardan qətiyyən çəkinmirlər… Özləri də sənətlə belə 
maraqlanırlar…  Brodvey olmasa da, ola bilsin, Nyu-yorkun başqa teatrları onları öz sıralarına dəvət 
etmək istədilər. Bəlkə də, bizim səhnəmizi zənginləşdirmək onlara qismət oldu. Hə, gözəllərim, marş! 
Anaları otaqda olmadığı vaxt digər qızlar kiçik musiqi proqramı nümayiş etdirdilər. 
Yaşına  görə ikinci olan Verbena Şaminadanın pyesini ifa etdi ("Biz hamımız, əlbəttə ki, musiqini sevirik və 
onu yerli əhali arasında təbliğ edirik, amma bütün ailənin içərisində, ola bilsin, yalnız Verbi həqiqi musiqi 
istedadına malikdir"). Lakin ən gözlənilməz nömrə Orxideyanın kornetdə solo ifası idi. 
Martin Leoranın üzünə baxmağa cəsarət etmirdi. O, kornetdəki ifadan təsirlənməmişdi? Qətiyyən yox; 
Elk-Milzdə, Uitsilvaniyada, hətta nə qədər qəribə olsa da, Zenitdə belə, adi qadınlar hər addımda 
kornetdə solo nömrə ifa edirlər. Amma Martində elə təəssürat yaranmışdı ki, sanki, on illərdir dəlixanada 
yatır. 
"Mən bütün həyatım boyu belə sərxoş olmamışdım. Bir qurtum içib ayılmaq yerinə düşərdi", – deyə o, 
mənən əzab çəkirdi. Martin qaçış üçün əsəbi  və həyata keçirilməsi mümkün olmayan planlar qururdu. 
Amma edə bu zaman hələ də sakitləşmək bilməyən əkizlərin yanından qayıdan missis Pikkerbo arfanın 
arxasında əyləşdi. 
Gənclik təravətini itirmiş və yetərincə kök olan bu qadın çalarkən xəyallar aləminə qərq olurdu. Və 
Martin birdən-birə onu gənc, enerjili tibb fakültəsi tələbəsi Almus Pikkerbonu özünə məftun edən şən, 
dişi göyərçintək sevimli qız kimi təsəvvür etdi. O, əlbəttə ki, səksəninci illərin sonu doxsanıncı illərin 
əvvəllərində yaşayan sadəlövh, dinc Houells əsrinin tipik qızlarından biri idi. O zaman gənc insanlar 
əxlaqlı olur, kuroket  oynayır və bir ağızdan "Dinləmək o qədər xoş idi ki" mahnısını oxuyurdular. Qadın 
şənlik edirdi, artıq süstlükdən bir balaca özünə gəlmişdi.  
Amma axşam orgiyası hələ yenicə başlayırdı.  
Onlar ptijyö oynadılar – Martin bu oyuna nifrət edirdi, Leora isə həddindən artıq zəif idi. Tapmaca 
söylədilər. Bu oyunda isə Pikkerboya heç kim çatmazdı. O, arvadının şubasında döşəmədə oturararq buz 
parçası üzərində sürünən suitini təsvir etməyə çalışarkən misilsiz görünürdü. Sonra tapmacanı Martin, 
Orxideya və on doqquz yaşlı Qiasinta  təsvir etməli idilər. Elə çətinlik də həmin vaxt   yarandı.  
Orxideya kiçik bacıları kimi sadəlövhcəsinə şən idi, eyni şəkildə gülümsəyir, əl çalaraq atılıb-düşürdü. 
Onun on doqquz yaşı vardı – böyük qız idi. Şübhəsiz ki, məsum idi və Pikkerbonun israr etdiyi kimi, 
Əxlaqlı və Sağlam Oxunu sevirdi (o bunu çox tez-tez təkrar edirdi). Amma on doqquz yaşlı bu qız evli də 
olsa, gənc oğlanın məclisdə iştirakına laqeyd qala bilmirdi. 
O, "Su-dib" tapmacasını oynamaq qərarına gəldi. Tapmacada parisli dilənçi qadın pul dilənir, sonra isə 
çiçək dolu səbətin yanında suyun dibinə düşürdü. Orxideya yuxarı –  bəzənməyə çıxarkən Martinin 
qolundan sallandı. Həm də  bu vaxt hoppana-hoppana gedir və birnəfəsə danışırdı: 
– Ah, doktor, mən atamın sizin kimi gənc, bundan başqa həm də belə xoş görünüşlü köməkçisinin 
olacağına çox şadam. Ah, yoxsa pis bir şey söylədim? Amma ağlımda başqa heç nə yoxdur,  sadəcə, siz 
görünüşcə idmançıya oxşayırsınız. Direktorun əvvəlki köməkçisi isə – amma atama deməyin ha! –  qoca 
kaftar idi! 
Martin qarşısında qonur rəngli gözlər və səmimi qız dodaqları görürdü. Orxideya dilənçi qadın roluna 
girmək üçün zərif geniş paltar geyindiyi vaxt qızın biçimli ayaqları və gözəl döşləri də onun diqqətini 
çəkdi. Qız köhnə tanışına gülümsədiyi kimi ona gülümsədi və məhrəmanə söylədi: 
– Biz onlara göstərərik! Əminəm ki, siz çox gözəl aktyorsunuz! 
Tələsik pilləkənlə aşağı qaçarkən  Orxideya Martinin qoluna girdi, Martin isə  onun əlini öz əlinə aldı və 
dirsəyini sinəsinə sıxdı. Sonra da pərt olaraq diqqətçəkən bir tələskənliklə buraxdı. 
Öz evlilik günündən sonra Martin Leoraya sevgilisi, yoldaşı, köməkçisi kimi  elə bağlanmışdı ki, bəzən 
vaqonda qəşəng bir qıza diqqət etmək belə bu vaxta qədər onun üçün əsl ədəbsizlik idi. Amma 
Orxideyanın gənc çəhrayı şənliyi onu həyəcanlandıra bilmişdi. O,  qızdan canını qurtarmaq istəyirdi, eyni 
zamanda da ümid edirdi ki, qurtulmaq mümkün olmayacaq. Martin bu illər ərzində ilk dəfə olaraq 
Leoranın gözünün içinə baxmağa cəsarət edə bilmirdi.  
Sonra akrobatik oyunlar başladı; bu oyunlarda Orxideya xüsusi fərqlənirdi:  korset taxmır, rəqs etməyi 
sevir və Martini "Mənim kimi elə" oyunundakı çevikliyinə görə tərifləyirdi.  
Axşama yaxış Orxideyadan başqa bütün qızları yatmağa yolladılar və festival Pikkerbonun "Buxarı 
başında sakit elmi söhbət" adlandırdığı  şeylə, başqa sözlə, onun yaxşı yollar, kənd sanitariyası, siyasətdə 
ideallar və Səhiyyə Şöbələrində kağızların tikilməsi ilə bağlı fikirləri ilə başa çatdı. Bütün bu istirahət vaxtı 
Martin gördü ki, Orxideya onun saçlarını, ağzının cizgilərini, barmaqlarını nəzərdən keçirir… O, yenə də 
qızın zərif əllərini ovcunda saxlamaq istəyirdi. Hiss edirdi ki, bunun necə zərərsiz bir zövq olması ilə bağlı 
fikirlər təkrar-təkrar ağlına gəlir. 
Martin onu da görürdü ki, Leora onların hər ikisini müşahidə edir və bundan çox əzab çəkdi. Elə bu 
səbəbdən də Pikkerbonun dezinfeksiya edən vasitələrin qiyməti haqda fikirlərindən heç nə anlaya 
bilmədi. Pikkerbo öncəgörənlik etməyə başlayıb Nautilusdakı Xalq Səhiyyəsi Şöbəsinin on beş ildən sonra 
üç dəfə genişlənəcəyi, həm xəstəxana, həm də məktəb həkimlərinin bütöv maaşlı böyük ştatına malik 
olacağı və ola bilsin ki, şöbəyə doktor Erousmitin rəhbərlik edəcəyini söyləyəndə (həmin vaxt 
Pikkerbonun özü daha geniş meydanda başqa bir sirli və həddindən artıq maraqlı fəaliyyət sahəsinə 
keçəcəkdi),  Martin dodaqaltı mızıldanırdı: "Hə… bu… bu çox gözəl olacaq"… Sonra isə öz-özünə isə əlavə 
edirdi: "Lənətə gəlsin onu! Niyə bu qız məndən əl çəkmir axı?"  
Doqquzun yarısında o, artıq buradan qaçmaq haqqında ən böyük xoşbəxtlik kimi düşünürdü. Saat on 
ikidə isə həyəcanla və könülsüz olaraq Pikkerbo ailəsi ilə sağollaşdı. 
Onlar mehmanxanaya piyada qayıtdılar. Artıq Orxideyanı gözləri önündə görməyən və sərinlikdən  
canlanmış Martin qızı yaddan çıxardı və Nautilusdakı işi ilə bağlı problemlərdən danışmağa başladı: 
– Aman Allah, mənə elə gəlir ki, dözməyəcəyəm. Bu boşboğazın rəhbərliyi altında işləmək, özü də onun 
sərxoşluq haqqında gicbəsər şeirlərinə davam gətirmək?!.. 
– İnsafən, şeirləri pis deyildi, – Leora etiraz etdi. 
– Pis deyildi? Sən nə danışırsan? O, yəqin ki, Yer üzündə yaşayan bütün şairlərdən ən yaramazıdır. 
Epidemiologiyadan isə istənilən bir adamın heç bir şey öyrənmədən anladığından daha az başı çıxır. O ki 
qaldı… Klif Kloson bunu necə adlandırırdı… (yeri gəlmişkən, mən Klifin aqibətini bilmək istərdim: o iki ildir 
özü haqqında heç bir xəbər vermir) bu xristian ailə ocağına!... Oh, yaxşısı budur,  bir meyxana axtarıb 
tapaq və mehriban oğrularla bir az oturaq.  
Leora təkid etdi: 
– Mənə elə gəlir ki, o, ən azından, məharətlə baş girləyir. 
– Baş girləyir? Bu nə ifadədir belə? 
– Sənin ağzından qaçırdığın sözlərdən heç də pis deyil! Amma böyük qız korneti püfləməyə başlayanda – 
brrr! 
– Yaxşı, fərz edək ki… o çox gözəl çalırdı! 
– Marti, kornet elə bir alətdir ki, onda çalmaq ancaq mənim qardaşım kimilərə yaraşar. Sən doktorun 
şeirlərinə, mənim "girləyir" sözümə xor baxırsan! Amma bu ifanı bəyənirsən! Sən məndən pis olmasan 
da, ən azı mənim kimi mədəniyyətsiz kəndlisən! 
– Yaxşı, yaxşı, Leora, heç bilməzdim ki, sən belə boş-boş şeylərə görə əsəbiləşə bilərsən! Doğrudanmı, 
başa düşmürsən ki… Bilirsən, Pikkerbo kimi bir adam öz təlxəkliyi və məlumatsızlığı ilə səhiyyə işini, 
sadəcə, gülünc yerinə yetirir. O, aləmə car çəksə ki, təmiz hava xeyirlidir, onda mən nəinki pəncərəni 
açmayacağam, əksinə… O, bu sözlə həm məni, hə də hər bir ağıllı adamı pəncərəni bağlamağa vadar 
edəcək.  Ümumiyyətlə, məgər elm sözünü bu cəfəng qafiyəbazlığa, ya da sənin "şeir" adlandırdıqlarına 
tətbiq etmək hörmətsizlik deyil?! 
– Bilmək istəyirsinizsə, Martin Erousmit, sizin miss Orxideya ilə qaş-göz etməyinizi araşdırmaq fikrində 
deyiləm! Sən pillələri enərkən onu açıq-aşkar qucaqladın, sonra da bütün gecəni gözünü ona zillədin! Sən 
söyüş söyəndə, ya da qüssələnib sərxoş olanda  (o qədər də çox içmirsənsə) mən buna dözürəm. Amma 
mənə və Foksixeyə "inciməyin, xanımlar, amma təsadüfən xatırladım ki, sizin hər ikinizlə nişanlanmışam" 
dediyin səhər yeməyindən sonra… Həmin gündən sən mənimsən və mən heç kimə imkan vermərəm ki, 
bizim aramıza soxulsun. İcazə ver xatırladım ki, mən mağara qadınıyam, sənin Orxideyan isə öz əttökən 
təbəssümü və böyük ayaqları ilə…  Elə bilirsən onun sənin əlini necə sığalladığını görmədim? Orxideya! O, 
orxideya deyil, çaytikanıdır! 
– İnan ki, o səkkiz qızdan hansının Orxideya olduğunu heç xatırlamıram da. 
– Ufff! Deməli, sən onların səkkizi ilə də qucaqlaşmısan? Nəsə, cəhənnəmə ki! Ona görə dalaşmaq 
fikrində deyiləm! Mən, sadəcə, səni xəbərdar etmək istəyirdim, vəssalam. 
Martin Orxideya ilə heç vaxt eşqbazlıq etməyəcəyinə söz vermək, qısa, şən və inandırıcı sözlər axtarmaq 
üçün mehmanxananın vestibülündəki boş cəhdlərini, nəhayət, bir kənara qoyaraq donquldandı: 
– Etiraz etmirsənsə, mən bir az da gəzişərdim. Bu iş haqqında düşünməliyəm. 
O, gecəyarısından sonra həddindən artıq kədərli görünən və pis qoxuyan Simz-Hauz kontorunda əyləşdi. 
"Axmaq Pikkerbo! Elə onun üzünə deyərdim ki… Biz epidemiologiya, lap elə vərəm haqqında da heç nə 
bilmirik!" 
"Hər halda, sevimli qızdır! Orxideya! Doğrudan da, orxideyaya bənzəyir. Yox, həddindən artıq sağlamdır. 
Lap böyük uşaq kimidir; onunla gəzişmək yaxşı olardı! Sevimli! Məlahətli! Özünü elə aparırdı ki, sanki, 
mən yaşlı doktor yox, onun həmyaşıdıyam. Mən özümü necə lazımdırsa, elə də  aparacağam, amma… 
Onu bircə dəfə də olsa öpmək istərdim. Özü də əməlli-başlı! Mən onun xoşuna gəlirəm. Onun gözəl 
dodaqları var, lap..  lap qızılgül qönçəsinə bənzəyir". 
"Zavallı Leora! O, məni xeyli təəccübləndirdi! Qısqanır! Amma buna haqqı var! Yer üzündə heç bir kişi 
üçün qadın Linin olduğu kimi ola bilməz… Əzizim, məgər sən görmürsən ki… Dəli… On yeddi milyard 
Orxideyanın  başına fırlansam da, mən yalnız səni sevəcəyəm! Səndən başqa heç kimi və heç zaman!" 
"Mən aləmi dolaşıb hər cür çərən-pərən oxuya bilmərəm! Bu kiməsə xeyir verərsə… Amma belə bir şey 
hələ ki, görünmür. Yaşaya-yaşaya bütün bu şeyləri eşitmək məcburiyyətində qoymaqdansa,  yaxşısı 
budur, insanlara rahatca ölməyə imkan verəsən!" 
"Leora məni mədəniyyətsiz kəndli adlandırdı. İcazə verin deyim ki, xanım, mən ən azından incəsənət üzrə 
bakalavram… Bəlkə, qışda bu kəndlinin sizə hansı kitabları oxuduğunu xatırlayasınız?  Henri Ceyms… 
başqa müəlliflər… Ox, o haqlıdır! Mən büsbütün cahiləm! Əlimdə damcıtökən tuta bilirəm, aqar hazırlaya 
bilirəm, amma… hər halda, günlərin bir ünü mütləq Sondelius kimi səyahətə çıxacağam…" 
"Sondelius! Aman Allah! Mənə Pikkerbo ilə deyil, onunla işləmək qismət olsaydı, onun lap qulu da 
olardım". 
"Bəlkə, o da baş girləyir?!"  
"Mən necə dedim? Sondelius baş girləyir? Əcəb söz tapdım da?! Dəhşət!" 
"Lənət şeytana! İstədiyim sözü istədiyim kimi də deyəcəyəm! Mən Anqus kimi kübar vəzifəpərəst 
deyiləm. Sondelius da başqalarının qarşısında əyilir, halbuki o həmişə ən kübar cəmiyyətlərdə fırlanır". 
"Burada, Nautilusda mən elə məşğul olacağam ki, hətta oxumağa da vaxtım olmayacaq. Amma… Çətin ki, 
onlar burada çox oxuya bilsinlər… Burada yaxşı yaşayışın nə demək olduğunu bilən varlı adamlar daha 
çox olar. Gözəl geyimlər, teatrlar və bu kimi şeylər…" 
"Cəfəngiyatdır!" 
Martin çıxdı və gecə-gündüz işləyən səyyar qəlyanaltılardan birinə girdi, qaşqabağını sallayıb qəhvə içdi. 
Onun yanında, masanı əvəz edən uzun piştaxtanın arxasında, Corc Vaşinqtonun şəkli olan qırmızı şüşəli 
pəncərənin altında bir polismen əyləşmişdi. O, "Hamburq" kolbasalı buterbrodu çeynəyə-çeynəyə 
Martindən soruşdu: 
– Deyəsən, siz yeni doktorsunuz, Pikkerbonun köməkçisi? Sizi Siti-Hollda görmüşdüm. 
– Hə. Siz deyə bilərsiniz, şəhərdə… hm… Pikkerboya necə yanaşırlar? Heç olmasa, o, sizin özünüzün 
xoşuna gəlir, ya yox? Mənə açıq deyin, çünki mən işə yenicə başlayıram və… hm… Başa düşürsünüz də? 
Polismen ətli barmaqları ilə qaşığı fincanda saxlayaraq, qəhvədən bir qurtum içdi, sonra öz nitqinə 
başladı. Bu arada piydən parlayan  mülayim sifətli aşpaz mərhəmətlə başını bulayırdı. 
– Qısası, əməlli-başlı çərənçidir, amma kəlləlidir, fərasətli oğlandır! Yazı dili ilə danışır. Şeir də yazır… 
eşitmisiniz? Çox yaxşı yazır! Hə. Bizdə çoxları belə deyir: "Pikkerbo ancaq mahnı və rəqsin nə olduğunu 
yaxşı bilir!" Amma məncə, doktor, sizə də, mənə də kifayət edərdi ki, o, südə, çirkab quyularına nəzarət 
edəydi. Bir də uşaqların dişlərini mütəmadi təmizləməsinə. Amma bizim şəhərdə çox fərqli insanlar 
yaşayır… çirkli, tənbəl, avam immiqrantlar… Onları həmən bu gigiyenaya həvəsləndirmək lazımdır. Təki 
müxtəlif xəstəliklərə tutulub, bizi  də yoluxdurmasınlar. Qoca doktor Pikkerbo isə sağ olsun! İnanın ki, o, 
mütləq onları düzgün başa sala biləcək! 
Bəli, ser, o, işgüzar adamdır, bizim başqa bivec  həkimlərin tayı deyil. Bilirsiniz, bir dəfə o, müqəddəs 
Patrik bayramında bayram şənliyinə gəlmişdi. Halbuki özü qatı protestantdır… Amma pater Kostello ilə 
birlikdə elə oxudu ki, sanki, əsrlərdir dostluq ediblər… Orada özündən iki dəfə cavan bir oğlanla 
güləşməyə başladı, onu, demək olar ki, arxası üstə yıxdı, elə vəziyyətə qoydu ki, adam baxdıqca ləzzət 
alırdı. Bizim polisdə hamı onu sevir. Onun qanuna görə əslində, görməli olmadığımız sanitar işlərini 
yerinə yetirmək üçün  bizi dilə tutması adamı lap dəhşətə gətirir.  Onun yerinə başqa biri olsaydı, 
kontorda oturub axmaq-axmaq əmrlər yazardı. Daha nə deyim! Canlara dəyən oğlandır! 
– Başa düşürəm, – Martin dedi və mehmanxanaya geri qayıdarkən yolda  öz-özünə düşündü: 
"Təsəvvür edirəm ki, onun haqqında Qotlib nə deyərdi". 
"Cəhənnəm olsun Qotlib! Leoradan başqa hamı cəhənnəm olsun!" 
"Mən Uitsilvaniyada olduğu kimi  burada da ilişib qalmağa hazırlaşmıram". 
"Bir müddətdən sonra Pikkerbo daha məsul vəzifə alacaq… hm… O, qılığa girməyi bacaranlardandır, 
mütləq özünə karyera quracaq! Amma nə cür olursa olsun, mən o vaxta kimi çox şey öyrənəcəyəm, 
bəlkə də, burada nümunəvi Xalq Səhiyyəsi Şöbəsi yaratdım". 
"Orxideya dedi ki, qışda biz konkidə sürüşəcəyik". 
"Cəhənnəm olsun Orxideya!" 
 
 
XX FƏSİL 
 
1 
 
Doktor Pikkerbonun timsalında Martin özü üçün alicənab bir müdir tapdı. O, ürəkdən arzulayırdı ki, 
müavini hansısa yeni "hərəkatlar", ya da "nəyinsə naminə" işlər fikirləşib tapsın, sonra da bu haqda 
təntənə ilə elan etsin. Onun elmi bilikləri adi bir feldşerin biliklərindən daha kasıb idi, amma paxıllıqdan 
əziyyət çəkmirdi. Martindən isə yalnız səsli-küylü hərəkatların istənilən tərəqqi üçün vasitə (bəlkə də, 
məqsəd) olduğuna inam tələb edirdi. 
Martin və Leora Soşial Xill təpəsindəki ikimənzilli evdə ikinci mərtəbəni kirayə götürmüşdülər. Əslində, 
bu, təpə deyildi, düzəngahın ortasında balaca bir bir dik idi. Uzanan çəmənliklərdə,  ağcaqayınların kölgə 
saldığı geniş küçələrdə sadə bir gözəllik və zəhlətökən Uitsilvaniya casuslarından azad olmanın sevinci 
yaşayırdı. 
Amma gözlənilmədən Nautilusun ən yüksək cəmiyyəti onlarla məzələnməyə başladı. 
Onların gəlişindən bir neçə gün sonra Martini telefona çağırdılar və xəttin o biri ucunda kişi səsi eşidildi: 
– Alo, Martin? Hə, səninlə kimdir danışan? Mərc gələk ki, tapa bilməzsən? 
Martin çox məşğul idi və "mərcdə siz qalib gəldiniz, sağ olun" deməkdən özünü güclə saxlayırdı. Amma 
bunun əvəzinə direktor müavininə yaraşan bir  mehribanlıqla danışmağa başladı: 
– Deyəsən, doğrudan da, tanıya bilməyəcəyəm. 
– Hər halda, tapmağa çalış. 
– Aha… Klif Kloson? 
– Yox. Sən bilirsən ki, çox gözəl görünürsən? Hə, pərt oldun? Davam elə! Bir dəfə də! 
Stenoqrafçı qadın karandaşını hazır tutaraq gözləyirdi, Martin isə hələ də ona fikir verməməyə öyrəşə 
bilməmişdi. Açıq-aydın bir hirslə söylədi: 
– Aha! Güman edirəm ki, prezident Vilsondur? Qulaq asın…  
– Yaxşı, Mart… Danışan Ervinq Uotersdi! Buna nə sözün? 
Zarafatcıl adam, çox güman ki, Martinin səsində sevinc ifadə olunacağını gözləyirdi, amma Martin Ervinq 
Uotersin kim olduğunu fikirləşənə qədər düz on saniyə keçdi. Nəhayət, xatırladı: Uoters bir zamanlar 
"Diqamma Pi"də özünün həqiqətə, xeyirxahlığa və mənfəətə inamı ilə onun zəhləsini tökən ifrat 
dərəcədə normal tibb fakültəsi tələbəsi idi. O, bacardığı qədər səmimi cavab verməyə çalışdı: 
– Həə… Sən burada neyləyirsən, Ervi? 
– Nə? Yaşayıram! Təcrübə keçdikdən sonra burada məskunlaşmışam. Mənim yetərincə yaxşı təcrübəm 
olub. Qulaq as, Mart, biz missis Uoterslə birlikdə səndən və arvadından xahiş edirik ki, – gərək ki, sən 
evlisən də… – sabah axşam bizə qonaq gələsiniz. Səni buranın bütün işləri ilə tanış edəcəyəm. 
Uotersin himayədarlığı qarşısında hiss etdiyi qorxu Martini cəsarətli bir yalan söyləməyə ruhlandırdı: 
– Çox təəssüf edirəm… Çox təəssüf edirəm, amma mən sabah üçün də, biri gün üçün də dəvət 
olunmuşam… 
– Yaxşı, onda sabah "Sığınlar" klubuna gəl, səhər yeməyini birlikdə yeyərik, bazar günü isə arvadınla 
birlikdə bizə nahar etməyə gələrsiniz. 
– Düzü, bilmirəm, – Martin ümidsiz halda danışmağa başladı, – səhər yeməyi çətin ki alına, bazar günü 
isə… Yaxşı, gələrik. 
Nə qədər kədərli olsa da, dünyada köhnə dostların – əslində isə heç zaman dost olmayanların  
sədaqətindən ağır heç nə yoxdur. Martinin Uotersin burada onu haqlamasından yaranan ümidsizliyi 
dağılmadır, o, bazar günü Leora ilə birlikdə saat ikinin yarısında özü də arzulamadan yoldaşının 
qarşısında dayandı. Və köhnə dostluğun qəzəbi onu keçmişə, "Diqamma Pi" günlərinə çəkib apardı.  
Uoters çoxlu divar şkafı və tutqun şüşələri olan yeni evdə yaşayırdı. Üç illik təcrübə müddətində o, səsinə 
nəsihətverici ton verməyi və ümidsiz bir ailəli adama çevrilməyi bacarmışdı, yaxşıca da şişmişdi.  O, ürək 
sıxıntısı gətirmək üçün bir çox yeni vasitələr də mənimsəmişdi. Universiteti Martindən bir il əvvəl bitirib, 
demək olar ki, varlı qadınla evlənərək Uoters elə səmimi və qonaqpərvər  olmuşdu ki, istər-istəməz 
qonaqda qətl törətmək istəyi oyadırdı. Onun danışığı başdan-başa aforizmlər və öyüd-nəsihətlə dolu idi.  
– Xalq Səhiyyəsi Şöbəsində iki-üç il davam gətirə bilsən, lazımlı adamlarla tanış olmağa çalışsan, burada 
çox gəlirli bir təcrübə əldə edəcəksən. Nautilus inkişaf edən, gözəl şəhərdir, burada borcunu ödəməyən 
adamlar çox azdır.  
Məsləhət görürəm ki, Şəhərkənarı Kluba daxil olub  qolfla məşğul olmağa başlayasan. Bu, mötəbər 
adamlarla tanışlıq qurmaq üçün ən münasib yoldur. Mən şəxsən orada bir neçə varlı xəstə qazanmışam.  
Pikkerbo çox yaxşı və çalışqan insandır, həm də yaxşı təbliğatçıdır, amma onun təhlükəli sosializm meyli 
var. Şəhər xəstəxanaları ilə bağlı təşəbbüs çox biabırçı məsələdir. Ora elə insanlar gəlirlər ki, əslində, pul 
ödəyə bilərlər. Bu, pauperizmin  yayılması deməkdir! Bəlkə də, mənim sözlərim səni təəccübləndirəcək, 
amma sən Uinnemakda əcaib-qəraib adam kimi məşhur idin. Amma bil ki, başqaları da maraqlı şeylər 
düşünməyi bacarırlar.  Məsələ belədir: mənə bəzən elə gəlir ki, bizdə heç bir Xalq səhiyyəsi şöbəsi 
olmasaydı, bu sahədə hər şey daha yaxşı olardı. Çünki  onlar insanlara xüsusi həkimlərə deyil, pulsuz 
xəstəxanalara müraciət etmək vərdişini aşılayırlar, bu da həkimlərin sayını azaldır. Beləliklə də 
xəstəlikləri müşahidə edən ayıq-sayıq gözlü həkimlər, yəni bizlər  getdikcə daha çox azalırıq.  
Sən, mənə elə gəlir ki, praktiklik haqqında özünün əvvəlki cəfəng baxışlarından əl çəkmisən. Onu bir 
vaxtlar "mənfəətpərəstlik" adlandırırdın. İndi sən, əlbəttə, görürsən ki, arvadını və uşaqlarını saxlamaq 
lazımdır və sənin əvəzinə başqa heç kəs onları saxlayan deyil. 
Yerli camaat arasında kiməsə yol tapmaq lazım gələrsə, birbaşa mənə müraciət elə. Pikkerbo qəribə 
adamdır, sənə düzgün istiqamət verməyəcək. Sənə müsbət, mötəbər, müvəffəqiyyət qazanan işgüzar 
adamlarla əlaqələr qurmaq lazım gələcək. 
Sonra missis Uotersin növbəsi gəlib çatdı. O da başdan-ayağa məsləhətlərdən qurulmuşdu. Zarafat deyil, 
cənab S.A.Pizli kimi mötəbər bir adamın, "Marqaritka" adı ilə tanınan və peyin səpilməsi üçün maşın 
hazırlayan fabrik sahibinin qızı idi.   
– Sizin uşağınız yoxdur?  – o, Leoraya görə təəssüfləndi,  – oooo, siz mütləq uşaq sahibi olmalısınız! Bizdə 
ikisi varımızdır. Təsəvvür edə bilməzsiniz ki, onlarda nə qədər maraqlı şeylər aşkar edirik, onlarla birlikdə 
olanda, sanki, heç yaşlanmırıq da.  
Martin və Leora kədərlə bir-birinə baxdılar.  
Nahardan sonra Ervinq bir zamanlar qoca, xeyirxah U-nun yanında birlikdə oxuduqları günləri xatırlamaq 
istədi. O, etirazı eşitmək belə istəmirdi.  
– Sən həmişə ekssentrik görünmək istəyirdin, Mart. İndi isə özünü elə aparırsan ki, elə bil, məktəbə 
pərəstişdən məhrumsan. Amma mən bilirəm axı, mən bilirəm ki, bu yalançı görüntüdür. Sən köhnə 
Uinnemakı sevirsən və bizim professorlara başqalarından heç də az hörmət bəsləmirsən. Mən səni, bəlkə 
də, hətta sənin özündən də yaxşı tanıyıram! Hə, başla görək! Keçmişi yada salaq və "Alma Mater 
Uinnemak, gümrahların və güclülərin anası"nı oxuyaq. 
– Gicləmə! – missis Uoters sözü göydə tutdu, – əlbəttə, siz oxuyacaqsınız! – O, royala tərəf getdi və 
qətiyyətlə çalmağa başladı. 
Qızardılmış cücələrin, plombirin, nəsihətlərin, hisslərin izharının və xatirələrin öhdəsindən nəzakətlə 
gələn Martinlə Leora, nəhayət, bu məngənədən xilas olub küçəyə çıxdılar və doyunca ürəklərini 
boşaltdılar: 
– Uoters onun üzərinə belə hücum çəkirsə, Pikkerbo, yəqin ki, təmiz adamdır. Mən  onun  boşboğaz olsa 
da, hər halda, beyinsiz olmadığına inanmağa başlayıram.  
Beləliklə, düçar olduqları ümumi fəlakətin içində onlar Orxideya adlı qızın yaratdığı həyəcan haqqında, 
demək olar ki, unutdular. 
 
2 
 
Bir tərəfdən  Pikkerbo, digər tərəfdən Ervinq Uoters Martini Nautilusda qaynaşan cəmiyyətlərə girməyə, 
assosiasiyalara, klublara, ordenlərə və hərəkatlara qatılmağa həvəsləndirirdilər: Ticarət Palatasına, 
"Mofkassin" xizək klubuna, "Sığın" klubuna, Qəribə Adamlar Təşkilatına, Evancelin əyalətinin tibb 
cəmiyyətinə… Martin müqavimət göstərirdi, amma onlar incik halda gileylənirdilər: "Bilirsiniz, dost, 
ictimai xadim olmaq fikrindəsinizsə və burada populyarlığınız üçün etdiyimiz çabaları heç olmasa, bir 
balaca dəyərləndirirsinizsə…" 
Onlar Leora ilə birlikdə o qədər dəvət alırdılar ki… Bu yaxınlara kimi Uitsilvaniyada darıxdıqları üçün 
şikayətləndikləri halda, indi gileylənirdilər ki, bir axşam belə sakitcə evdə otura bilmirlər.  Amma onlar 
yavaş-yavaş alışmağa başlayırdılar. Artıq cəmiyyət içində özlərini sərbəst aparır, sərbəst geyinir və gəzib 
dolaşırdılar.  Onlar kəndli kimi rəqs etmək üsullarını daha dəbdə olan stillərlə əvəz etməyi öyrənirdilər; 
ortabab bric və olduqca yaxşı tennis oynamağa başlamışdılar: Martin fədakarlıq və qəhrəmanlıqdan 
deyil, sadəcə, qulağı alışdığı üçün yüngül kübar boşboğazlığına  yavaş-yavaş vərdiş edirdi.  
Ola bilsin ki, qonaq getdikləri evlərin sahibələri onlara uzaq yoldan gəlmiş yaramazlar kimi baxmadıqları 
üçün onları sevimli cavan cütlük kimi qəbul edirdilər. Madam ki, doktor Pikkerbo onlara himayədarlıq 
edir, deməli, ciddi və mütərəqqi insanlardılar. Tezliklə Ervinq Uoters də öz arvadı ilə birlikdə onları 
himayəyə götürəcəkdisə, bu  o demək idi ki, artıq şəhərin fəxri vətəndaşına çevrilməkdədilər.   
Uoters onları öz əlinə keçirmişdi və buraxmırdı. Öz gönüqalınlığı ücbatından  anlamaq istəmirdi ki, 
Martinin onun təkliflərinə tez-tez rədd cavabı verməsi, gəlmək istəməməsi ilə bağlıdır. O, Martində küfr  
əlamətləri kəşf etmişdi və sədaqətlə, əzmkarlıqla, bir də çətin başa düşülən yumor hissi ilə yoldaşının 
qurtuluşu uğrunda mübarizə aparırdı. Tez-tez digər qonaqları əyləndirmək üçün yalvar-yaxar edib 
Martini yola gətirməyə çalışırdı: 
– Hə, Mart, başla görək, dəlisov ideyalarını tök ortaya. 
Bununla belə, onun dostyana jestləri arvadının səyi qarşısında solğun görünürdü. Atası və əri missis 
Uotersin özü haqqında söylədiyi "çoxəsrlik mədəniyyətin bəhrəsi" qənaətinə şərik idilər. Və budur, o, 
Barbar Erousmitləri yenidən tərbiyə etmək işinə girişmişdi: Martini söyüş söyəndə, Leoranı papiros 
çəkəndə, hər ikisini birlikdə isə bric oynadıqları vaxt uduzanda məzəmmət edirdi. Amma  heç vaxt onlara 
cəza vermirdi. Danlamaq isə o demək idi ki, missis Uoters onun hakimiyyətini qəbul etməyən insanların 
mövcudluğuna imkan verməyəcək. O, qısa, cingiltili "şıltaqlıq etməyin" kimi sözlərlə zarafatyana 
xəbərdarlıq edib, sadəcə, əmrlər verir və düşünürdü ki, bununla da məsələni bitmiş hesab etmək olar.  
Martin zarıyırdı: 
– Oh, Leora! Pikkerbo və Ervinin əsarəti altında cəmiyyətin ləyaqətli üzvünə çevrilmək onlarla mübarizə 
aparmaqdan daha asandır.  
Uoters və Pikkerbo onu "etibarlı" olmağa vadar etmirdilər, amma yeni vəziyyət bunu tələb edirdi: hər 
halda, Uitsilvaniyadan fərqli olaraq Nautilusda onu diqqətlə dinləyənlərin varlığını və Orxideyanın 
sevgisini  hiss etmək çox xoş idi. 
 
 
3 
 
O vassermanın üsuluyla müqaisədə daha tez başa gələn və daha sadə olan presipitasiya  vasitəsilə sifilis 
aşkar etməyin yollarını axtarırdı.  Amma  tənbəlləşmiş barmaqları, pas atmış beyni laboratoriyaya və 
odlu-alovlu fərziyyələrə yenicə öyrəşməyə başlayırdı ki, fikrini yayındırdılar. Çünki doktor Pikkerboya 
populyarlıq qazanmaqda yardımçı lazım idi. Martini həyatında ilk dəfə camaat qarşısında çıxış etmək 
üçün dilə tutmuşdular: o, "Epidemiya məsələlərində laboratoriya nəyi öyrədir"  mövzusunda "Ümid 
ulduzu" universal kilsəsinin pulsuz gündüz kurslarında məruzə etməli idi.  
Martin qeydlər hazırlayarkən həyəcan keçirir, görməli olduğu qorxulu iş haqqında düşünəndə isə onu 
titrəmə tuturdu. "Ümid ulduzu"na yaxınlaşanda artıq həddindən artıq ümidsiz vəziyyətdə idi. Kilsəyə 
xeyli adam yığışmışdı – hamısı da yetkin, ciddi insanlar idilər. "Onlar mənə qulaq asmaq üçün gəliblər, – 
deyə düşündükcə Martin titrəməyə başladı, – mənim isə onlara deyəcək sözüm yoxdur".  
Amma Martini dinləmək həvəsi ilə alışıb-yanan insanlar onu tanımayanda, özünü lap axmaq kimi hiss 
etdi. Müdir camaatın arasında gəzişərək bir-bir hamının əlini sıxırdı və bizans üslublu portalda onu görən 
kimi dedi: 
– Yan tərəfə keçin, cavan oğlan, orada  boş yerlər çoxdur. 
– Mən məruzəçiyəm. 
– Ah, ah, əlbəttə, əlbəttə, doktor! Buyurun, bu tərəfdən gedək – Bevis-strit tərəfdəki keçiddən. 
Şirin sözlərlə yaltaqlıq edə-edə onu vizitkaya və intellegent xristian nəzakətinə bürünmüş cənablar – 
pastorla bərabər Üçlü Komitet qəbul etdi. 
Onlar növbə ilə onun əlini sıxdılar, xışıldayan ipəklərə bürünmüş xanımlara təqdim etdilər, nəzakətli və 
pıçıldaşan halqa kimi əhatəyə aldılar. Sonra isə onun nəsə ağıllı bir söz deyəcəyini qəzəblə gözləməyə 
başladılar.  
Əzab çəkən, ölümünə qorxmuş və lal olmuş Martini tağ-tavan altından keçirərək auditoriyaya apardılar. 
Milyonlarla üz – skamyaların əyilmiş xətti boyunca sıralanmış sifətlər, alçaq balkondan boylanan 
sifətlər… onun günahkarcasına balaca görünən boy-buxununu süzürdü. Gözlər onu izləyir və şübhə ilə 
baxır, onun əyilmiş dabanlarına göz qoyurdu.  
Ona pərəstiş etdiklərini duyduqca, Martinin əzabı bir az da artırdı. 
Pastor və direktor yığıncağı ənənəyə uyğun şəkildə açdı. Martin tir-tir titrəyir və gözünü ona zilləmiş 
camaata laqeyd baxmağa çalışırdı. O, özünü çılpaq, müdafiəsiz hiss edə-edə hündür kürsü qarşısında 
dayandığı vaxt  pastor fürsətdən istifadə edib Yürüş Uşaq Klubunda missionerlərin təşkil etdiyi növbəti 
şam yeməyi haqqında məlumat verdi. Sonra iki-üç qısa himn oxundu (Martin isə bu vaxt  ərzində bilmirdi 
ki, otursun, yoxsa ayaq üstündə dayansın) və direktor "Allah bizim məruzəçi dostumuza öz sözünü 
çatdırmaq üçün güc versin", – deyib dua etdi. Dua mərasimi zamanı Martin alnını əlinə söykəyərək 
əyləşmişdi, özünü axmaq kimi hiss edirdi, beynindən isə bu fikirlər sürətlə keçib gedirdi: 
"Aldığım poza, deyəsən, münasibdir… Necə də gözlərini mənə zilləyiblər!... Lənət şeytana, yəni o, heç 
zaman sözünü bitirməyəcək? Tfu, zəhrimar! Mən tüstüləmə haqqında nə demək istəyirdim? Aman Allah, 
o artıq sözünü bitirir, indi mən başlamalıyam!..." 
Martin kürsünün yanında necə peyda olduğundan heç xəbər də tutmadı, müvazinətini saxlamaq üçün 
əlləri ilə ona söykəndi və …onun ağıllı sözlər söyləyən səsi eşidildi … sonra yavaş-yavaş duman içərisindən 
ayrı-ayrı sifətlər görünməyə başladı. Əvvəlcə Martin ona diqqətlə qulaq asan qocanı seçdi, sonra öz 
danışığı ilə onu güldürməyə, heyrətləndirməyə çalışdı.  
Bir az sonra arxa cərgədə Leoranı gördü – o Martini ürəkləndirmək üçün başı ilə işarə edirdi. Sonra bir az 
da cürətlənərək baxışlarını düz gözünün qarşısında dağa dönməyə başlayan insan sifətlərindən 
yayındırdı. Balkona tərəf baxdı… 
Auditoriya zərdablar və vaksinlər haqqında fikir yürüdən gənc məruzəçiyə baxırdı, amma, kilsə 
məruzəçisi danışa-danışa gözünü balkonun birinci cərgəsində görünən ipək ayaqlara zilləmişdi. O hiss 
etdi ki, bu ayaqlar Orxideya Pikkerboya məxsusdur. Qız durduğu yerdən aşağı heyranlıq dolu baxışlar 
göndərirdi… 
Martin məruzəni bitirəndə gurultulu alqış sədası eşitdi.  Adətən bütün məruzəçilər çıxışdan sonra belə 
alqışlara layiq görülürlər. Elə direktor da onun ünvanına tərifli sözlər söylədi; sonra camaat çıxışa doğru 
tələsə-tələsə getməyə başladı və Martin bir də gördü ki, riyakarcasına dayanıb, özü də Orxideyanın 
əlindən tutub. O isə incə səslə birnəfəsə danışır: 
– Ah, doktor Erousmit, siz çox valehedici idiniz! Məruzəçilərin əksəriyyəti o qədər cansıxıcı, o qədər 
qocadırlar ki… Amma sizin məruzəniz çox gözəl idi! Qaçım evə, atama da xəbər verim! O çox sevinəcək! 
Yalnız bu vaxt Martin Leoranın bir kənarda dayandığını və əsl həyat yoldaşı baxışları ilə onlara baxdığını 
gördü.  
Evə qayıdanda Leora yolda məharətlə sükutu qoruyurdu. 
– Hə, mənim məruzəm xoşuna gəldi? – o, bir qədər gözlədikdən sonra narazı səslə soruşdu. 
– Pis deyildi. Əlbəttə, bu axmaqlar qarşısında danışmaq  çətin məsələdir. 
– Axmaqlar? "Axmaqlar" deyəndə kimi nəzərdə tutursan? Onlar məni çox gözəl başa düşürdülər. 
– Hə? Hər necə olsa da, şükür ki, sən davamlı olaraq yalan danışmaq kimi bir təhlükə ilə üz-üzə deyilsən. 
Başa düşürsən də… Pikkerbo özünə qulaq asmağı çox sevir, səni tez-tez səhnəyə buraxan deyil. 
– Mən həvəslə məruzə edirdim.  Hər halda, aradabir camaat qarşısında çıxış etmək pis olmaz. Bu, insanı 
daha dəqiq mühakimə yürütməyə vadar edir. 
– Hə! Məsələn, mehriban, sevimli siyasətçiləri götürək, onlar necə də dürüst mühakimə yürüdürlər... 
– Qulaq as, Leora! Biz əlbəttə bilirik ki, sənin ərin eybəcərdir və laboratoriyadan savayı heç nəyə yaramır. 
Amma  mənə elə gəlir ki, sən onun kütlə qarşısında ilk çıxışı ilə bağlı, heç olmasa, yalandan da olsa 
həyəcan nümayiş etdirə bilərdin.  Onun həyatı boyu etdiyi ilk və hər necə olsa, uğurlu çıxışı üçün! 
– Ay səni, səfeh! Məgər mən həyəcanlandığımı göstərmədim? Mən dəli kimi əl çalırdım. Hesab edirəm ki, 
sən öz məruzəni çox yaxşı oxudun. Amma… mənə elə gəlir, bir şeyi daha yaxşı edə bilərdin… Biz axşam 
neyləyəcəyik? Evdə soyuq qəlyanaltı ilə kifayətlənək, yoxsa kafeteriyada şam edək?  
Beləcə Leora onu qəhrəmandan ər səviyyəsinə endirdi və Martin onun sayəsində qəbul edilməməyin 
bütün ləzzətini lazım olduğu səviyyədə dada bildi. 
Bütün həftə incik hərləndi, amma qışın gəlişi ilə bezikdirici-şən naharların, qızğın təhlükəsiz bricin 
həyəcanı yenidən başladı. Yəni evdə, heç bir maneə olmadan didişmək üçün ilk imkan yalnız cümə günü 
ələ düşdü. Martin pafosla danışırdı: "Ciddi mütaliəyə qayıtmaq – heç olmasa, fiziologiyanı oxumaq və 
əlavə olaraq bir az da Arnold Bennetdən oxumaq lazımdır! Ləzzətli azad mütaliə!" Bu çıxıh tibb 
jurnallarındakı xəbərlərə baxmaqla yarımçıq qaldı.  
Amma sakitlik tapa bilmirdi. Əlindəki jurnalı bir kənara tulladı. Soruşdu:  
– Sabah sən səyahətə nə geyinəcəksən? 
– Ah, mən hələ fikirləşməmişəm…. Bir şey taparam. 
– Li, səndən soruşmaq istəyirəm:  nəyə görə dünən doktor Straffordgildə nahar zamanı mənim çox 
danışdığımı söylədin? Yer üzündəki bütün qüsurları məndə axtarıb tapmaq, əlbəttə, çətin deyil, amma 
mən heç bilmirdim ki, mənim çox danışmağım da varmış.  
– İndiyəcən bilmirdin bunu. 
– İndiyəcən?! 
– Qulaq as, Kürən Erousmit! Sən bütün həftəni … balaca uşaq kimi mısmırığını sallamısan.  Nədir, nə 
olub? 
– Hə… mən… Cəhənnəm olsun! Bu mənim lap zəhləmi töküb. Hamı mənim "Ümid ulduzu"ndakı 
məruzəmə məftun olub, "Səhər sərhədçisi"ni oxu. Pikkerbo da deyir ki, qızı Orxideya hər şeyin yaxşı 
keçdiyini söyləyib, sən isə heç olmasa, bir kəlmə belə demirsən… 
– Məgər mən az əl çalmışdım? Amma… Deyim də… Ümid edirəm ki, boşboğazlığa başlamaq fikrində 
deyilsən? 
– Ah, sən ümid edirsən? İcazə ver, sənə xəbərdar edim ki, fikrindəyəm! Mən, əlbəttə, əhəmiyyətsiz 
şeylər haqqında danışmağa hazırlaşmıram. Bu bazar günü səhnədən insanlara qüsursuz elm təqdim 
etdim və kütlə böyük həvəslə onu qəbul etdi. Mənim heç ağlıma da gəlmirdi ki, hoqqabazlıq etmədən də 
auditoriyanı ələ almaq olarmış. Bu yolla nə qədər xeyir vermək mümkündür! Hələ bu harasıdır! Bu qırx 
beş dəqiqə ərzində mən sanitariyanın əsasları, laboratoriya işinin əhəmiyyəti haqqında daha çox fikir 
çatdıra bildim, nəinki… Mən dahiliyə can atmıram, amma insanları toplamaq və onlara istədiyim hər şeyi 
söyləmək xoşuma gəlir. Onlar isə dinləyir və Uitsilvaniyadakılardan fərqli olaraq danışığıma müdaxilə 
etmirlər. Bir sözlə, sənin lütfkar təbirincə desək, mən "boşboğazlıq etmək" fikrindəyəm… 
– Kürənim, başqaları üçün bu, ola bilər ki, yaxşı şeydir, amma sənin üçün yox. Mən fikrimi ifadə edə 
bilmirəm… və sənin mühazirən haqqında az danışmağımın səbəblərindən biri də budur… Mən izah edə  
bilmirəm ki, sənin – hər zaman belə şeyləri ələ salan, bütün bunları "sentiment" adlandıran birinin balaca 
zavallı uşaqların başı üstündə, az qala, göz yaşı tökməyi məni  heyrətləndirir.  
– Heç vaxt mən buna bənzər sözlər söyləməmişəm, heç vaxt belə ifadələrdən istifadə etməmişəm… Sən 
ki bunu bilirsən. Sən istehza haqqında danışırsan! Sən! İcazə ver söyləyim ki, Xalq Səhiyyəsinin 
mühafizəsi xeyrinə hərəkat uşaqlarda erkən fiziki çatışmazlığı aradan qaldırır, onların gözlərinə, 
badamcıq vəzlərinə və digər yerlərinə nəzarət edərək milyonlarla həyatı xilas edə, yetişməkdə olan nəsli 
qoruya bilər… 
– Bilirəm! Mən uşaqları səndən daha çox sevirəm! Amma indi başqa şey haqqında danışıram… 
Ürəkbulandırıcı təbəssümlər haqqında… 
– Heç nə eləmək olmaz, kimsə bu işlə məşğul olmalıdır. İnsanlarla işləmək üçün onları ilk növbədə 
tərbiyə etmək lazımdır. Bu mənada qoca Pik, kütbeyin olsa da, öz şeirləri və digər cəfəngiyatları ilə 
faydalı iş görür. Mən də şeir yaza bilsəydim, pis olmazdı… Lənət şeytana, bəlkə, alınar? 
– Onun şeirləri çox pisdir! 
– Budur da! Sənin məntiqin haradadır? Bu yaxınlarda onun məharətlə vəziyyətdən çıxdığını söyləyən sən 
deyildin? 
– Mənə məntiqli olmaq gərək deyil. Mən ancaq qadınam. Siz, Martin Erousmit, birinci olaraq siz məni 
buna inandırmısınız. Sonra da… o şeirlər Pikkerbo üçün yaxşıdır, sənin üçün yox. Sənin yerin 
laboratoriyadır. Sən həqiqətləri kəşf etməlisən, daha onları reklam etməklə məşğul olmamalısan. 
Xatırlayırsanmı, bir dəfə Uitsilvaniyada sən düz beş dəqiqə Vahid Qardaşlıq Cəmiyyətinə daxil olmağa və 
onun fəxri vətəndaşı olmağa  hazır idin. Doğrudanmı, ömrünün sonuna kimi ləyaqət bataqlığında batıb 
qalacaqsan, mən isə hər dəfə quyruğundan tutub çıxartmalı olacağam? Doğrudanmı, heç vaxt başa 
düşməyəcəksən ki, sən barbarsan? 
– Əlbəttə! Barbar! Məni daha necə adlandırırdın? Mən barbaram, bundan başqa, mənim ruhum yoxdur, 
həm də mədəniyyətsiz kəndçiyəm! Beləliklə, sən mənə çox gözəl kömək edirsən! Mən ağıllanmaq, 
insanları öz əleyhimə qaldırmadan faydalı həyat yaşamaq istəyəndə sən – mənə inanmağa borclu olan 
sən – hamıdan qabaq  məni danlamağa başlayırsan.  
– Bəlkə, Orxideya Pikkerbo sənə daha yaxşı yardımçı ola bilərdi? 
– Ola bilsin. Ümumiyyətlə, o, çox sevimli qızdır…  Kilsədə mənim çıxışımı qiymətləndirdi. Özü də əgər elə 
fikirləşirsən ki, bütün axşamı oturub sənin mənim işimi, dostlarımı necə ələ saldığını dinləmək 
fikrindəyəm, səhv edirsən… İcazə ver… gedim, isti vanna qəbul edim! Gecən xeyirə qalsın! 
Vanna otağında Martin özü də heyrət etdi ki, Leora ilə savaşa bilib. Amma necə?! O, Qotlibdən, 
Sondeliusdan və Klif Klosondan başqa yeganə insandır ki… Yeri gəlmişkən, Klif haradadır? Hələ də Nyu-
Yorkdadır? Gör neçə vaxtdır ki, bu donuz ona məktub yazmır… Amma hər halda… O, özündən çıxdığı 
üçün dəlidir, Leora tərsdirsə və onun fikirlərinə uyğunlaşmağı arzulamırsa, deməli, başa düşmür ki, 
Martin insanlara təsir etmək istedadına malikdir. Başqa heç kim onun kimi Martinə bu qədər sədaqətli 
olmazdı… O, Leoranı sevir… 
Acıqlı-acıqlı sürtündü, sonra işini yarımçıq qoydu, otağa qaçdı və günahlarını etiraf etməyə başladı. Onlar 
bir-birinə yer üzündə ən ağıllı adam olduqlarını söylədilər. Sonra qızğınlıqla öpüşdülər, sonra Leora yenə 
də  mübahisə etməyə başladı: 
– Hər halda, əzizim, özünü başdan çıxarmaqda sənə kömək etməyəcəyəm. Sən gəvəzə deyilsən. Sən 
yalanı məhv edirsən. Qəribədir, yalanları beşiyindəcə boğan professor Qotlib və sənin sevimli Volterin 
haqqında eşidəndə, adama elə gəlir ki, onları axmaq yerinə qoymaq mümkün deyil. Amma… Bəlkə, elə 
onlar da sənin kimidirlər: hər zaman məşəqqətli həqiqətdən uzaqlaşmağa çalışıb, öz həyatlarını qurmağa 
və varlı olmağa ümid edib, ruhlarını İblisə təslim edib, sonra fürsətdən istifadə edərək zavallı İblisi axmaq 
vəziyyətə salıblar. Mən fikirləşirəm… fikirləşirəm… fikirləşirəm – çarpayıda oturdu və əzabla sözlər 
axtara-axtara başını əlləri arasına aldı – səninlə professor Qotlib arasında fərq var. O, heç vaxt geri 
çəkilmir və öz vaxtını boş şeylərə sərf etmir… 
– O, öz vaxtını Hanzikerin şarlatan fabrikinə lap əla sərf etmişdi. Onun elmi adı professor yox, doktordur, 
sən onu mütləq tərifləmək istəyirsənsə, onda… 
– Hanzikerin yanına gedibsə, deməli, bunun üçün əsaslı səbəbi olub. O, dahidir: Qotlib yanıla bilməzdi. 
Yoxsa bilərdi? Hətta o da? Amma hər halda, Kürənim, hər addımda büdrəmək, öz səhvlərin üzərində 
öyrənmək sənin qismətinə yazılıb. Bəli, sən öz ağılsız səhvlərin  üzərində öyrənirsən. Amma mən bəzən 
sənin necə uçduğuna və hər tələyə düşdüyünə baxmaqdan bezirəm. Gah özünü natiq təsəvvür edirsən, 
gah da Orxideyaya görə köks ötürürsən. 
– Çox xoşdur, lənət şeytana! Mən isə çalışırdım ki, barışaq! Sən heç vaxt səhv eləmirsən – çox gözəl! 
Amma ailədə bir eyibsiz şəxsiyyət yetər! 
Şappıltı ilə çarpayıya atıldı. Səssizlik. Zərif yalvarış: "Mart!... Kürən!" O, möhkəmlik göstərdiyi üçün 
qürrrələnərək cavab vermədi və beləcə yuxuya getdi. Səhər yeməyində Martin utandığından və 
peşmançılıqdan od tutub yanırdı, Leora isə buz kimi soyuq idi.  
– Bu barədə danışmaq istəmirəm, – Leora onun sözünü ağzında qoydu. 
Beləcə, onlar şənbə günü nahardan sonra  pis əhval-ruhiyyədə "qar gəzintisinə" yola düşdülər – 
Pikkerbonun son əyləncəsinə. 
 
4 
 
Doktor Pikkerbonun palıd meşəsində, Nautilusdan şimala doğru uzanan təpələrin ortasında ağacdan 
tikilmiş balaca bir daxması vardı. On iki nəfər içinə saman və göy xovlu şal döşənmiş kirşə ilə ora yola 
düşdü. Zınqırovlar şən-şən cingildəyirdi, uşaqlar xizəkdən tullanır və onun yanı ilə qaçışırdılar. 
Subay məktəb həkimi Leoranın qayğısına qalırdı: artıq o iki dəfə idi ki, ona böyük yun şala bürünməyə 
kömək etmişdi, halbuki bu hərəkət Nautilus anlayışlarına görə, Leoranı gözdən sala bilərdi. Martin də 
qısqanclığından alışıb yanaraq açıq-aydın və qətiyyətlə Orxideyaya qulluq etməyə başlamışdı.   
Amma qızla təkcə Leoraya dərs vermək istədiyi üçün məşğul olmurdu, həm də Orxideyanın açıq çəhrayı 
gözəlliyinə məftun olmuşdu. Onun əynində xovlu yundan gödəkçə, isti şarf və Nautilusda hər hansı bir 
qızın geyinməyə cəsarət edə bilmədiyi gen şalvar vardı. O, tez-tez Martinin dizlərinə vururdu. Sonra 
birlikdə sürüşdükləri vaxt cəsarətlə onun belini qucaqladı. 
Orxideya indi onu "doktor Martin" adlandırırdı, Martin isə dostyana "Orxideya"ya keçmişdi. 
Daxmanın yanında yük boşaldanların səs-küyü başladı. Martin və Orxideya birlikdə ərzaq dolu səbəti içəri 
aparır, birlikdə xizəklə dağdan aşağı sürüşürdülər. Onların xizəkləri bir dəfə sarmaş-dolaş oldu və hər ikisi 
birgə qar topasının üstünə yıxıldılar. Elə onda Orxideya cəsarətlə və utanmadan ona sığınanda Martinə 
elə gəldi ki, bu kobud gödəkçədə o, daha zərif və daha gözəldir: qorxusuz gözlər, od tutub yanan 
yanaqlar (o, elə indicə suya dönmüş qarı onların üstündən təmizləmişdi), boy-buxunlu məktəbliyə 
məxsus cəld ayaqlar, çiyinlər, onlardakı oğlansayağı kələ-kötürlük. 
"Sentimental axmaq! Leora haqlı idi! – öz-özünü danlamağa başladı, – Mən sizdən daha çox orijinallıq 
gözləyirdim, cavan oğlan! Zavallı balaca Orxideya – o sizin alçaq fikirlərinizi bilsəydi, necə də 
əsəbləşərdi!" 
Amma zavallı balaca Orxideya ona yaltaqlanmağa başlamışdı: 
– Hə, doktor Martin, o dik yamacdan aşağı sürüşək? Yalnız bizim buna cəsarətimiz çata bilər! 
– Çünki buradakılar arasında ancaq biz cavanıq. 
– Cavan olan sizsiniz. Mən isə dəhşətli dərəcədə qocayam. Çünki siz hər cür epidemiyalar və bu kimi 
şeylər haqqında xəyallar qurduğunuz vaxt, mən ancaq oturub köks ötürməyi bacarıram.  
Gördü ki, Leora özünün lənətə gəlmiş məktəb müəllimi ilə birlikdə uzaqdakı yamaca tərəf sürüşür. 
Orxideya ilə ikilikdə qalmağa şərait yarandığından peşmanlıqmı hiss etdi, yoxsa yüngüllükmü, bilmədi. 
Hər halda, qızla uşaqla danışırmış kimi danışmaqdan və özünü müdrik insan kimi aparmaqdan əl çəkdi. 
Onlar nəzərdə tutduqları dik yamaca doğru yüyürməyə başladılar. Sürüşdülər…  yıxıldılar – çox gözəl uçuş 
idi! – qarın içində çırpınmağa başladılar. 
Sonra birlikdə komaya qayıtdılar, orada artıq heç kimi qalmamışdı. Orxideya islanmış sviterini soyundu, 
yüngül bluzunu düzəltdi. Sonra isti qəhvə termosunu axtardılar. Martin ona elə baxırdı ki, sanki, öpməyə 
hazırlaşırdı, qız isə elə bir baxışla cavab verirdi ki, sanki, etiraz etmirdi.  
Qəlyanaltıları çıxarda-çıxarda zümzümə etdilər və Orxideya zəngulə vuraraq "Hə, cəld olun, tənbəl, 
fincanları bu dəhşətli stolun üstünə qoyun" deyəndə, bu elə səsləndi ki, sanki,  o, Martinlə heç vaxt ayrı 
düşməməyə söz verirdi. 
Bu arada onları gözdən salası heç bir şey deyilməmişdi, onlar qar basmış qaranlıqda evə qayıdarkən əl-
ələ tutmamışdılar, çiyin-çiyinə otursalar da, o ancaq kəskin döngələrdə xizəklər yana əyiləndə qızı 
qucaqlayırdı. Martin sevinclə coşmuşdusa, bu, yəqin ki, gün ərzində etdiyi sağlam gimnastika ilə izah 
oluna bilərdi. Heç bir şey baş verməmişdi, heç kim pərt görünmürdü. Ayrılarkən də vidalaşma təbii və 
şən oldu. 
Leora da heç nə demədi; düzdür, iki gün onun nəfəsindən soyuq yellər əsdi. Amma, həddindən artıq 
məşğul olan Martin bunun səbəb axtarmağa da çalışmadı. 
 
 
XXI FƏSİL 
 
1 
 
Nautilus ölkədə ilk şəhərlərdən biri idi ki, bu gün də dəbdən düşməyən "həftə" ənənəsini tətbiq edirdi… 
Bu ənənə indi də davam etdirilir – Qiyabi Təhsil həftəsi, Xristian Elmi həftəsi, Osteopatiya həftəsi, 
Corciana Şam Ağacı həftəsi...  
Həftə, sadəcə, həftə demək deyildi... 
Hansısa təcavüzkar, ayıq-sayıq, öndəgedən kilsə, Ticarət Palatası, ya da xeyriyyə cəmiyyəti ayaq üstə 
qalxmaq istəyirsə, daha doğrusu, böyük pullar əldə etmək arzusundadırsa… o, bir neçə fəal ictimai 
xadimi çağırır – belələri hər şəhərdə tapılar – və hansısa ad altında Həftə keçirdiyini elan edir. Həftə – 
komitet iclaslarının keçirilməsi, təşkilatın şərəfinə yazılmış və yerli mətbuatda dərc edilmiş yüzlərlə 
məqalə, yekunda isə bir gün keçirilən təmtəraqlı bayram deməkdir. Həmin gün atletik bədən quruluşu 
olan subyektlər kilsələrdə və kinematoqraflarda reaksiya vermək istəməyən publikanın qılığına girməyə 
çalışırlar… Həmin gün şəhərin ən gözəl qızları küçələrdə tanış olmayan yad kişilərə kiçik məbləğə çirkin 
jetonlar satırlar. Bu yad adamlar da özlərinin centlmen olduqlarını sübut etmək üçün bu jetonları almağı 
lazım bilirlər.  
Bu cür Həftələrdə, guya ki, təşkilatçılar jeton satışı ilə pul əldə etmək məqsədi güdmürlər, sadəcə, o 
pulları geniş reklam sayəsində qazanmaq istəyirlər. 
Nautilusda Coşqunluq Həftəsi keçirildi. Bu həftə ərzində çox tez-tez danışan insanlar, həmçinin bu gün 
"səmərələşdirici" adlandırılan kitab satışı agentləri şəhərdəki bütün dükanları bir-bir gəzir və insanlardan 
necə daha asan pul qopartmaq mümkün olduğunu izah edirdilər. Doktor Almus Pikkerbo isə ibadət 
məclisində "ilk təbliğatçı olan Müqəddəs Pavlda coşqunluq"  mövzusunda nitqlə çıxış etdi.  
Sonra Mehribanlıq Həftəsi keçirildi. Həmin həftə hər bir vətəndaşdan gün ərzində ən azı üç nəfərlə 
ünsiyyət yaratmaq, münasibət qurmaq tələb olunurdu və bunun nəticəsində səhərdən axşama kimi 
mehriban və qüvvəli yad adamlar qəzəblənmiş yaşlı kommivoyajerləri əldən salırdılar. Bundan başqa, 
Nautilusda Ailə Ocağı Həftəsi, Anana Məktub Yaz Həftəsi, Nautilusda Fabrik Aç Həftəsi, Daha çox 
Qarğıdalı Ye Həftəsi, Kilsəyə Get Həftəsi, Xilaskar Ordular Həftəsi, Xüsusi Avtomobil Al Həftəsi də 
keçirilmişdi. 
Amma az qala, ən parlaq həftə X Həftəsi oldu. O, GİXA-nın yeni binasının tikilişi üçün səksən min dollar 
toplanılması məqsədilə keçirilmişdi. 
Köhnə binada hər gün dəyişdirilərək yenisi ilə əvəz olunan elektrik yazılar parlayırdı: "Yaxşı Amerikalı dua 
etməyi sevir", "Amerikanın xristianları, pul axtarın!" və "Amerika Gənclərinin tənbəllik etməsi yetər!" Üç  
gün ərzində doktor Pikkerbo GİXA-nı səlib yürüşçülərinin ordusu ilə, apostollarla və doktor Kukkue 
ekspedisiyası ilə (məruzəçinin inamına görə, o, doğrudan da, Şimal qütbünü kəşf etmişdi) müqayisə 
edərək on doqquz nitq söyləmişdi. Orxideya GİXA-nın üç yüz on doqquz jetonunu satmışdı, ən maraqlısı 
isə bu idi ki, onların yeddisini də eyni adama... Amma iş orasındadır ki, bu adam ona ən sonunda ədəbsiz 
bir təkliflə müraciət etdi. Orxideyanı  bu vəziyyətdən GİXA-nın katibi xilas edərək, qızı sakitləşdirmək 
üçün uzun müddət onun əlini sıxmalı oldu. 
Heç bir təşkilat Həftələrin kəşfi məsələsində Almus Pikkerbo ilə bəhsə girə bilməzdi. O, yanvarı Ən Yaxşı 
Körpə Həftəsi ilə başladı – həddindən artıq uğurlu həftə alındı. Amma onun ardınca həyəcan içərisində 
Rədd olsun Sərxoşluq, Dişlərini Plomblatdır və Səkiyə Tüpürülməsinə İmkan Vermə həftələri gəldi ki, bu 
vaxt  insanlar açıqdan-açığına deyinməyə başladılar: 
"Mənim sağlamlığım ən sonunda bütün bu sağlamlıqla bağlı çalışıb-çabalamalar nəticəsində korlanacaq". 
Təmizlik Həftəsində Pikkerbo özünün yeni lirik şedevri – yeni şeiri ilə çıxış etdi. 
 
Milçək vızıldayır,  
Asta, sakitcə, 
Onunla ölüm də lap yaxındadır. 
Amma dostum mənim,  
sən heç qəm yemə, 
Bir açıqca göndər süpürgəçiyə 
Qoy durmadan gəlsin 
Tezcə süpürsün 
Ölümcül mikrobun 
Ağzından vursun. 
 
Milçəkləri Öldür Həftəsində daha çox milçək öldürmüş uşaqlara mükafat paylanması ona ləzzət vermədi. 
Bu münasibətlə iki şeir yazdı. Plakatlar bar-bar bağırırdı: 
"Milçək yatalaq xəstəliyi yayır". 
Milçəkləri Öldür Həftəsində Qartallar Ordeni Berlinqtonda qurultay keçirirdi və Pikkerbo onlara 
teleqrafla xəbər göndərirdi: 
 
Sizin qartal uçuşunuz… 
Qartallarım, diqqət edin 
Kiçicik bir qayğı ilə 
Milçəkləri qovun gedin! 
 
Bu dördmisralı şeiri bir Alyaska qəzeti də daxil olmaqda doxsan altı qəzet çap etmişdi və Pikkerbo 
qəzetdən kəsilmiş parçaları silkələyərək Martinə izah edirdi: 
– İndi siz görürsünüzmü, həqiqətin qəbul edilməsinə nail olmaq necə də asandır, təbii ki, işə doğru 
istiqamətdən girişərsənsə! 
Pikkerbonun yayın ortasında ortaya atdığı Gündə Üç Siqar Həftəsi o qədər də uğurlu keçmədi. Bunun 
günahı qismən də yerli qəzetlərdən birində  "Doktor Pikkerbo, doğrudanmı, istəyir ki, hər südəmər uşaq 
gündə üç siqar çəksin" sualını verən düşüncəsiz yumoristdə idi. Bir səbəb də siqar fabriki sahiblərinin 
Xalq Səhiyyəsi Şöbəsinə gələrək Sağlam Düşüncənin ünvanına bir neçə möhkəm fikir söyləməsi oldu. 
Bundan başqa, Pişiyini Yemlə, İtini Müalicə et kimi Həftələr də arzulanan nəticəni vermədi. 
Pikkerbo bütün bu işlərlə yanaşı, Səhiyyə xadimlərinin Ayoviya Korfransında Plan Komitəsinə sədrlik 
etməyə də vaxt tapırdı.  
Konfransın bütün iştirakçılarına paylanan bu yazını o yazmışdı: 
 
"Qardaşlar və  bacılar! 
Siz sağlamlıq ziyafətinə gələcəksinizmi? Bu bizim köhnə sevimli planetimizin görə bildiyi ən şən əyləncə 
olacaq. Həm də əməli cəhətdən əyləncə! Məgər darıxdırıcı, ümumi ifadələr sizin zəhlənizi tökməyib? 
Gəlin əsl natiqləri dinləyək – onların nitqindən müəyyən fikirləri havada tutaq. 
Kilsə xorunun regenti Lyüter Botts da orada olacaq, o həmin günə Gümrahlıq və Sevinc gətirəcək. Con F. 
Tsayser, M.İ.D.İ. və başqaları… Bütün əlifba sırasının üstündən keçin (saçlarınızı sığallayın, ağıllı sifət alın 
ki, xanımların xoşuna gələsiniz), çünki o, cəmi  iki-üç not götürə biləcək (qulaq pərdələrinizi qoruyun!). 
Əyləcləriniz dözərsə, ümid edirəm ki, biz həmlə edə biləcəyik və bizi Uayld Uitlsdə yaxşı səhər yeməyinə 
qonaq edəcəklər. 
Tamahlanmayın! Ola bilməz! Əziz ser, söz sizdədir! Bizə sizin gələcəyinizi bildirən açıqca göndərin!" 
 
Bu yazı sevinc dalğası yaratdı. Klintonlu Doktor Fisons müəllifə yazdı: 
 
"Əgər bizə belə böyük bir auditoriya toplamaq müyəssər olubsa, bununla biz sizin zarafatçıl dəvət 
məktubunuza borcluyuq və bütün təvazökarlığımıza baxmayaraq, deməliyik ki, dünya hələ səhiyyə üzrə 
bu cür uğurlu konfrans görməmişdi. Düzdü, mənə Bostondan, ya da daha nə bilim haradan olan bir qırt 
toyuq  da məktub yazmışdı. Amma mən ona əməllicə güldüm. Çünki o, qaqıldayaraq deyirdi ki, sizin 
məktubunuz nalayiq tonda yazılıb! Bu sizin xoşunuza gəlir? Lənətə gəlmiş dəli! Mənə elə gəlir ki, onun 
kimi yumor hissindən məhrum olmuş tənqidçilər yalnız nifrətə layiqdirlər". 
 
2 
 
Körpə Həftəsində Martin əsil ruh yüksəkliyi nümayiş etdirdi. Onlar Leora ilə birlikdə südəmər körpələri 
çəkir, müayinə edir, nəfəs almalarına qulaq asır, nümunəvi qidalanma sxemi tərtib edir və hər bir 
körpənin simasında heç vaxt olmayacaq övladlarını görürdülər. Amma məsələ Daha Çox Uşaq Həftəsinə 
gəlib çıxanda, Martin etiraz etdi. Özünü doğumun məhdudlaşdırılmasının tərəfdarı kimi göstərdi. 
Pikkerbo isə cavabında "İncil"ə istinad edib, misal üçün öz səkkiz gözəlini nümunə gətirərək,  yaxhşı 
natiqlik qabiliyyəti nümayiş etdirdi.  
Eyni şəkildə Martini Vərəm Əleyhinə Həftə də qane etmədi. Düzdür, açıq pəncərələrlə yatmağı xoşlayırdı 
və səkilərə tüpürən siqaret çəkənləri sevmirdi. Amma bu estetik və ola bilsin ki, həm də sanitar islahatlar 
şübhə doğuran statistika ilə təqdim olunanda, onu qıcıqlandırırdı.   
Hər dəfə Martin vərəmlə bağlı rəqəmlərə inanmayanda, xəstəliyin zəifləməsinin səbəbinin səkilərə 
tüpürülmə və üfunətli havanın əleyhinə keçirilən səlib yürüşündə yox, immunitetin təbii inkişafında 
gördüyünü bildirəndə, Pikkerbo hesab edirdi ki, onun köməkçisi bu yürüşlərin təşkil olunmasına 
münasibəti şübhə altına alır. Təbliğatçıların əksəriyyəti kimi o da mübahisəyə şəxsi element gətirməyə 
meyilli idi. Pikkerbo fikirləşirdi ki, Martin səmimidirsə, deməli, onun fikirləri düzgündür. 
Onun fikirlərindən dəqiqlik gözləmək, Reymond Perlin "Obyektiv elmi faktlar haqqında danışmalı olsaq, 
vərəmdən ölüm hallarının azalmasının səbəbləri haqqında həddindən artıq az bilirik" kəlamlarına istinad 
etmək yalnız səkiləri batırmağı sevən əclaflara məxsus iddia ola bilərdi. 
Bütün bunlar Martini iyrəndirirdi və o, doktor Pikkerbonun Nautilusda fəaliyyəti zamanı vərəmdən ölüm 
hallarının azaldığını görürdü. Amma  onu da görürdü ki, mahalın digər kənar kəndlərində də tüpürmə 
əleyhinə nitqlər və "Pəncərələri açın" şüarı ilə keçirilən nümayişlər olmadan da vərəm azalır. 
Xoşbəxtlikdən, Pikkerbo Martindən belə ictimai yürüşlərdə fəal iştirak tələb etmirdi. Əksinə, üstün 
tuturdu ki, belə qaynar zamanlarda Martin onu şöbədə əvəz etsin. Bu yürüşlər Martində həddindən artıq 
qəliz və hiddətli fikirlər oyadırdı.  
Amma onun bütün məzəmmətlərinə Pikkerbonun yalnız bir cavabı olurdu: 
– Nə olsun ki, mənim rəqəmlərim hər zaman dəqiq çıxmır? Nə olsun ki, xalqı arxamca aparmağım 
kiminçünsə bayağı görünür?! Bütün bunlar faydalıdır və müsbət nəticə verəcək. Bizim üsullardan necə 
yararlandığımız vacib deyil. Madam  ki, tezliklə  insanları daha təmiz hava ilə nəfəs almağa, həyətlərdə 
təmizliyə riayət etməyə və spirtli içkilərdən istifadəni azaltmağa vadar edəcəyik, deməli, biz artıq 
haqlıyıq.  
Martin bəzən öz fikirlərinə də təəccüb edirdi: "Həqiqətən də, məgər bunun əhəmiyyəti varmı? Məgər 
həqiqət hansısa bir anlam daşıyırmı? Təmiz, buz kimi soyuq həqiqət, Maks Qotlibin həqiqəti? Hamı deyir: 
"Bircə həqiqəti təhrif etməyin", amma onlara ilk olaraq həqiqəti özlərinin təhrif etdiyini söyləyəndə, 
özlərindən çıxırlar. Yoxsa həyatda heç nəyin əhəmiyyəti yoxdur? Bəlkə, ancaq sevmək, yemək, yatmaq və 
yaltaqlıqlara qulaq asmaq lazımdır? 
Mənim üçün həqiqətin mənası var, amma məsələ bu yerə gəlibsə, bir həqiqəti etiraf edim: Elmi dəqiqliyə 
meyil, bəlkə də, mənim zəif yerimdir. Məsələn, kiminsə qolf oynamağa göstərdiyi maraq kimi… Hər necə 
olursa, olsun, mən Pikkerbonun işini atmaq fikrində deyiləm". 
Ervinq Uotersin və Pikkerbonun uğur qazanacağından və bununla da onların gəlirini kəsəcəyindən qorxan 
digər həkimlərin mövqeyi onu öz patronunu müdafiə etməyə vadar edirdi. Bununla belə, əsassız 
statistika həmişə Martini narahat edirdi. 
Hesablamışdı ki, Pikkerbonun xəstə dişlər, maşının ehtiyatsız idarə olunması, vərəm və daha yeddi 
xəstəliklə bağlı apardığı statistikaya görə, Ayova vətəndaşının yüzdən səksəninin on altı yaşına çatmamış 
ölmək ehtimalı var.  Hətta Pikkerbo bu sözləri elan edəndə o, dəhşətdən titrəməyə başladı: "Siz bilirsiniz 
ki, Missisipi ştatının Pikkens dairəsində ancaq ötən il ərzində frambeziyadan iyirmi doqquz nəfər həlak 
olub və onların hamısı qurtula bilərdi?! Bəli, bəli, qurtula bilərdi, hər gün soyuq duş qəbul etsəydi!" 
Pikkerbonun özü hətta qışda belə hər gün soyuq duş qəbul edirdi. O, məsələn, bilməli idi ki, təkcə 
Miluokda ikirmi iki il ərzində soyuq duşdan on yeddi və qırx iki yaşlar arasında on doqquz nəfər dünyasını 
dəyişib.  
Pikkerbo "dəyişkən" sözündən tez-tez istifadə etməklə hamının zəhləsini tökürdü. Bir vaxtlar Martin də 
öz "kontrol" sözü ilə insanları beləcə bezdirirdi.  
Amma Pikkerbo buna heç bir məna vermirdi. O, başa düşmək istəmirdi ki, sağlamlıq iqlimdən, 
irsiyyətdən, peşədən, mühitdən, təbii immunitetdən asılı ola bilər. Hətta istənilən başqa bir şeydən də… 
Səhiyyə Şöbəsinin gücləndirilmiş yuyunma və yüksək ədəb qaydaları hesabına apardığı kampaniyalardan 
başqa nədən desən… 
– Fu! Dəyişkənlər! – Pikkerbo gülürdü, – vətəndaş qulluğunda olan hər bir məmur xəstəliklərin səbəbləri 
haqqında kifayət qədər məlumatlıdır. Məsələ yalnız onun bu məlumata müvafiq olaraq hərəkət 
etməsinə qalır. 
Əbəs yerə Martin sübut etməyə çalışırdı ki, məmurlara, əksinə, demək olar ki, heç nə məlum deyil. 
Məsələn, onların heç biri bilmirdi ki, məktəbdə təmiz hava istilikdən daha vacibdir, yoxsa yox?! Bilmirdi 
ki,  doğrudanmı, küçələrdəki çirk və alkoqoldan istifadə sağlamlıq üçün belə zərərlidir, influensa zamanı 
qoruyucu maskalardan istifadə həqiqətənmi məqsədə çatmağa yardım edir və sairə və ilaxıra… Halbuki 
bütün bunları Pikkerbonun səlib yürüşləri zamanı moizə edirdilər. Pikkerbo ancaq əsəbiləşirdi, Martin isə 
istefa haqqında düşünür, Ervinq Uoterslə görüşür və yeni bir qızğınlıqla geri qayıdırdı…  Ümumiyyətlə, 
ora-bura vurnuxur, öz rəhbərlərinin riyakarlığına əmin olan gənc inqilabçı kimi özünü bədbəxt hiss edirdi.  
O, təkcə Pikkerbonun biologiya üzrə biliklərini deyil, həm də öz kampaniyalarının "praktik olaraq sübut 
edilmiş sərvət" adlandırdığı şeyi şübhə altına almışdı. O, hər iki həftədən bir dünyanı yeni xəstəlikdən 
xilas etməyə çağırılan jurnalistlərin bundan necə bezdiyini görürdü. Hansısa bir assosiasiyanın 
saxlanılması üçün iyirmi gün ərzində artıq on doqquzuncu qızın ondan jeton almasını tələb edəndə, yerli 
sakinlərin necə cinləndiyini və hövsələdən çıxdığını da müşahidə edirdi.  
Amma hər şeydən daha iyrənc dollarların səsi idi və bu səs Pikkerbonun ən odlu-alovlu çıxışlarında belə, 
açıq-aydın eşidilirdi.  
Martin südün pasterizə edilməsini, vərəmin mənbəyi olan bəzi evlərin əziyyətlə və mənasız yerə tüstüyə 
verilməsi əvəzinə yandırılmasını təklif edəndə, bu cür tədbirlərin on minlərlə moizədən və bayraq 
gəzdirən, yağışın altında islanan balaca qızların qoşulduğu paradlardan daha çox insan həyatı qurtara 
biləcəyini iddia edəndə, Pikkerbo həyəcanla onun sözünü kəsirdi: 
– Yox, yox, Martin, bu barədə heç düşünməyə də dəyməz. Biz fermerləri və ev sahiblərini öz əleyhimizə 
qaldıra bilmərik. Bizim işimizdə insanları təhqir etmək olmaz. Bununla biz heç nəyə nail olmayacağıq. 
Dua mərasimlərində və ailə yığıncaqlarında Pikkerbo "bizə həyat sevinci verən sağlamlığın qiyməti" 
haqqında danışırdı, amma işbazlarla təntənəli səhər yeməklərində bu, onun dilində "sağlam və ayıq 
olarkən fəhlələrin qazandırdığı dollarlar və sentlər" kimi səslənirdi. Valideyn iclaslarında o, "həkimlərin 
uşaqları xəstəliklərdən qorumaq üçün onların qayğısına qalması və bunun üçün həkimin əməkhaqqısına 
qənaət edilməsi" haqqında maarifləndirici nitqlər söyləyirdi. Həkimləri isə inandırmağa çalışırdı ki, 
sağlamlığın qorunması ilə bağlı təbliğat əhaliyə müntəzəm olaraq həkimə müraciət etmək vərdişi 
aşılayacaq. 
Martinin yanında Pikkerbo Paster, Corc Vaşinqton, Viktor Voqan və Edison haqqında öz qəhrəmanları 
kimi minnətdarlıqla danışırdı. Amma Nautilis şəhərinin iş adamlarının yanında Rotarian klubuna, Ticarət 
palatasına, topdan satış işçiləri təşkilatına başçılıq, onların ONZ-nin smetasının genişləndirilməsi üçün 
təşkil olunmuş dini sanksiyalarına rəhbərlik edirdi.  Başa salmağa çalışırdı ki, onlar və yalnız onlar ölkənin 
hökmdarlarıdırlar. Bu adamlar isə siqar tüstüsü içində böyük məmnuniyyətlə Pikkerbonun təqdim etdiyi 
çələngi qəbul edirdilər. 
Tədricən Martin öz diqqətini Almus Pikkerbodan ayıraraq ordu və hökumətə, universitet və kilsələrə 
rəhbərlik edən başçılara yönəltdi və gördü ki, onların əksəriyyəti elə həmin Pikkerbodular ki, durublar. O, 
özü-özünə dərs deməyə başladı… Necə ki, bir zamanlar Mak Qotlib təriqətçilik loyallığını, "daim 
şübhələnmək" dinini, ehkamlardan üz döndərmək bacarığını, təsdiq etmək müdrikliyini ona öyrətməyə 
çalışırdı:  "ola bilsin ki, həm sən, həm də başqaları başdan-ayağa biliksizdirlər"… O, özünə  Hərəkat 
uğrunda inadlı mübarizəni də öyrətməyə çalışırdı…  Ağır-ağır olsa da, irəli getmək lazım idi!  
  
3 
 
Martini yüzlərlə maneə laboratoriyadan yayındıırırdı. Onu şöbənin qəbul otağına çağırırdılar ki, 
əsəbiləşib özündən çıxmış vətəndaşlara nə üçün qonşu qarajdan benzin iyi gəldiyini izah etsin; uşaqların 
dişlərinin müayinə edilməsi üçün məktəb direktorlarına ünvanlanan məktubların mətnini diktə etsin; tez-
tez yeyinti və süd sənayesi inspektorlarının sallaqxanalara lazımi diqqət ayırıb-ayırmadıqlarını yoxlamaq 
üçün İsveç Vadisinə yola düşsün; hansısa bir ailənin karantinə yola salınması ilə bağlı əmr versin; və 
nəhayət, o, uzun cidd-cəhddən sonra laboratoriyada qapanıb qala bilirdi.  
Laboratoriya yaxşı işıqlandırılmışdı, rahat idi, olduqca yaxşı təchiz edilmişdi. Martinin səpindən, qan 
analizindən və xüsusi praktika ilə məşğul həkimlər üçün olan vasserman reaksiyalarından başqa, digər 
işlərə çox az zamanı qalırdı. Amma iş onu sakitləşdirirdi və çöküntü reaksiyalarına fasilələrlə olsa da, 
yenidən qayıda bilirdi. Bu reaksiyalar vasserman reaksiyalarını sıxışdırmalı və Martinə şöhrət gətirməli 
idi. 
Pikkerbo, göründüyü kimi, düşünürdü ki, bu tədqiqat üçün altı həftə lazım gələcək. Martin isə onu iki il 
ərzində keçirməyə ümid edirdi… Amma hazırkı şəraitdə və indiki fasilələrlə o, iki yüz ilə də bu işin 
öhdəsindən gələ bilməzdi. Bu müddət ərzində isə cənab Pikkerbolar sifilis xəstəliyinin kökünü kəsməyə 
imkan tapa bilərdilər. O zaman artıq reaksiyalara da ehtiyac qalmazdı. 
Bundan başqa, Martinin öhdəlikləri sırasına Leoranı yad şəhərdə – Nautilusda əyləndirmək də daxil idi.  
– Sən, yəqin ki, bütün gün ərzində özünə məşğuliyyət tapa bilməmisən? – deyə Leoraya ürək-dirək verir, 
sonra da əlavə edirdi, – bu gün axşam harasa getmək istəyirsən? 
Leora isə ona şübhə ilə baxırdı. O, yaşadığı mühiti lap pişik kimi asan və təbii qəbul edirdi. Elə əvvəllər də 
Martin Leoranın əyləncələrinin xüsusi olaraq qayğısına qalmazdı. 
 
4 
 
Pikkerbonun qızları həmişə Martinin laboratoriyasına gəlirdilər. Əkizlər şüşə qabları sındırır və süzgəc 
kağızından gəlinciklər üçün alaçıq düzəldirdilər. Orxideya isə çadırların üstündəki hərfləri atasının 
Həftələrinə uyğun rəngləyirdi. Onun sözlərinə görə, laboratoriya iş üçün ən sakit guşə idi. Öz alətlərinin 
başı üstündə duran Martin həmişə qızın yanında olduğunu hiss edirdi… Budur o, küncdəki stolun 
arxasında durub zümzümə eləyir. Onlar dayanmadan danışırdılar və Martin, səbəbsiz sevinc hissi ilə qızın 
fikirlərini dinləyirdi. Halbuki, bu fikirləri Leoraya söyləsəydi, arvadı bunu cəfəngiyat adlandırardı.  
O, içində gemolizə edilmiş qan saxlanan şəffaf və qırmızı kolbanı işığa tutaraq, onun rəngi haqqında 
düşünməyə çalışırdı. Amma bu müddət ərzində Orxideyanın topuğu ağlından çıxmırdı. Qız qəribə şəkildə 
ayağını ayağına dolaşdıraraq stol arxasında əyilmişdi və səbirlə kisti hərəkət etdirirdi.  
O, kobud tərdə qızdan soruşdu: 
– Qulaq asın, qəşəng qız. Tutaq ki… tutaq ki, sizin kimi bir qız, bir uşaq birdən-birə evli adama vurulur. Nə 
düşünürsünüz, o, necə hərəkət etməlidir? Ona naz etməli, yoxsa aşiq olduğunu adamın ağzından 
vurmalıdır? 
– Oh, əlbəttə ki, ağzından vurmalıdır. Hətta bu, onun üçün çox ağır olsa belə. Qız onu dəlicəsinə sevsə 
belə... Çünki evli adamı nə dərəcədə sevirsə, sevsin, qız onun arvadını incitməməlidir. 
– Bəs onun arvadı heç vaxt bundan xəbər tutmasa, necə? Ya da onun arvadı üçün bunun fərqi yoxdursa? 
Martin daha özünü məşğul adam kimi göstərmirdi. Əlini belinə qoyaraq qızın qarşısında dayanmışdı. 
Onun qara gözləri sualının cavabını tələb edirdi. 
– Hm, bilməyəcəksə… Amma məsələ bunda deyil. Əminəm ki, nikahlar həqiqətən göylərdə bağlanır... Bəs 
siz necə düşünürsünüz? Məncə, nə zamansa gözəl şahzadə, ideal bir sevgili peyda olacaq (qız o qədər 
gənc, o qədər gənc idi ki, onun dodaqları o qədər şirin idi ki…) və şəxsən mən əlbəttə ki, özümü onun 
üçün qorumaq istərdim. Ağılsızlıq edib öz qəhrəmanımın gəlişinə kimi məhəbbətlə oynamağa başlasam, 
hər şeyi məhv etmiş olacam. 
Orxideyanın təbəssümü təsəlli verirdi. 
Martin onunla birlikdə tənha bir obaya düşdüklərini xəyalında canlandırırdı. Görürdü ki, qız öz "tutuquşu 
əxlaqı"nı yaddan çıxarıb. Martində dəyişiklik baş vermişdi –  başqa bir dinə meyillənmək, ya da 
müharibədə qızğın hücuma keçmək kimi cəsarətli bir dəyişiklik; Arvadına xəyanət etmək istəməməsinin 
utandırıcı təsiri hələ onu tərk etməmişdi. Amma içində təqdim olunan şeyi götürmək cəsarəti əmələ 
gəlmişdi. Çünki Leoranın tələbkar olması artıq onu əsəbiləşdirməyə başlamışdı. Martinin dərin 
məhəbbəti həmişə ona məxsus idi, amma o, Martinin hər kiçik şıltaqlığına qadağa qoyurdu… Bəli, qadağa 
qoyurdu. Leora nadir hallarda Orxideya haqqında danışırdı, amma Martin qızla günün günorta çağı bir-iki 
saat keçirsəydi, istənilən an danışa bilərdi (ya da qorxudan Martinə belə gəlirdi). O, arvadının lal, sınayıcı 
baxışları altında  özünü cinayətkar kimi hiss edirdi. Martin  elə bir adam idi ki, ikiüzlülük həmişə ona 
toxunurdu… Amma indi arvadına həddindən artıq mehribanlıq göstərirdi: 
– Sən bütün günü evdə oturmusan? Hə, onda biz nahardan sonra kinoya gedərik. Ya da bəlkə, zəng edib, 
harasa qonaq gedək?  
Səsinin necə süni çıxdığını eşidir, özü-özünə nifrət edir və bilirdi ki, Leoranı inandıra bilməyib. Hər dəfə öz 
həqiqətinin Pikkerbonun həqiqətindən üstünlüyü haqqında fikrə gedəndə özünü cəzalandırırdı: "Yox, 
yaxşı qazsan! Sən də elə onun tayısan! Həqiqət haqqında mühakimə edirsən, ay yazıq yalançı!" 
Həqiqətən də Orxideyanın dodaqlarına baxmaq ona baha başa gəlirdi. Amma bununla bağlı narahatlıq 
keçirmək onun istəyinin qarşısını ala bilmirdi: Martin yenə də həmin dodaqlara baxırdı. 
Yayın əvvəlində – Avropada Böyük müharibənin başlamasından iki ay əvvəl Leora iki həftəlik 
Uitsilvaniyaya, valideynlərinə baş çəkməyə getdi. Və o, ancaq həmin vaxt bu barədə söz saldı: 
– Kürən, qayıdanda sənə boş-boş suallar vermək fikrində deyiləm, amma ümid edirəm ki, son vaxtlardakı 
görkəmini görməyəcəyəm. Mənə elə gəlir, sənin bu  çaytikanın, dəvədabanın, bu beyinsiz Dulsineyan 
bizim mübahisə etməyimizə dəyməz. Kürən, əzizim, elə istəyirəm ki, sən xoşbəxt olasan. Amma hələ 
ölməmişəm. Ona görə də imkan vermərəm ki, məni köhnə şlyapa kimi şkafa tullayasan. Xəbərdarlıq 
edirəm. İndi isə buz məsələsinə gələk; tapşırmışam hər həftə yüz girvənkə gətirsinlər, yəni nə vaxt evdə 
nahar etmək istəsən… 
O, gedəndən sonra heç nə baş vermədi, halbuki Martinə həmişə elə gəlirdi ki, nəsə əhəmiyyətli bir şey 
baş verəcək. Orxideya isə qız marağı ilə belə bir vəziyyətdə olan kişinin necə rəftar edəcəyini gözləyirdi.  
Həmin iyun sabahı Martin özünü əmin etdi ki, Orxideya axmaq və yelbeyin qızdır və onunla əlləşmək fikri 
yoxdur. Yox! Axşam Ervinq Uotersə baş çəkəcək, ya evdə oturub mütaliə edəcək, ya da məktəb 
müalicəxanasında işləyən diş həkimi ilə birlikdə gəzməyə gedəcək. 
Amma doqquzun yarısında  tələsmədən qızın evinə tərəf yollandı. 
Pikkerbo cütlüyü heç yerə getməyiblərsə... Martinin öz səsi qulaqlarında cingildədi: "Doktor, mən elə 
buralardan keçirdim, sizin fkirinizi bilmək istədim, gəldim soruşum ki…" 
"Lənət şeytana… Nə haqda soruşum? Pikkerbo heç vaxt heç nə haqqında fikirləşmir". 
Qapının alçaq artırmasında Orxideyanı gördü. İyirmi yaşlı Çarli adlı kargüzar onun başı üstündə 
dayanmışdı. 
– Salam. Atanız evdədir? – Martin elə bir laqeyd səslə soruşdu ki, buna görə özünü təbrik edə bilərdi.  
– Çox təəssüf, amma onlar anamla birlikdə saat on birdən tez qayıtmazlar. Bəlkə, əyləşib bir az dincinizi 
alasınız? Elə istidir ki… 
– Etiraz etməzdim… – qətiyyətlə pilləkəndə oturdu və gənclər kimi söhbət eləməyə çalışdı. Bu müddət 
ərzində Çarli təmtəraqla aforizmlər söyləyirdi. Bu, onun fikrinə görə, illərin ağırlaşdırdığı doktor 
Erousmitə yaxşı təsir bağışlamalı idi, Orxideya isə danışılanların maraqlı olduğunu göstərmək üçün asta-
asta mızıldanırdı. O, bu  məsələdə həddindən artıq məharətli idi. 
– Beysbola tez-tez gedirsiniz? – Martin soruşdu. 
– Oooo, yalnız vaxt olanda, – Çarli cavab verdi, – Şəhər İdarəsində vəziyyət necədir? Eşitmişəm ki, çoxlu 
çiçək xəstəliyi aşkar edilib, sonra vinkulus-pinkulus, bir də hər cür fantastik xəstəliklər? 
– İşsiz oturmuruq! – qoca doktor Erousmit guruldadı. 
Bundan başqa heç nə fikirləşə bilməzdi. Martin, Çarli ilə Orxideyanın öz aralarında hansısa məsələlər 
haqqında şifrələnmiş gülüşlərlə necə danışdıqlarını dinləyir və özünü yüzyaşlı qoca kimi hiss edirdi: 
burada Memmi və qrafla bağlı hirsli xatırlatmalar da vardı: "Çox gözəl! Bir dəfə də olsa məni onunla rəqs 
edən görsəniz, bu barədə xəbərdarlıq edərsiniz, yaxşı?" Küncdə Verbena Pikkerbo hansısa naməlum 
məxluqlara "bu dəqiqəcə səsinizi kəsin" əmri verərək civildəməyə başladı. 
"Cəhənnəm olsun! Əziyyətə dəyməz! Evə gedim", – Martin köksünü ötürdü, amma elə bu məqamda 
Çarli dedi: 
– Hə, həmişə belə sözəbaxan olun… Getmək vaxtıdır. 
Martin Orxideya ilə ikilikdə qaldı – sükut və utanc verən səssizlik içində. 
– Çarli kimi ağıllı və sənə pərəstiş etməyə çalışmayan bir adamla birlikdə olmaq necə də xoşdur, – 
Orxideya dedi. 
Martin fikirləşdi: "Çox gözəl! O, sadəcə sevimli və yaxşı bir qız olmaq qərarına gəlib. Elə mən də 
ağıllanmışam. Bir az oturar, söhbət edərik, sonra da çıxıb gedərəm". 
Orxideya, elə bil, bir azca yaxın gəldi. Pıçıldadı: 
– Mənim üçün cansıxıcı idi, xüsusilə də bu bayağı oğlanla birlikdə. Amma küçədə sizin addım səsinizi 
eşidən kimi, hər şey dəyişdi. Mən o dəqiqə hiss etdim ki, bu, sizsiniz. 
O, Orxideyanın əllərini sığallayırdı. Martin bu hərəkəti, qızın atasının iş yoldaşı kimi haqqı çatdığından, 
daha hərarətlə etməyə başlayanda, qız əlini çəkdi, dizlərini qucaqladı və mənasız sözlər danışmağa 
başladı. 
Hər dəfə Martin artırmaya yaxınlaşıb, onu burada tək görəndə, belə olurdu. Qız ən qəliz qadınlardan da 
on dəfələrlə artıq gözlənilməz hərəkətlər edirdi. Bu, Martinin günahkar adamlara məxsus həmin o 
məlum sevincdən dadmadan Leoranın qarşısında özünü günahkar hiss etməsi üçün yetdi.  
Orxideya danışdığı müddətdə Martin müəyyən etməyə çalışırdı ki, görəsən, bu qızın balaca da olsa beyni 
varmı. Deyəsən, onun beyni heç kiçik kilsə kollecində oxumağa da yetmirdi. Verbena payızda kollecə 
daxil olmalı idi, amma Orxideya, özünün də izah etdiyi kimi, "evdə qalaraq uşaqların qayğısına qalmağı, 
anasına kömək etməyi" öz borcu hesab edirdi.  
"Belə başa düş, – Martin qərar verdi, – o hətta Maqforda qəbul imtahanlarının belə öhdəsindən gələ 
bilməz". Amma Orxideya inildəməyə başlayanda, Martinin onun əqli imkanları haqqındakı fikirləri 
dəyişdi: 
– Yazıq canım, deyəsən, bütün ömrümü Nautilusda yaşamalı olacağam. Amma siz öz biliyinizlə və 
iradənizin dəmir gücü ilə, əminəm ki, dünyanı fəth edəcəksiniz! 
– Cəfəngiyatdır! Mən dünyanı fəth etməyəcəyəm.  Amma  ümid etmək istəyirəm ki, bir neçə sanitar 
tədbir keçirməyə nail olaram. Düzünü desəm… Orxideya, əzizim, siz həqiqətən də düşünürsünüz ki, 
mənim iradə gücüm var? 
Yupyumru ay ağcaqayın ağaclarının arxasından asılmışdı. Doktor Pikkerbonun kasıb malikanəsi,  sanki, 
sehrlənmişdi: biçilməmiş alaqotu qızılgül kollarına çevrilmişdi, didik-didik edilmiş üzüm talvarı Diananın 
məbədinə bənzəyirdi, köhnə tor yelləncək gümüşü zərxara kimi görünürdü… Hər zaman ora-bura su 
sıçradan suvarma kranı isə fəvvarəyə oxşayırdı və bütün dünya məhəbbətin, ay işığının hakimiyyəti 
altında idi. Gündüzlər uşaq yığını kimi məşğul və səsli-küylü olan balaca şəhər yuxuya getmiş… 
səssizləşmişdi. Hər zaman narahat bir qərarsızlıq içində olan Martin belə bir saatın möcüzəli gözəlliyini 
nadir hallarda hiss edə bilərdi. Amma indi bu gözəllik onu məftun etmiş və içini sevinclə doldurmuşdu.   
Orxideyanın sakit əlini əlində saxlamışdı… və Leora üçün darıxırdı. 
Nə zamansa Leoranı qaçırdan həmin mübariz Martin romantika haqqında düşünmürdü də. Çünki ona elə 
gəlirdi ki, öz yöndəmsiz ahəngi ilə romantikdir. Martin ay işığında qızın təsiri altına düşmüşdü – bu 
Martin indi acgözlüklə romantikaya meyil edirdi. Və əslində qətiyyən romantik deyildi. 
O, özünü "sevməyə" borclu hesab edirdi. Qızı özünə tərəf çəkdi, amma Orxideya "Oh, xahiş edirəm, lazım 
deyil" dedikdə, Martin əmin olmadığı üçün bundan başqa hərəkət edə bilmədi. Bir daha ay işığı haqqında 
fikirləşdi… Onu da fikirləşdi ki, səhər tezdən işə getməlidir. Sonra götür-qoy etməyə başladı ki, görəsən, 
gizlicə cibindən saatı götürüb  baxa bilərmi.  
Martin bunu bacardı. O, əyilirdi ki, Orxideyaya "gecəniz xeyirə qalsın" deyib öpsün, amma nəsə öpmədi 
və tezliklə  evə doğru uzanan yolla addımlamağa başladı. 
Martin özünü amansızcasına və əminliklə söyürdü. O özündən çıxmışdı: heç vaxt, həyatda nə qədər 
büdrəyirsə büdrəsin, heç vaxt özündən gözləməzdi ki, məhəbbətdə xırda oğru ola bilər… Bu qədər 
qorxaq, bu qədər əclaf Don Juan… Hələ bu azmış kimi, öz macəralarında da bu qədər uğursuzluğa düçar 
olasan… O, axşamlar öz sevgililəri ilə ağcaqayınların kölgəsində gəzən qazlı su satıcılarından daha fərsiz 
idi. Özü-özünə deyirdi ki, Orxideya əlçatmaz qadın deyil, o da Martinə can atır, sadəcə, özünü naza 
qoyub… Amma tənha mənzilinə çatan kimi qızı elə bu gün aldadıb bura gətirmək üçün əcaib-qəraib və 
ümidsiz dərəcədə sarsaq planlar qurmağa başladı. Bunu fikirləşə-fikirləşə onun üçün iztirab çəkməyə 
(bəlkə, darıxmağa?!) başladı və içini çəkərək yatağına uzandı: "Ah, Orxideya!" 
Ola bilsin ki, o, Aya və mülayim yay gecəsinə həddindən artıq diqqət ayırmışdı. Çünki gözlənilmədən 
Orxideya gözəl günlərin birində corablarını parıldada-parıldada onun iş stolunun üstündə əyləşəndə, 
Martin qıza yaxınlaşdı, qətiyyətlə onun əllərindən tutdu və elə bir öpüşlə öpdü ki, qız belə öpüşə layiq idi. 
Həmin saat Martinin amiranəliyindən heç nə qalmadı. Bərk qorxmuşdu. Yerindəcə donub gözlərini qıza 
zilləmişdi. Özünü itirmiş qızın isə dodaqları titrəyirdi: 
– Oh! – içini çəkdi. Sonra  bitib-tükənməz maraq, müəyyən qədər də məmnunluqla əlavə etdi:  – Martin..  
Ah… əzizim, sizcə, belə eləməyinizin eybi yoxdur ki? 
Martin onu bir dəfə də öpdü. Qız müqavimət göstərmədi və bir anlıq bütün dünya onlar üçün yoxa 
çıxdı… Nə Martin var idi, nə Orxideya, nə laboratoriya, nə atalar, nə arvadlar, nə də müəyyən edilmiş 
qaydalar… Ancaq onlar vardılar –  birlikdə... 
Birdən qız civildədi: 
– Mən bilirəm ki, şərtiliklər içərisində batıb qalan çox insan var və onlar bizi mühakimə edərdilər. Ola 
bilsin, əvvəllər elə mən də məzəmmət edərdim, amma… Ah, çox şadam ki, azad baxışlarım var. Əlbəttə, 
heç bir şeyə görə sevimli Leoranın əhvalını pozmaq, nəsə pis bir iş görmək istəməzdim. Amma  
ətrafımızda bu qədər meşşan olduğu halda, biz onlardan çox-çox yüksəyə qalxa bilirik.  Çox güclü sədanın 
çağırışı ardınca gedirik… Amma mən mütləq GİXA-nın yığıncağına getməliyəm. Bu gün orada qadın-vəkil 
bizə "Müasir qadın və karyera" mövzusunda məruzə oxuyacaq. 
O getdikdən sonra Martin başa düşdü ki, özünü məhəbbətdə qazandığı uğura görə təbrik edə bilər. "O, 
mənimdir", – Martin şadyanalıq etdi. Çox güman ki, hələ heç vaxt kimsə bu cür bərbad və tərəddüdlü 
şadyanalıq etməmişdi. 
Martin öz mənzilində Ervinq Uoterslə, məktəb ambulatoriyasının diş həkimi və şəhər xəstəxanasının 
gənc həkimi ilə poker oynadığı vaxt telefon zəng çaldı və həyəcanlı, amma şipşirin bir səs eşidildi: 
– Mənəm, Orxideya. Sizə zəng etməyimə sevindiniz? 
– Hə, çox şadam, – o çalışdı ki, bu sözləri aşiq olmuş adamın sevinci ilə desin… Bir də üç adamoynadan 
həkimi aldatmaq üçün yetə biləcək laqeydliklə… Onlar pencəklərini soyunaraq pivə içirdilər. 
– Bu axşam məşğulsunuz, Martin? 
– Hə, əslində… hm!.. Dostlarım buradadır, kart oynayırıq. 
– Belə de! Deməli siz… Ax, mən lap balaca uşaq kimi gülüncəm, sizə zəng edirəm… Atam evdə yoxdur, 
Verbena da yoxdur… Hamı çıxıb gedib və o qədər gözəl axşamdır ki…  Fikirləşdim ki… Sizə elə gəlmir ki, 
mən çox axmağam? 
– Yox, yox, əlbəttə, yox… 
– Nə yaxşı! Heç istəməzdim fikirləşəsiniz ki, axmaq hərəkət edirəm… 
– Yox, yox! Nə danışırsınız? Yox. Sadəcə, başa düşürsünüz, mən bacarmaram. 
– Bilirəm. Sizin vaxtınızı almaq istəmirdim, sadəcə, eşitmək istəyirdim ki, məni axmaq saymırsınız, çünki 
mən… 
– Nə danışırsınız! İnanın ki, yox. Düz sözümdür! 
Üç ağır dəqiqənin arxasınca ona ünvanlanan kişi təbəssümü hiss etdikdən sonra qızdan canını qurtardı. 
Partnyorları Nautilusda belə vəziyyətə uyğun ola biləcək hər şeyi söylədilər: "Ay sizi, altdan-altdan iş 
görürsünüz… Hər şey aydındır, arvadı bir həftəlik gedib, bizim Donjuan isə…" "Kimdir ki, doktor, hə, paxıl 
olmayın, gətirin görək onu bura". Və nəhayət: "Aha, mən bilirəm o kimdir, Preri-avenyudan olan bir 
modabaz". 
Səhəri gün saat on ikidə Orxideya aptekdən zəng etdi ki, bütün gecəni yatmayıb və dərin düşüncələrdən 
sonra belə bir qərara gəlib ki, onlar daha belə şeylər etməməlidirlər və… Martin onunla saat səkkizdə 
Krimins-stritlə Missuri-avenyunun tinində görüşə bilməzmi? Onlar mütləq danışmalıdırlar.  
Saat ikidə  bir daha zəng etdi və görüşü saat doqquzun yarısına keçirtdi. 
Saat beşdə bir daha, sadəcə, xatırlatmaq üçün zəng etdi. 
Martin bu gün laboratoriyada kultura səpmədi. O, yaxşı eksperimençi üçün həddindən artıq insancasına 
zəif və həyəcanlı, günahkar üçün isə həddindən artıq soyuqqanlı və ağıllı idi… Bütün bu vaxt ərzində 
Leoranın verə biləcəyi təskinlik üçün bərk darıxırdı. 
"Mən bu gün onunla istədiyim kimi uzağa gedə bilərəm"… 
"Amma o axmaqdır, özü də kişilərdən asılır". 
"Lap yaxşı, mən zəhlətökən filosof olmaqdan bezmişəm". 
"Doğrudanmı, haqqında romanlarda və şeirlərdə oxuduğumuz xoşbəxt sevgililər özlərini mənim kimi 
iyrənc hiss edirlər?" 
"Orta yaşlı ehtiyatlı, birarvadlı, əxlaqlı kişi olmaq istəmirəm. Bu mənim əqidəmə ziddir. Mən azadlıq 
hüququmu tələb edirəm". 
"Cəhənnəm olsun! Bütün bu "azad fikirlər" öz azadfikirliliklərinin əsiridilər. Onlar öz metodist atalarından 
heç də yaxşı deyillər. Məndə kifayət qədər sağlam təbii əxlaqsızlıq var… Ona görə də özümü əxlaqlı 
aparmağa icazə verə bilərəm. Ağlımın aydınlığını iş üçün saxlamalıyam. Öpmək mümkün olan icarəyə 
götürülmüş hər qızın dalınca qaçaraq beynimi dumanlandırmaq istəmirəm". 
"Orxideya həddindən artıq əlçatandır. Mən xoşbəxt günahkar olmaq hüququmdan imtina etmək fikrində 
deyiləm, amma  həmişə düz yolla getmişəm… Leoranı və öz işimi tanımışam… İndi mən öz həyatıma 
qarışıqlıq gətirmək istəmirəm. Öz işini və öz arvadını sevən hər bir kəsə yardım et, Tanrım! O, əvvəlcədən 
qalib gəlib!" 
Səkkiz otuzda Orxideya ilə görüşdü və iş həddindən artıq pis tərəfə yönəldi. Dünənki cəsur Martin də, 
bugünkü cansıxıcı və ehtiyatlı Martin də eyni dərəcədə iyrənc idilər. Evə kədərli tərki-dünya kimi qayıtdı 
və bütün gecəni Orxideya üçün darıxdı.  
Bir həftə sonra Leora Uitsilvaniyadan qayıtdı.  
Martin onu vağzalda qarşıladı. 
– Hər şey qaydasındadır, – o dedi, – Mən özümü yüz on yeddi yaşlı adam kimi hiss edirəm. Mən namuslu, 
əxlaqlı gənc oğlanam və aman Allah… Mənim çöküntü reaksiyalarım və sən olmasaydın, bu necə də 
ürəkbulandırıcı olardı… Nə üçün həmişə yük qəbzini itirirsən? Mən, yəqin ki, belə asanlıqla təslim 
olmaqla başqalarına pis nümunə göstərirəm. Yox, yox, əzizim, məgər sən görmürsən ki, bu qəbz yox, 
bələdçinin sənə verdiyi biletdir?! 
 
 
XXII FƏSİL 
 
1 
 
Həmin yay Pikkerbo naqqallıq edərək və lazım olan adamların əlini sıxaraq, Ayovadakı "Şatokva"dan 
tutmuş, Nebraska və Kanzasa qədər bir çox yerlərdə turnedə oldu. Martin, Qustav Sodeliusla 
müqayisədə Pikkerbonun gicbəsər olduğuna əmin idi, amma onu da bilirdi ki, o, natiqlik qabiliyyətinə 
malikdir və qismətinə Amerikada Sondeliusdan on dəfələrlə, Maks Qotlibdən isə min dəfələrlə məşhur 
olmaq yazılıb. 
O, portretləri və aforizmləri jurnallarda tez-tez görünən bir çox tanınmış adamlarla yazışırdı: 
"təşəbbüskarlıq və optimizm" haqqında broşürlər hazırlayan  reklamçılarla; qiyabi kurslarda oxuyan və 
kişiliyin qatili olan pivədən uzaq gəzən kantor qulluqçularıyla; ikinci Gete və ya yeni "Daş hasar" – Cekson 
ola biləcəklərini söyləyərək öyüd-nəsihət verən jurnal redaktoru ilə; maliyyədə, xarici siyasətdə, 
biologiyada, nəşriyyat işində, peru etnologiyasında və natiqlik vasitəsilə pul qazanmaq sənətində  eyni 
dərəcədə səriştəli olan kənd müdrikləri ilə… Bu bilicilər Pikkerbonu öz adamlarından biri hesab edir və 
ona zarafat dolu məktublar göndərirdilər. O da cavab yazarkən, altında qırmızı karandaşla "Pik" deyə 
imza atırdı. 
Uğur qazanmış insanların bioqrafiyasını özünə istiqamət bilən "Hər zaman irəli" jurnalı öz oçerkləri 
arasında Pikkerbo haqqında da kiçik bir məqalə dərc etmişdi. Bu məqalədə o, "öz kilsəsini neoqotika 
üslubunda konserv bankalarından tikən pastor" adlandırılmışdı. Məqalə 2698 fəhlə qadını yeddi il 
ərzində rüsvayçılıq yoluna düşməkdən çəkindirən bir qadın barədə, öz-özünə fin, sanskrit və esperanto 
dilində oxumağı öyrənən Oreqon çəkməçisi haqqında olan məqalələrin arasında çap olunmuşdu… 
"İcazə verin, sizə cəsur insanı, qoca doktor Almus Pikkerbonu təqdim edək, Sam Frink onu "qüvvətli 
döyüşçü, həkim və şair" adlandırmışdı. Əsl alim olan Pikkerbo öz valehedici kəşflərini həyata keçirməyi 
bacarır, amma mühafizəkar məktəb direktoru kimi, bütün ali və nəcib dəyərləri utanmadan ələ salan və 
bizim Dinin, bizim konstitusiyanın bünövrəsini dağıdan yalançı ateist alimlərin ağzından vurur", – deyə 
məqalə müəllifi yazırdı. 
Martin oturmuşdu və Pikkerbo onu öz yanına çağıranda, "Doğrudanmı, bu məqalə milyonlarla tirajı olan 
məşhur Nyu-York jurnalında dərc olunub", – deyə təəccüblənərək, qəzetdən kəsilmiş parçanı oxuyurdu.   
– Mart, – dedi, – şöbəyə rəhbərlik etmək üçün özünüzü kifayət qədər səriştəli hesab edirsiniz? 
–  Doğrusu… Necə məgər? 
– Necə düşünürsünüz, hərəkatı müstəqil şəkildə inkişaf etdirə və şəhərdə təmizliyi qoruyub saxlaya 
bilərsiniz? 
– Axı nəyə görə soruşursunuz? 
– İş orasındadır ki, böyük ehtimalla mən bizim seçki dairəsinin nümayəndəsi kimi Vaşinqtona konqresə 
gedəsi olacağam. 
– Doğrudan? 
– Hə, mənim balam, deyəsən, yerli sakinlərin beyninə salmağa çalışdığım o həqiqəti indi bütün millətə 
çatdırmalı olacağam.  
Martin kifayət qədər yaxşı bir "təbrik edirəm sizi" söylədi. O elə təəccüblənmişdi ki, təbriki çox alovlu 
səsləndi. Martin hələ də konqress üzvlərinin ağıllı və mühüm adamlar olması ilə bağlı köhnə inamının bir 
parçasını beynində qoruyub saxlayırdı.  
– İndicə Respublikaçılar Partiyasının bizim dairədən olan bir neçə görkəmli nümayəndəsi ilə yığıncaqda 
idim. Mənim üçün bu, tam gözlənilməz oldu. Ha-ha-ha! Ola bilsin, ona görə mənim üzərimdə dayanıblar 
ki, bu il namizədliyini irəli sürmək üçün layiqli adamları yoxdur? Ha-ha-ha! 
Martin də güldü. Pikkerbo, deyəsən, bir az fərqli cavab gözləyirdi, amma özünü tox tutdu və nitqini 
davam etdirdi: 
– Mən onlara dedim: "Centlmenlər, sizi xəbərdar etməliyəm ki, Vaşinqtonda  yüzmilyonluq xalqımızın 
həyat yollarında rəhbər tutacağı qanunları hazırlayan insanların  nadir keyfiyyətlərinə malik deyiləm. 
Bununla belə, centlmenlər, – dedim, – bütün təvazökarlığıma baxmayaraq, sizdən bu gözlənilməz və ola 
bilsin ki, layiq olmadığım şərəfi qəbul etmək qərarı versəm, bilin ki, məni buna vadar edən bir şey var.  
Konqress indi ölkəmizin inkişafının tələb etdiyi məsələlərin planlaşdırılması və həyata keçirilməsi üçün 
daha mütərəqqi alimlərə və həqiqi iş adamlarına möhtacdır. Eyni zamanda, Vaşinqton dəliqanlılarını 
səhiyyə nazirliyinin yaradılmasının vacib və təxirəsalınmaz iş olduğuna inandırmaq kimi yüksək bir vəzifə 
mövcuddur ki..." 
Martin bu məsələyə necə baxırsa-baxsın, Respublikaçılar Partiyası həqiqətən də konqressə Pikkerbonun 
namizədliyini irəli sürdü. 
 
2 
 
Pikkerbo seçkiqabağı kampaniya üçün getdikdə, şöbənin idarə olunması bütünlüklə Martinin üzərinə 
düşdü. O da səltənətinin ilk günlərindəcə zülmkar və radikal adam kimi tanınmağa başladı. 
Bütün Ayova ərazisində qoca Klopçukun Nautilus yaxınlığında yerləşən fermasından daha  səliqəli  və 
daha yaxşı təchiz olunmuş ferma yox idi. O, kafellə döşənmiş, çox gözəl işıqlandırılmışdı; südsağan 
maşınlar ideal vəziyyətdə saxlanılır, şüşələr diqqətlə qaynadılırdı. Klopçuk isə sanitar müfəttişliyini və 
tuberkulin yoxlamasını həmişə xoş üzlə qarşılayırdı. O, süd istehsalı sənayesinin fəhlələri ilə kənardan işçi 
qüvvəsi tutmaq hüququ uğrunda mübarizə aparır və Həmkarlar İttifaqına yüksək vergi ödəyərək, həmişə 
də qələbə qazanırdı. Bir dəfə Martin, Pikkerbonun müavini kimi, Nautilusun Professional İttifaqların 
Mərkəzi Şurasının iclasında iştirak edəndə, şuranın katibi ona etiraf etdi ki, Klopçukun ferması kimi əldə 
etmək istədikləri başqa bir müəssisə yoxdur.  Amma onlar uğur qazanacaqlarına, demək olar ki, ümid 
etmirlər.  
Martin fəhlə hərəkatına qarşı xüsusi bir rəğbət hiss etmirdi. Bir çox laboratoriya guşənişinləri kimi o da 
hesab edirdi ki, fəhlələr jilet tikilməsində və lingə qaldırmaqda tədqiqat vaxtı onların yaşadığı sevincdən 
daha az sevinc duyurlarsa, bunun səbəbi onların təbiətən qüsurlu və tənbəl olmasındadır. 
Klopçukun yanına tez-tez, sadəcə, zövq almaq üçün gedirdi. Amma iş vaxtı elə bir fakta diqqət yetirdi ki, 
bu onu karıxdırdı: sağıcılardan birinin davamlı olaraq boğazı ağrıyırdı. O işçini yoxladı, ondan götürdüyü 
yaxını əkdi və gemolitik streptokokklar  aşkar etdi. Martin təlaş içində yenidən fermaya cumdu və analiz 
apararaq, üç inəyin nəcisində streptokokk aşkarladı. 
Pikkerbo balaca şəhərlərdəki seçki dairələrində xalq sağlamlığını təmin etdikdən sonra Nautilusa 
qayıdanda, Martin təkid etməyə başladı ki, xəstəliyə tutulmuş sağıcı karantinə göndərilsin, Klopçukun 
ferması isə infeksiya yoxa çıxana qədər bağlanılsın. 
– Bu ki cəfəngiyatdır! Axı bu ferma şəhərdə ən təmiz yerdir, – Pikkerbo güldü, – səs-küy qaldırmaq nəyə 
lazımdır? Həm də streptokokk epidemiyasının heç bir əlaməti yoxdur! 
– Peyda olacaq, özü də tezliklə! Üç yoluxmuş inək var. Bu yaxınlarda Boston və Baltimorda nə baş 
verdiyini yadınıza salın. Mən Klopçuku şöbəyə dəvət etmişəm, biz onunla bu məsələni müzakirə 
edəcəyik. 
– Siz ki bilirsiniz, mən necə məşğulam, yaxşı, qoy belə olsun… 
Klopçuk saat on birdə gəldi. Onun üçün bu məsələ əməlli-başlı faciəyə çevrildi. O, Polşanın ucqar bir 
yerində anadan olmuşdu, Nyu-Yorkda, az qala, acından ölürdü, Vermontda, Oqayoda, Ayovada sutkada 
iyirmi saat işləmişdi və budur, nəhayət, bu gözəlliyi – öz süd fermasını yaratmışdı. 
Fermer qamətini bir az bükərək dayanmışdı. Sifətindəki qırışlar, elə bil, daha da dərinləşmişdi. 
Gözlərində yaş titrəsə də, əlindəki şlyapanı büzüşdürərək, qəti etiraz edirdi: 
– Doktor Pikkerbo, həkimlər nə deyirlərsə, onu da edirəm. Mən süd işini yaxşı bilirəm! Amma birdən-birə 
bu cavan oğlan gəlib deyir ki, mənim bir işçim soyuqlayıb. Bu nə deməkdir? Deməli, mən balaca uşaqları 
yoluxmuş südlə zəhərləyirəm? Mənim bütün həyatım fermamla bağlıdır, indiyə qədər bazara bir damcı 
da pis süd çıxartmamışam. Bunu etməkdənsə, özümü asaram. Cavan oğlan sadəcə kələk gəlir. Mən onun 
haqqında məlumat toplamışam. Aydınlaşdırmışam ki, o, Həmkarlar İttifaqlarının Mərkəzi Şurasının 
cavanları ilə dostluq edir. Onların iclaslarında olur. Onlar isə çoxdandır ki,  mənim ayağımın altını 
qazırlar! 
Martinin qorxmuş qocaya yazığı gəlirdi, amma bu vaxta kimi onu satqınlıqda ittiham edən olmamışdı. O, 
qaşqabağını sallayaraq dedi: 
– Doktor Pikkerbo, şəxsi qərəzlə bağlı deyilmiş ittihamı siz sonra da aydınlaşdıra bilərsiniz. İndi isə 
gəldiyim nəticələrin yoxlanılması üçün ekspert çağırmağınızı təklif edirəm. Çikaqodan Lonqu, ya da 
Minneapolisdən Brenti – kim olursa olsun. 
– Mən… mən… – səhiyyə təşkilatından olan Kiplinq və Billi Sandi Klopçukdan heç də az dilxor deyildilər, – 
Əminəm ki, Mart, bizim ümumi dostumuz, heç də sizi ittiham etmək istəmir. O, həyəcanlıdır və bu o 
qədər təbiidir ki… Heç kimi narahat etmədən, streptokokka yoluxmuş oğlanı sağaltmaq imkanımız 
yoxdurmu? 
– Çox yaxşı, seçkiqabağı burada təhlükəli bir epidemiyanın yayılması sizə əl verirsə, gəlin elə belə də 
edək? 
– Siz çox gözəl bilirsiniz ki, mən bu məsələdən qaçmaq üçün hər şey edərdim… Amma bir şeyi özünüz 
üçün aydınlaşdırmalısınız ki, bunun seçkiqabağı kampaniya ilə heç bir əlaqəsi yoxdur. Sadəcə, şəhərin 
xəstəliklərdən qorunması sahəsində qəti qərarlar verməklə, mən həmişə öz borcumu mükəmməl şəkildə 
yerinə yetirirəm. 
Pikkerbo öz nitqini başa vuraraq Çikaqoya, bakterioloq doktor D.K.Lonqa teleqram göndərdi. 
Doktor Lonqun elə bir görkəmi var idi ki, sanki, bütün yolu soyuq vaqonda gəlmişdi. Martin ömründə 
Almus Pikkerbonun poetik meyillərindən və təmtəraqlı filantropiyasından  bu qədər uzaq bir adam 
görməmişdi: hiyləgər, dürüst, dodaqları dartılmış, qulaqları qısılmış, burnunun üstündə pensne və saçları 
da düz biçimdə… O, sakitcə Martinə qulaq asdı, laqeydliklə Pikkerbonu dinlədi, buz kimi görkəmilə 
Klopçuka sözünü deməyə aman verdi, müayinə apardı və nəticə çıxartdı: "Doktor Erousmit, görünür ki, 
öz işini mükəmməl bilir, təhlükə şübhəsiz ki, var, fermanı bağlamağı təklif edirəm, mənim qonorarım yüz 
dollardır, təşəkkür edirəm, yox, narahat olmayın, qalmayacağam, axşam qatarına çatmalıyam". 
Evə, Leoranın yanına gələndə, Martin bar-bar bağırırdı: 
– Lap xiyar şorabası kimi lütfkar idi, amma, aman tanrım, Leora, hər cür boşboğazlıqdan uzaq olan 
işgüzarlığı ilə o, məndə elmi işə qayıtmaq üçün vəhşi bir istək oyatdı. Humanist filantroplardan 
bacardıqca uzaq…  Onların başı insanlığa sevgi haqqında söhbətlərə o qədər qarışıb ki, rahatca insanlara 
ölmək üçün imkan verirlər! O, mənim heç xoşuma gəlmədi, amma… Maraqlıdır, görəsən, indi Maks 
Qotlib neyləyir?  Qoca dəlisov alman! Yəqin ki, musiqi, ya da Allah bilir nə haqdasa hansısa ağıllı 
insanlarla söhbətləşir. Sən qocayla görüşmək istərdin? Hə, heç olmasa, iki-üç dəqiqəlik? Sənə 
danışmışam ki, onunla birlikdə necə gözəl triponosom rəngləyirdim? Aha, deməli, danışmışam... Hə, onu 
deyirdim axı… O, fikrini söylədi, fermanı bir müddətə bağladılar və məsələ bitdi.  
Martin necə amansızcasına Klopçukun könlünü qırdığını başa düşmürdü. O görürdü ki, Klopçuku müalicə 
edən Ervinq Uoters görüşdükləri vaxt onunla soyuq davranır və dodaqaltı mızıldanır: "Bunun nə xeyri var, 
Mart, daima təhlükə siqnalı vermək nəyə lazımdır?" Amma bilmirdi ki, Nautilusun sakinləri arasında 
Erousmitin "fəhlə ittifaqlarından olan quldurlardan rüşvət alması" ilə bağlı gizli söz-söhbətlər yayılıb. 
 
Martinin hər il keçirdiyi fabrik yoxlamasından iki ay əvvəl Kley Tredqoldla – polad külək mühərrikləri 
şirkətinin prezidenti ilə tanış oldu. Eşitmişdi ki, Tredqold qırx beş yaşlarında zərif, amma kifayət qədər 
nəzakətli adamdır və Nautilusun ən yüksək kübar cəmiyyətlərində fırlanan hökmdarlardan biri hesab 
olunur.  
Onun kampaniyasında aparılan təftişdən sonra Tredqold təklif etdi: 
– Əyləşin, doktor, siqar götürün və sanitariya işi haqqında mənə hər şeyi danışın. 
Martin diqqətini topladı. Tredqoldun mehriban gözlərində istehzalı bir qığılcım oynaşırdı. 
– Siz sanitariya işi haqqında nəyi bilmək istərdiniz?  
– Ooo, nə mümkündürsə… 
– Mən ancaq bir şeyi bilirəm: zavodda sizi, şübhəsiz ki, sevirlər. Amma, ikinci mərtəbənin yuyunma 
otağında lazımi sayda krant yoxdur, fəhlələr isə bir səslə and içirlər ki, siz tezliklə yenilərini qoyacaqsınız. 
Onlar sizi öz xeyirlərinin əleyhinə gedərək, yalan danışa biləcək qədər sevirlərsə, o zaman, çox güman ki, 
yaxşı sahibkarsınız və mən, ola bilsin, sizi növbəti təftişə qədər rahat buraxım. Hər halda, mən 
getməliyəm! 
Tredqoldun rəngi açıldı. 
– Afərin, qoçaq! Mən artıq üç ildir ki, Pikkerbonu oynadıram. Şadam ki, sizinlə tanış olmuşam. Ola bilsin, 
həqiqətən də bir neçə yeni krant qoydurum – bir ildən sonra, təftiş qabağı. Sağ olun! 
Klopçukla olan məsələdən sonra Martin və Leora kinoteatrın girişində Kley Tredqoldla və onun gözəl 
geyimli xanımıyla rastlaşdılar.  
– Aaaa, doktor! İcazə verin sizi aparaq. –  Tredqold hay-küylə təklif etdi. 
Yolda daha bir təklifini söylədi: 
– Bilmirəm, ola bilsin Pikkerbo kimi siz də dilinizə içki vurmursunuz, amma etiraz etməzsinizsə,  sizi 
birbaşa evimizə aparardım. Sonra  da Evancelin dairəsində içki əleyhinə qanunun qüvvəyə minməsindən 
bəri kəşf olunan ən təsirsiz kokteylə qonaq edərdim. Ağlabatan fikirdir? 
– Mən çoxdandır ki, bundan ağıllı bir şey eşitmirdim, – Martin dedi. 
Tredqoldun evi Aşford-Qrovdda (Boston üçün Bek-Bey nədirsə Nautilus üçün də  Aşford-Qrovd o demək 
idi) ən yüksək təpədə yerli yüksəklik dərəcəsindən iyirmi fut hündürlükdə ucalırdı. Ev "kalonial üslubda" 
tikilmişdi: şüşəbənd eyvan, ağ haşiyəli divarları olan vestibül, göy-gümüşü rəngli qonaq otağı... Missis 
Tredqold mehribanlıqla danışa-danışa Leora ilə onu öz ardınca aparanda, Martin özünü sərbəst tutmağa 
çalışırdı,  amma ömründə heç vaxt belə gözəl evdə olmamışdı. 
Leora stulun bir qırağında oturduğu vaxt – sanki, onu elə indicə evə göndərəcəkdilər – missis Tredqold ev 
sahibəsi kimi başda əyləşmişdi, Tredqold isə kokteyli qarışdırır və xoş sözlər söyləyirdi: 
– Siz çoxdan buradasınız, doktor? 
– Bir il olar.  
– Dadına baxın. Mənə elə gəlir ki, siz bu xilaskar Pikkerbolar nəslinə aid deyilsiniz. 
Martin başa düşürdü ki, öz patronunu tərifləməlidir, amma Loeranın təəccübünə rəğmən, o yerindən 
sıçradı və Almus Pikkerbonun ən təmtəraqlı nitqləri üslubunda çıxış etməyə başladı: 
– "Polad külək mühərrikləri istehsalatı"ndan olan centlmenlər, bu yüksək sənaye sahəsində – düzdür, 
başqa heç bir sahə onun kimi bizim ölkəmizin çiçəklənməsinə səbəb olmayıb – hər kəs can atır ki, 
müfəttişlərin arxasınca sanitar qaydalarını pozsun. Amma, hər halda, sizin sanitariya işinə göstərdiyiniz 
yüksək hörmətə, vətənpərvərliyinizə və kokteyllərinizə görə layiq olduğunuz sözləri söyləməliyəm. 
Mənim Erousmitdən daha ciddi bir köməkçim olsaydı, sizin sayənizdə Birləşmiş Ştatların prezidenti 
olardım. 
Tredqold əl çaldı. Missis Tredqold söylədi: "Doktor Pikkerbodur ki, durub!" Leora qürurla ərinə baxırdı…  
Əri də ona. 
– Mən şadam ki, siz doktor Pikkerbonun sosialist hay-küyünə biganəsiniz, – Tredqold dedi. 
Bu sözdən sonra Martin o dəqiqə ehtiyatlandı.  
– Mənim isə vecimə də deyil, o sosialistdir, ya yox, siz "sosializm" sözünün altında nə başa düşürsünüzsə, 
düşün. Mən özüm sosializmdən heç nə anlamıram. Pikkerbonu parodiya etdimsə, əlbəttə,  bu əxlaq 
qaydalarına uyğun deyil, amma deməliyəm ki, ümumiyyətlə, natiqliyi sevmirəm. Çünki bu sənətdə o 
qədər enerji var ki, faktlar üçün yer qalmır. Bir fikir verin, Tredqold, burada sizin Sənaye Sahibləri 
Assosasiyasının başçıları kimi, insanlar da müəyyən mənada günahkardırlar. Mən laboratoriya 
tədqiqatçısıyam, ya da, daha doğrusu, olmaq istəyirəm. Özüm də dəqiq rəqəmlərlə iş görməyi sevirəm. 
– Mən də. Uilyams kollecində riyaziyyatla maraqlanırdım, – Tredqold söylədi. 
O dəqiqə onlar Martinlə xalq təhsili məsələsinə keçdilər və "fabrikdə kolbasa hazırlanan kimi 
ştamplaşdırılmış mütəxəsisslər hazırlanır", – söyləyərək universitetlərin qarasına danışdılar. Martin 
birdən ayıldı ki, Tredqolda özünün "dəyişənlər"lə bağlı şübhələri haqqında danışır, Tredqold isə ona dedi 
ki, atasının fabrikinə həvəssiz başçılıq edib:  gənc yaşlarından astronom olmaq istəyib. 
Loera isə bu arada missis Tredqolda direktor köməkçisinin arvadına qənaət etməyin necə çətin olduğunu 
izah edirdi, missis Tredqold da  ona təskinlik verirdi: 
– Bilirəm, atam vəfat edəndə mənim özümə də çox çətin olub.  Siz Krimins-stritdə balacaboy isveç 
qadının yanında paltar tikdirməmisiniz ki? Kosteldən iki ev o yana? Çox bacarıqlı dərzidir, özü də ucuz 
tikir. 
Ailə qurduqdan sonra ilk dəfə idi  Martin elə bir ev tapmışdı ki, orada özünü bütünlüklə xoşbəxt hiss 
edirdi. Leora da təbii olaraq qəşəng qadının timsalında (bu xüsusiyyət həmişə ona qorxu və kin hissi 
yaradırdı) özü üçün maraqlı həmsöhbət tapdı. Onunla Allah haqqında da, kətanın qiyməti haqqında da 
danışa bilərdi. Onlar çox sərbəst idilər, çünki onlara gülən  yox idi. 
Gecə saat on ikidə, bakteriologiyanın və kətan parçasının cazibədarlığı zəifləyəndə, pəncərənin altından 
avtomobil fiti, sonra da öskürək səsi eşidildi, otağa qırmızı yanaqlı bir gonbul girdi. Qonaqlara onu cənab 
Şlemil kimi təqdim etdilər – Nautilus Qarğıdalı zonasının sığorta cəmiyyətinin prezidenti. 
O, Kley Tredqolddan çox aşford-qrov aristokratiyasının sütunu hesab olunurdu. Amma indi, göy-gümüşü 
otağa barbar kimi soxularaq, onun ortasında dayananda, Şlemil, sadəcə iltifatlı idi. 
– Sizinlə tanış olmağıma şadam, doktor.  İnanın, Kley, mən çox sevinirəm ki, danışmaq üçün alim 
həmsöhbət tapmısınız. Mən isə, Erousmit, sadəcə kasıb, qoca sığorta agentiyəm. Kley həmişə məni avam 
və cahil adam olduğuma görə məzəmmət edir. Qulaq asın, Kley, əzizim, kokteyl verəcəksiniz, ya yox? 
Mən sizin iç üzünüzü bilirəm. Görürəm ki, təkrar-təkrar öz məharətinizlə qürrələnməkdən 
məmnunsunuz. Hə, hə. Qarışdırın! 
Tredqold əməlli-başlı çalxalandı. O, bitirməyə macal tapmamışdı ki, gənc Monti Maqford peyda oldu. Öz 
bakenbardlarına baxmayaraq, o, ən sevimlilər məclisinə aid edilənlərdən biri olan Nataniel Maqfordun 
nəticəsi idi. Yeri gəlmişkən, həmən bu Nataniel "Maqford kolleci"nin əsasını qoymuşdu. Monti, Martinin 
orada olmasına təəccübləndi, onu əsl insan kimi qəbul etdi və bu barədə ona söylədi, sonra da kokteyl 
içməkdə digərlərinə çatmağa çalışdı. 
Belə oldu ki, səhər saat üçdə dinləyicilərin həvəsləndirdiyi Martin, Qustav Sondeliusun öyrətdiyi 
balladanı oxumağa başladı: 
 
Qara göz, işvəli göz, 
Nadinc saçlar çırpınır 
Həm təvazökardır, həm sevimlidir 
Amma onunla bacarmaq olmur. 
 
Saat dörd üçün Erousmitlər  Nautilus cəmiyyətinin ən möhtərəm dairəsinə üzv qəbul edildilər, beşin 
yarısında isə Kley Tredqold maşını qadağan edilmiş sürətlə sürərək onları evlərinə apardı. 
 
4 
 
Natilusda Şəhərkənarı klub vardı – "cəmiyyət" adlandırılan insanlar ora toplaşardı. Amma Aşford-Qrovun 
əhalisi cəmi on, on iki ailədən ibarət bir nəsil demək idi. Onlar Şəhərkənarı kluba qolf oynamağa getsələr 
də, digər üzvlərə yuxarıdan aşağı baxır, yalqız gəzir və özlərini Nautilusdan daha çox Çikaqoya yaxın 
hesab edirdilər. Növbə ilə bir-birlərinə qonaq gedirdilər. Adətən bu cür qonaqlıqlara qrupdan kənar olan 
adamlar dəvət edilmirdilər. Yalnız  böyük şəhərlərdən gələnlərə və Martin kimi nadir adamlar istisna 
edilirdi. Bu, barbarlar şəhərində bir-birinə möhkəm bənd edilmiş balaca bir qarnizon idi. 
Qrupun üzvləri çox varlı idilər və onlardan biri – Montqmeri Maqford öz ulu babası haqqında müəyyən 
şeylər bilirdi. Onlar,  həyətində qazonlar təzə-təzə göyərməyə başlayan tyudorov qəsrlərində, italyan 
villalarında yaşayırdılar. Böyük  avtomobilləri və bundan da böyük zirzəmiləri var idi, halbuki 
zirzəmilərində ingilis arağından, viski, vermut və kəmşirin şampan şüşələrindən başqa heç nə 
saxlanılmırdı. Hər bir qrup üzvünə Nyu-Yorka getmək, orada  "Sent-Reqis", ya da "Plas"da yaşamaq, 
şəhərdən kostyumlar ala-ala, o qədər də böyük olmayan, qəşəng restoranlar axtara-axtara avara-avara 
gəzmək qismət olmuşdu. On iki ər-arvad cütlüyündən yalnız beşi Avropanı görmüşdü. Bir həftəni bütün 
rəssamlıq qalereyalarını gəzmək məqsədilə Parisdə keçirən bu cütlüklər yalnız Monmartrın cazibələri ilə 
tanış olmağa imkan tapmışdılar. 
Qrup üzvləri Martin və Leoranı kasıb qohumları kimi qəbul etdi. Onları qonaqlıqlara dəvət edir, bazar 
günləri şəhərkənarı kluba səhər yeməyinə çağırırdılar. Nə təşkil olunurdusa-olunsun, yekun həmişə bir 
olurdu: avtomobillərdə sürətlə harasa gedir və əməlli-başlı içdikdən sonra israr edirdilər ki, Martin dok 
Pikkerbonu yamsılasın. 
Avtomobillərdən, içkidən və viktrol sədaları altında rəqslərdən başqa, qrupun başlıca əyləncəsi kart 
oyunu idi. Maraqlıdır ki, əxlaq qaydalarına zidd gedən bu mühitdə eşqbazlıq qəbul edilmir, amma cins 
məsələləri aşkar şəkildə müzakirə olunurdu. Qrupun üzvlərindən heç biri göründüyü kimi, 
birarvadlılıqdan geri çəkilmirdi, hamısı nikahda xoşbəxt idi, ya da bədbəxt görünməkdən qorxurdu. 
Amma Martin onları yaxından tanıdıqda, vaxtını Çikaqoda keçirən ərlər,  Nyu-york mehmanxanalarında 
cavan oğlanları qəbul edən arvadlar haqqında bəzi sözlər eşitdi və onların ifrat dərəcədə ciddi ailə  
əmin-amanlığının altında hiddətli bir narazılıq gizləndiyini aydın başa düşdü. 
Məlum deyildi ki, nə zamansa Martin astronomiya ilə bağlı hər şeylə maraqlanan Kley Tredqoldu əsl 
centlmen-alim kimi qəbul etmişdi, ya yox, və ya Mont Maqfordun timsalında əslli-nəcabətli aristokratı 
görürdü, ya yox?! Bu mübahisəli məsələ idi. Əsas olan o idi ki, dostlarının avtomobilləri, duşlu vanna 
otaqları, Beşinci Avenyudan alınan geyimləri, idman kostyumları, Çikaqodan olan gənc estetlər 
tərəfindən kifayət qədər gözəl tərtibat verilmiş evləri var idi və bütün bunlar insanı valeh edirdi. 
Martin bu münasibət zamanı sousların və qədim gümüşün mövcudluğunu kəşf etdi. Leoranın paltarı 
daha onun üçün sadəcə geyim deyildi, həm də qadın gözəlliyinin mümkün ifadəçisi idi və Martin hirslə 
müşahidə edirdi ki, onun arvadı öz tualetinə qarşı diqqətsizdir. 
Tənha, nadir hallarda özü haqqında danışan Leora Nautilusda maraqsız həyatını yaşayırdı –  gərgin və 
sakit… Bric-klubun üzvü idi və ara vermədən təkcə kinematoqrafa gedirdi. Amma bir şöhrətpərəst hiss 
ona hakim kəsilmişdi – Fransanı tanımaq. Bu, onun çoxdankı arzusu idi, uzun müddət sirr olaraq 
qalmışdı, amma bir dəfə necə oldusa,  köksünü ötürərək dedi: 
– Kürən, təkcə bir istəyim var, heç olmasa, on ildən sonra Türendə, Normandiyada, bir də Karkassonda 
olum. Bacararıq, necə bilirsən? 
Leora nadir hallarda nəsə istəyirdi. Martin Leoranın Bretani haqqında kitablar oxuduğunu görəndə və 
eşidəndə ki, o, qısa fransız qrammatikası üzərində kəkələyərək "Jau… jaye. Tfu, lənət şeytana, necə də 
çətindir" söyləyir, həyəcanlandı və mütəəssir oldu. 
– Li, əzizim, – o dedi, – Fransaya getmək istəyirsənsə… eşit! Gözəl  günlərin birində biz belimizdə yol 
çantası yola düşəcəyik və sənin qədim Fransanı bir ucundan o biri ucuna kimi gəzəcəyik. 
Leora minnətdarlıq və inamsızlıq dolu səslə cavab verdi: 
– Bilirsən, Kürən, sənin üçün darıxdırıcı olsa, Pasterov institutunun işi ilə tanış olmağa gedərsən. Ah, heç 
olmasa, ömrümdə bircə dəfə!... Hündür ağ hasarların arası ilə gedəydim, balaca yöndəmsiz bir kafeyə 
rast gələydim, yanımdan məzəli qırmızı şarfda və enli göy şalvarda insanların keçib getdiyinə tamaşa 
edəydim. Sən, doğrudan da, elə fikirləşirsən ki, biz gedə bilərik? 
Leora Martinin "şıqlıq" adlandırdığı şeydən tamamilə məhrum olsa da, Aşford-Qrovda qəribə bir 
populyarlığa malik idi. Paltarında həmişə, heç olmasa, bir düymə çatışmazdı. Mehriban missis Tredqold 
onu öz himayəsi altına almışdı. 
Nautilusda həmişə Klara Tredqolda şübhə ilə baxırdılar. Missis Almus Pikkerbo deyirdi ki, o, "şəhərin 
təkmilləşdirilməsi üçün təşkil olunmuş hərəkatda heç vaxt iştirak eləmir". O, qızılgül yetişdirir, çox gözəl 
şlyapalar sifariş verir, öz incə əllərinə badamlı kremlər sürtürdü. Ərinin ədəbsiz söhbətlərini dinləyərək, 
uzun müddət məmnuniyyət içində yaşamış bu qadın uzun illər idi ki, tənhaydı. Leoarada isə özündə də 
olan həmin o səmimi tənhalığı duyurdu. Onlar ikilikdə şüşəbənddə əyləşir, oxuyur, papiros çəkir, bir 
kəlmə belə kəsmədən və bir-birinə bütünlüklə etibar edərək günlərini keçirirdilər.  
Leora qrupun digər qadınları ilə Klara Tredqold qədər yaxınlaşmırdı, amma onların xoşuna gəlirdi, çünki 
öz qüsurları ilə –  siqaret çəkməyi, tənbəlliyi, söyüşə meyli ilə kafir qadın idi. Leora missis Pikkerbo və 
missis Ervinq Uotersi təşvişə salırdı. Qrup hər cür şərtiliyin pozulmasını bəyənirdi, təkcə onların dincliyinə 
və var-dövlətinə təhlükə yaradan bir şey olmasın. Leora dörd il bundan əvvəl De-Moynda ən bərkgedən 
balerina olan, indi isə nifrət hissi ilə ikinci uşağının anadan olmasını gözləyən missis Monti Maqfordla 
birlikdə çay, ya da kokteyl içirdi; cəmiyyət içində həmişə donuz balasına oxşar əri ilə birlikdə ən arxayın 
xanım kimi tanınan dəcəl missis Şlemil isə Leoranın qarşısında axıb gedirdi: 
– Ah, bircə bu adam məni əlləməkdən əl çəksəydi… Yanıma soxulmaqdan… seliyə bulamaqdan! Burada 
hər şey mənim zəhləmi töküb! Yox, qışda Nyu-Yorka gedəcəyəm! Təkcə! 
Balaca uşaq – Leoranın qədim və sakit müdrikliyinə layiq olmayan Martin Erousmit qrupda ona 
münasibətdən razı deyildi. Leora yaxası açılmış paltarı, ya da qarğa yuvasına bənzəyən saçları ilə 
məclisdə peyda olanda, o narahat olur və sonra peşman olacağı sözlərlə onu  pintiliyinə görə məzəmmət 
edirdi. 
– Nə üçün sən, heç olmasa, bir saatını özünə ayırmırsan?  Nə qədər istəsən, boş vaxtın var! Oh, 
mərhəmətli allah, yəni sən bir düyməni də tikə bilmirsən?! 
Amma Klara Tredqold bu məzəmməti eşidəndə, sadəcə,  gülürdü: 
– Leora, hesab edirəm ki, sizin, doğrudan da, çox gözəl kürəyiniz var, amma etiraz etməsəydiniz, 
paltarınızı arxadan bərkidərdim… Nə qədər ki, başqaları gəlib çıxmayıblar… 
Bir dəfə gecə saat ikiyə qədər uzanan əyləncədən sonra – missis Şlemil madam Lyusildən yeni bir paltar 
geyinmişdi, Cek Brandic isə (gündüzlər "Qarğıdalı tozu" şirkətinin kommersiya direktoru və sədr müavini) 
iftixarla fin polkası sədaları altında rəqs edirdi – Martin Leora ilə Səhiyyə Şöbəsindən götürdüyü 
avtomobillə evə qayıdır və bağırırdı: 
– Li, nə üçün sən öz geyiminin qayğısına qala bilmirsən? Axı sən bu gün və dünən səhər göy paltarını 
təzədən düzəltməyə hazırlaşırdın. Amma  belə başa düşürəm ki, sən bütün gün ərzində əlini də əlinə 
vurmamısan, ancaq oturmusan və oxumusan, sonra da bu yöndəmsiz paltarında məclisdə peyda olursan. 
– Zəhmət çək, maşını saxla! – Leora qışqırdı. 
O, heyrət içində maşını dayandırdı. Maşının fənərləri tikanlı məftillərdən düzəldilmiş kiçik hasara, məyus-
məyus yolun çınqılı ilə uzaqlara qaçan ayıpəncəsi koluna düşərək, onları çox böyük göstərirdi.  
Leora soruşdu: 
– Sən istəyirsən ki, mən hərəmxana gözəli olum? Mən bacarardım. Dəblə geyinən qız da ola bilərdim. 
Amma heç vaxt özümə əziyyət verməmişəm. Ah, Kürən, mən daha səninlə mübahisə etmək istəmirəm. 
Ya necə varamsa eləyəm – sənin dəlisov pinti arvadın, ya da heç nə. Sənə kim lazımdır: Klara Tredqold 
kimi əsl hersoginya, yoxsa mən, elə bir qadın ki, hara yola düşəcəyimiz, neyləyəcəyimiz onun üçün 
əhəmiyyətli deyil… Tüpürüm hər şeyə, təki həmişə əl-ələ tutaq… Həmişə heç nə səni qane etmir. Bu artıq 
məni təngə gətirib. Özün seç. Sənə kim lazımdır? 
– Mənə səndən başqa heç kim lazım deyil. Amma doğrudanmı, başa düşə bilmirsən… Mən vəzifəpərəst 
deyiləm, bununla belə, istəyirəm ki, biz hara düşürüksə düşək, hər yerdə yüksəklikdə olaq. Başa 
düşmürəm, nə üçün biz nədəsə bu cənablardan geri qalmalıyıq? Mənim əzizim, onların hamısı, təkcə 
Klaradan başqa, sonradan varlanmış hesabdarlardılar.  Biz isə əsl kondotyerik . Sənin Fransan… Nə 
zamansa biz ora gedəcəyik və Fransa prezidenti bizi körpüdə qarşılayacaq! Nə üçün kiməsə nəyisə bizdən 
daha yaxşı etmək imkanı verək? Hər şeyin öz texnikası var! 
Onlar pas atmış tikanlı məftillərlə dolu bu darıxdırıcı yerdə düz bir saat danışdılar.   
Növbəti gün Orxideya onun yanına laboratoriyaya gəldi və qız təəccüblə soruşdu: "Ah, doktor Martin, 
doğrudanmı, siz daha heç vaxt bizə gəlməyəcəksiniz?" Martin onu elə sevincək, elə cəld öpdü ki, hətta 
yarıyetkin qız belə başa düşə bilərdi ki, bu kişi üçün heç bir əhəmiyyət daşımır. 
 
5 
 
Martin görürdü ki, ehtimala görə bu yaxınlarda şöbənin direktoru olacaq. Bir gün Pikkerbo ona dedi: 
"Sizin işiniz tamamilə qənaətbəxşdir. Mənim balam, sizdə yalnız bir şey çatışmır: insanlarla yola getmək 
üçün əsl ruh yüksəkliyi və onlarla dostcasına rəftar etmək bacarığı. Amma bəlkə də, üzərinizə daha 
yüksək məsuliyyət qoyulsa, bu da öz-özünə düzəlsin". 
Martin çalışırdı ki, "ruh yüksəkliyi ilə yola getsin", amma özünü təntənəli ziyafətə Sarı balet trikosunda  
gəlməyə məcbur edilmiş adam kimi hiss edirdi.  
– Lənət şeytana, mən direktor olanda nə olacaq? – deyə o  əziyyət çəkirdi, – maraqlıdır, görəsən, belə 
olur ki, insan uğur əldə edir, amma bundan ürəyi bulanır? "Yaxşı, nə qədər ki, məni qısnamayıblar, 
şöbədə, heç olmasa, münasib bir doğum, ölüm, xəstələnmə statistikası sistemi qurum. Təslim 
olmayacam! Döyüşəcəyəm! Müvəffəqiyyət qazanacağam!" 
 
 
XXIII FƏSİL 
 
1 
 
Bu, Nautilus vətəndaşlarına gözə çarpan dozada ruh yüksəkliyi verilməsi ilə bağlı idimi (elə qüvvətli ki, 
onlardan heç biri artıq xəstələnməyə cəsarət etməsinlər), yoxsa doktor Pikkerbo seçkiqabağı kampaniya 
ilə əlaqədar öz populyarlığını bir azca təravətləndirməkmi istəyirdi – hər halda, səbəb nə olursa olsun, 
sevimli doktorun təşkil etdiyi Sağlamlıq Yarmarkası bütün gözlənilənləri ötüb keçdi. 
O, şəhər muxtariyyətindən smetadankənar məbləğ aldı, bütün kilsələri və assosiasiyaları əməkdaşlığa 
cəlb etdi. Ən əsası, qəzetlərdən həftədə üç dəfə "mədhiyyə" çap etməklə bağlı vəd qopartdı. 
Pikkerbo zədələnmiş ağacdan düzəldilmiş səyyar məbədi aradan götürtdü – orada bir müddət əvvəl 
müqəddəs cənab Billi Sandi icmanın bütün günahlarını bağışlayırdı. O, bir çox yeni atraksionlar hazırlatdı. 
Boyskautlar  hər gün burada manevr keçirməli idilər. JXST-nin köşkü qurulmuşdu,  tanınmış keşişlər və 
digər fizioloqlar alkoqolun zərərini subut etmək üçün bura dəvət olunmuşdular. Gözəl ağ kostyum 
geyinən Martin üçün qurulmuş köşkdə cihazlarla fokus göstərmək təklif edilirdi. Nikotin əleyhidarı olan 
Çikaqolu bir xanım hər yarım saatdan bir siçanlara tərkibində toz halına salınmış tütün olan iynə 
vurmaqla, onları öldürməyi öz öhdəsinə götürmüşdü. Artıq altı yaşına çatmış Akasiya və Qladiola 
Pikkerbo əkizləri əhaliyə dişləri necə təmizləmək lazım gəldiyini göstərməli idilər və doğrudan, bu işin 
öhdəsindən bacarıqla gəlirdilər… Amma onların bir səhvi oldu. Belə ki, altmış yaşlı fermerlə qarşılaşan 
qızlar ondan mehribanlıqla soruşdular: "Siz dişinizi hər gün təmizləyirsiniz?" O, isə hamının eşidəcəyi 
tərzdə cavab verdi: "Yox, amma mən hər gün sizin dalınıza vuracağam ki, bir də belə sual verməyəsiniz… 
Bəlkə, elə indi başlayım?!" 
Atraksionların hamısı maraqlı idi. Amma gün ərzində heç biri cəmi qırx dollara sağlam həyat tərzini təbliğ 
edən Yevgenika  ailəsi kimi maraq doğurmadı.   
Ailə atadan, anadan və beş uşaqdan ibarət idi – elə gözəl və elə güclü idilər ki… Onların yeddisi də bu 
yaxınlarda keçirilən "Şatokva" turnesində mükəmməl akrobatik nömrələrlə çıxış etmişdilər. Heç biri 
həyatları boyu içki içmir, siqaret çəkmir, səkilərə tüpürmür, ağzına gələni danışmır, ət yemirdi. Pikkerbo 
körpü üzərində ən gözəl köşkü onlar üçün ayırmışdı. Köşk bu yaxınlara kimi xeyriyyəçi, müqəddəs cənab 
Sandi üçün  çıxış səhnəsi rolunu oynayırdı.  
Şablon eksponatlar da var idi – diaqramlarla, bayraqlarla, günün siyasi məsələsinə dair çap olunmuş 
vərəqlərlə bəzədilmiş köşklər... Doktor Pikkerbo  "Sağlamlıq" okteti  deyilən qrup yaratmışdı və onlarla 
birlikdə mahnılar ifa edirdi. Hər gün mühazirələr oxunurdu. Onların da əksəriyyətini ya Doktor Pikkerbo, 
ya da onun dostu, futbol məşqçisi və gigiyena üzrə professor doktor Bisseks oxuyurdu.   
Bir çox məşhurlara, o cümlədən də Qustav Sondeliusa və ştatın qubernatoruna "xalqa müraciətlə çıxış 
etmək" üçün dəvətnamələr göndərilmişdi. Amma onlardan heç biri məhz bu həftə gəlmək üçün boş vaxt 
tapa bilmədilər. 
Yarmarkanın açılışı yaxşı keçdi, çoxlu əhali toplaşmışdı. Birinci gün kiçik bir anlaşılmazlıq oldu. Çörəkçi-
qənnadçı  assosiasiyası doktor Pikkerbo ilə pəhriz köşkündəki "Piroq çox ye – pioreyaya hazır ol!" plakatı 
ilə bağlı möhkəm fikir mübadiləsi apardı. Amma "lazımınca düşünülməmiş" və "sağlamlığa ziyan vuran 
plakat" elə buradaca rədd edildi… Bundan sonra yarmarkanı şəhərin bütün bulka dükanlarında reklam 
etməyə başladılar. 
Bütün iştirakçılar xoşbəxt idi, yalnız Martindən başqa. Pikkerbo onun üçün əsl laboratoriyadan heç nə ilə 
fərqlənməyən səciyyəvi bir laboratoriya qurmuşdu. Amma içində su kəməri yox idi və yanğın təhlükəsinə 
görə oddan istifadə etmək də qadağan edilmişdi. Bütün gün ərzində o, kolbanın birindən o birinə qırmızı 
mürəkkəb məhlulu tökür, mikroskopla boş şüşəni diqqətlə gözdən keçirir və çayda mikroblara rast 
gəlinərsə, onları necə öldürmək mümkün olduğunu öyrənmək istəyən vətəndaşların suallarına cavab 
verirdi. 
Leora onun köməkçisi rolunu oynayırdı. O, tibb bacısı kostyumunda çox ciddi və qəşəng görünürdü. 
Ərinin xəlvəti lənətləmələrinə gülərək, onu bərk qəzəbləndirirdi. Onlar növbətçi yanğınsöndürənlə gözəl 
münasibət qurmuşdular. Bu, yaxşı bir oğlan idi, yanğınsöndürənlərin yanında yaşayan pişiklər haqqında 
maraqlı əhvalatlar danışır və bakteriologiya haqqında suallar vermirdi. O, onlara harada gizlicə siqaret 
çəkmək mümkün olduğunu söyləmişdi: "Təmizliklə yanğının qarşısını ala bilərsən" eksponatının 
arxasında (eksponat yanğın yarana biləcək nöqtələri göstərən qırmızı oxları olan çirkli və təmiz ev 
maketlərindən ibarət idi) qırılmış pəncərəsi olan divar oyuğu var idi, papirosun tüstüsü oradan sorulub 
çıxırdı. Martin və Leora, bir də darıxan yanğınsöndürən gün ərzində azı on dəfə bu sığınacağa baş çəkir və 
həftəni birtəhər başa vura bilirdilər. 
Həftə ərzində daha bir ixtilaf da baş verdi. Yarmarkaya axtarış məqsədi ilə deyil, papirosdan ölən 
siçanların füsunkar tamaşasına baxıb zövq almaq üçün gələn polis serjantı Yevgenik ailəsinin köşkü 
qarşısında dayandı. Boynunun  dalını qaşıdı, polis məntəqəsinə tələsdi və bir dəstə şəkillə geri qayıtdı. O, 
Pikkerboya müraciət edərək  gur-gur guruldayırdı: 
– Hm… Bu yevgenik ailə… Onlar siqaret çəkmirlər, içki içmirlər və ümumiyyətlə.. 
– Tamamilə düzdür! Baxın bir, onlar necə də  sağlamdırlar! 
– Hm… Onlara göz-qulaq olun. Mən sizin sərginizi korlamaq istəmirəm, dok, Siti-Hollda hamımız bir-
birimizdən muğayat olmalıyıq. Nə qədər ki, yarmarka bağlanmayıb, mən onları şəhərdən atmayacağam. 
Amma bu, Holtonun quldur dəstəsidir. Ərlə arvad, ümumiyyətlə, evli deyillər, uşaqlardan isə yalnız biri 
həqiqətən onların oğludur. Onlar hindilərə araq satdıqlarına görə həbsdə yatıblar və maarif işi ilə məşğul 
olana qədər əsas peşələri şantaj olub. Mülki geyimdə bir nəfər göndərəcəyəm ki, onlara göz qoysun. 
Sizin sərgi çox yaxşı alındı, dok, əsl ibrət dərsidir… Şəhər indi uzun müddətə yadda saxlayacaq ki, müasir 
gigiyena metodlarını necə dəyərləndirmək lazımdır. Sizə uğur arzulayıram! Deyin görüm, konqressə 
getmək üçün özünüzə katib seçmisiniz?  Mənim bir qardaşoğlum var – stenoqrafdır, hamını kölgədə 
qoyar… və ümumiyyətlə, axmaq deyil, dilini saxlamağı bacarır. Təbii ki, məsələnin ona dəxli yoxdursa. 
Onu sizin yanınıza göndərəcəyəm, bir söhbət edin. Sağlıqla qalın! 
Bir hadisəni çıxmaq şərtilə (Yevgenik ailənin atası sağlam olmaq üçün tər tökdükdən sonra istirahət 
etmək məqsdilə elə insanlarınca arasında içki şüşəsinə sarıldığı vaxt həbs olundu) Pikkerbo şənbə gününə 
qədər Holtonların hərəkətlərində heç bir pis şey müşahidə etmədi. Şənbə gününə kimi hər şey rəvan 
getdi.  
Dünyada heç bir yarmarka bu cür ibrətamiz deyildi və təşkilatçılara bu qədər geniş reklam gətirməmişdi. 
Seçki dairələrində qəzetlər ona bütöv sütunlar həsr edir və bütün hesabatlarda, hətta demokratların 
mətbuatında belə, doktor Pikkerbonun konqressə namizədliyi ilə bağlı yazılar çap olunurdu. 
Fəlakət şənbə günü baş verdi. Yəni  yarmarkanın sonuncu günü. 
Şiddətli yağış yağır, damdan su damırdı. "Nümunəvi mənzil" köşkündən olan bir xanımı – bu köşkə də 
yağış yağırdı – ağ ciyər sətəlcəmi diaqnozu ilə evə apardılar. Günorta, Yevgenik ailəsi qüsursuz sağlamlıq 
nümayiş etdirdiyi vaxt, onun ən gənc nümayəndəsində ürəkkeçmə baş verdi… Və həyəcan yatmamışdı ki, 
nikatinin əleyhidarı olan çikaqolu xanıma (o, öz yenilməz görkəmilə siçan öldürürdü) viviseksiya  
əleyhidarı başqa bir çikaqolu qadın hücum etdi.  
Hər iki qadının və başıbəlalı siçanların ətrafında camaat toplaşdı. Antiviviseksiya siçanöldürəni 
"antinikatin qatili", "alçaq" və "allahsız" adlandırır və antinikatin qadın isə bütün bunlara hıçqıraraq 
ağlaya-ağlaya, bir də polis çağıraraq dözürdü. Amma viviseksiya əleyhdarı axırda qışqıranda ki, "alimliyə 
olan iddialarınıza gəlincə, sizin elmə heç bir aidiyyatınız yoxdur!" – antinikotin xanım ciyilti ilə 
körpücükdən onun üstünə atıldı, antivivseksiya xanımın saçlarından yapışdı, ucadan və aydın səslə 
bağırdı: 
– Mən indi sənə göstərərəm, elmə aidiyyatım var, yoxsa yox?! 
Pikkerbo onları aralamağa çalışdı. Martin xoşbəxt görkəmlə Leoradan və onların yanğınsöndürən 
dostlarından bir qədər uzaqda dayanmışdı…. Öz şefinə açıq-aydın kömək etmək istəmirdi. Hər iki qadın 
əlbir olaraq, söyüş söyə-söyə Pikkerbonun üstünə atıldılar və onları, nəhayət, ayırdıqları vaxt Pikkerbo 
istehza ilə gülən minlərlə tamaşaçının diqqət mərkəzində – heç vaxt konqressə düşməmək kimi açıq-
aydın bir təhlükə qarşısında qaldı. 
Günorta saat ikidə yağış yavaşımağa başlayanda, səyyar məbədin ətrafında səhər yeməyi yemiş yeni 
izdiham yığışmışdı. Antixanımlar haqqında söhbət sürətlə ağızdan-ağıza ötürülürdü, yanğınsöndürən isə 
növbəti papirosu çəkmək üçün "Təmizliklə yanğının qarşısını alarsan!" eksponatının arxasına keçdi. Bu, 
çox bəxtsiz, balacaboy yanğınsöndürən idi və  dəhşətli dərəcədə yatmaq istəyirdi. Beynində  rahat 
yanğınsöndürənlər deposu və pokerlə bağlı bitib-tükənməyən fikirlər dolaşırdı. O, kibriti söndürmədən 
Təmiz Ev modelinin artırmasına tulladı. Təmiz Ev elə gözəl laklanmışdı ki, lap yandırılmaq üçün kerosin 
hopdurulmuş talaşanı xatırladırdı. Yanğınsöndürən içini çəkdi və göz qırpımındaca nəhəng və qaşqabaqlı 
məbəd alovlanmağa başladı. İzdiham çıxışlara doğru atıldı. 
Çıxışların əksəriyyəti şübhəsiz ki, köşklərlə tutulmuşdu. Çığırtılı bir çaxnaşma qopmuşdu, uşaqları ayaq 
altda tapdalayırdılar. 
Almus Pikkerbo qorxaq və maymaq deyildi. Heç kim bilmədi o, haradan peyda oldu, necə gəldi… Amma 
öz səkkiz qızının qabağında addımlayaraq, səyyar məbəd boyunca təntənəli surətdə keçdi, zəhmlə 
gözlərini parıldatdı və öyüd-nəsihət verərək qollarını geniş açdı. İzdiham özünü itirdi və dayandı… 
Pikkerbo şxun   kapitanına layiq bir səslə uğultunu susmağa vadar etdi və kütləni sağ-salamat oradan 
çıxartdı, sonra geri, alovlanan atəşin içinə atıldı. 
Yağışın islatdığı bina alışıb yanmadı. Martin yanğınsöndürən və Yevgenik ailəsinin başçısı ilə birlikdə 
alovu söndürdü. Təmiz Evdən başqa hər şey zədəsiz ötüşdü və dəhşət içərisində qaçan izdiham indi 
məftunluq hissi ilə aşıb-daşaraq geri qayıdırdı. Pikkerbo onun qəhrəmanına çevrilmişdi. 
İki saatdan sonra Nautilus qəzetləri fövqəladə buraxılışlarını çap etdilər. Aydınlaşdırdılar ki, Pikkerbo 
təkcə görünməmiş və dünyada ən ibrətamiz səhiyyə sərgisi təşkil etməyib, həm də öz sərkərdə cəsarəti 
və istedadı ilə yüzlərlə insanı ayaq altda əzilmək aqibətindən xilas edib. Sonuncu fikir, yəqin ki, doktor 
Almus Pikkerbo haqqında yüz minlərlə qəzet sütunlarının yazdıqları arasında həqiqətə ən uyğun gələn 
yeganə məlumat idi.  
Doktor Pikkerbonun eksponatlarını, bir də təbii ki, böyük yanğını görmək arzusu, antixanımların yeni 
davası ümidi ilə axşam şəhərin yarısı səyyar məbədə üz tutmuşdu və Pikkerbo estradaya yekun nitqini 
söyləmək üçün qədəm qoyanda, onu sürəkli alqışlarla qarşıladılar. Növbəti gün isə seçkiqabağı 
kampaniyanın son döyüşlərinə atıldı. Pikkerbo artıq bütün seçki dairəsinin suveren hökmdarı idi. 
 
2 
 
Onun rəqibi öz təcrübəliliyi ilə güclü olan  balaca, əsəbi bir vəkil idi. Keçmişdə ştatın senatoru, 
qubernatorun müavini, dairə hakimi olmuşdu.  
Demokratlar tərəfindən ortaya atılmış "Doktor Pikkerbo – qaratoxmaq namizəd" ifadəsi Sağlamlıq 
Yarmarkası qəhrəmanına yönəlmiş məftunluq hissinin içində boğuldu. O, avtomobillərdə bütün mahalı 
dolaşırdı: "Mən konqresə ona görə can atmıram ki, vəzifə istəyirəm. Yox, mənə sağlamlıq ideallarımı 
bütün ölkəyə yaymaq imkanı lazımdır".  
Hər  yerə bu cür yazılar yapışdırılmışdı: 
 
"Konqresə ALMUS PİKKERBOnu seçin, o, qüvvətli döyüşçüdür, həkim və şairdir. Konqresdə o, bir il olacaq 
və Amerikadakı bütün mikrobları göyə sovuracaq". 
 
Möhtəşəm mitinqlər keçirilirdi. Pikkerbo ətraflı, amma qeyri-müəyyən şəkildə öz siyasi baxışlarını şərh 
edirdi. O, əlbəttə, Amerikanın Avropa müharibəsinə girməsinin əleyhinə idi, amma hökumət tərəfindən 
bu dəhşətli bədbəxtliyin qarşısının alınması üçün atılan hər addımın arxasında dayandığını söyləyirdi. O, 
əlbəttə ki, yüksək vergilərin  tərəfdarı idi, amma onlar elə müəyyən edilməlidir ki, Pikerbonun mahalının 
fermerləri hər şeyi ucuz ala bilsinlər. Namizəd Pikkerbo şübhəsiz ki, hər bir fəhlə üçün yüksək 
əməkhaqqının tərəfdarı idi, amma bütün müəssisə sahiblərinin, tacirlərin və mülkədarların təsərrüfatının 
inkişafının keşiyində qaya kimi, buz parçası kimi, moren  kimi  dayanacaqdı. 
Nə qədər ki, bu geniş kompaniya gur-gur guruldayırdı, Nautilusda paralel olaraq başqa bir kampaniya da 
aparılırdı. Daha az əhəmiyyət daşıyan və daha çevik olan bu kampaniya özünü doktor Pikkerbonun 
sevimli şefi kimi göstərən cənab Pyunun yenidən mer seçilməsinə xidmət edirdi.  
Cənab Pyu ədəblə yazı masasının arxasında əyləşərək,  qəbuluna gələn hər adamın üstünə gözəl vədlər 
yağdırırdı. Onların arasında isə pastorlar, professional qumarbazlar, cənublu ordu veteranları, sirk 
antreprenyorları, polismenlər, az və ya çox dərəcədə səxavətli qadınlar da vardı… Yalnız təşviqatçı 
sosialistlərdən başqa…   
Öz nitqlərində Pikkerbo cənab Pyunu "mətanətinə, dürüstlüyünə və dərdə şərik olmaq bacarığına görə" 
tərifləyirdi: "Bu "möhtərəm zat" istənilən təşəbbüsə kömək edir"…  
Pikkerbo ilə Pyu arasında başqa bir razılaşma da olmuşdu. Belə ki, Pikkerbo "Cənab mer, konqresə 
getsəm, mənim yerimə Erousmiti təyin edin, o, siyasətdən baş çıxarmır, amma pula satılan deyil" təklifini 
etdiyi zaman, Pyu elə oradaca söz verdi və beləliklə də bu torpaqda rahatlıq öz səltənətinə başladı. Heç 
kim F.Ks.Cordan haqqında bir söz belə ağzından qaçırtmadı. 
F.Ks.Cordan podratçı idi və siyasətə qızğın maraq göstərirdi. Pikkerbo onu "fırıldaqçı" adlandırırdı və 
sonuncu dəfə cənab Pyunu merliyə yola salanda (onu isə "yeni islahatlar" şüarı altında yola salırdılar, 
halbuki islahatçıların özləri həmin vaxtdan bəri sakitləşmiş, üzüyola və işgüzar olmuşdular), onların hər 
ikisi – həm Pyu, həm də Pikkerbo – Cordanı şübhəli şəxsiyyət kimi yamanlayırdılar. Amma indiki seçkilər 
zamanı cənab Pyu həddindən artıq sülhsevər olmuşdu və Cordanın mənliyinə toxunacaq heç bir söz 
söyləmirdi. Cənab Cordana isə gizli meyxanalarda, evlərdəki görüşlərdə cənab Pyu haqqında mərhəmətlə 
danışmaqdan başqa bir şey qalmırdı.  
Seçkilər günü Martin və Leora digər qonaqlarla birlikdə axşam Pikkerbonun evində nəticələri gözləyirdi. 
Nəticə ilə bağlı heç kimin şübhəsi yox idi. Martini heç vaxt siyasət narahat etmirdi, amma indi 
Pikkerbonun laqeyd görünmək istəyi, bir də redaksiyalardan telefonla verilən xəbərlər onu 
gərginləşdirmişdi: "Uillou-Qrov dairəsi – Pikkerbo birinci yerdədir, səslərin üçdə ikisi!" və… evin 
pəncərəsi altındakı kütlənin qışqırığı: "Pikkerbo, Pikkerbo, Pikkerbo!" 
Saat on birə kimi qalibiyyət təmin edilmişdi və Martin qorxudan donub qalaraq başa düşdü ki, artıq Xalq 
Səhiyyəsi Şöbəsinin yetmiş min həyata görə məsuliyyət daşıyan direktoru olub.  
O, kədərlə Leoraya baxdı və onun səssiz təbəssümündə əminlik hiss etdi. 
Orxideya bütün gecəni Martinlə kübarcasına soyuq davranırdı, Leoraya isə var qüvvəsi ilə söhbətcil və 
mehriban görünməyə çalışırdı. Amma indi o, Martini qonşu otağa dartdı: 
– Mən Vaşinqtona yola düşürəm, sizi isə bu, qətiyyən narahat etmir! – dedi və Martinə dumanlı, tutqun, 
köməksiz gözlərlə baxdı. O, qızı qucaqladı və burnunun altında mızıldandı: 
– Mənim əziz qızcığazım, sizi buraxa bilmərəm! – və evə gedərkən öz direktorluğundan daha çox 
Orxideyanın gözləri haqqında düşünürdü. 
Səhər Martin köksünü ötürdü: "Doğrudanmı, insana heç nə dərs olmur? Doğrudanmı, mən bütün ömrüm 
boyu iki tərəfə boylanacaq və axmaq kimi zibilə düşəcəyəm? Doğrudanmı, həmişə belə olacaq? 
Uzunçuluq elədim, bəsdir, artıq bu işin sonu yoxdur?"  
Orxideyanı bir dəfə də gördü – vaqonun meydançasında – sonra bir daha onunla qarşılaşmadı. 
Pikkerbolar getdikdən sonra Leora gözlənilmədən söhbəti açdı: 
– Kürənim, əzizim mənim, bilirəm ki, öz Orxideyanı itirmək sənin üçün necə ağırdır. Sanki, gəncliyin çıxıb 
gedir. Qızcığaz həqiqətən də sevimli idi. Sənin ürəyində nələr baş verdiyini başa düşürəm, hətta dərdinə 
şərik olmağa da hazıram… Əlbəttə, bir şərtlə ki, sən onu bir də heç vaxt görməyəcəksən. 
 
3 
 
"Nautilus dairəsi" bu dəfə yağlı "şapkası" olan bir yazı ilə çap olunmuşdu: 
QƏLƏBƏ ALMUS PİKKERBODADIR. 
İLK DƏFƏ KONQRESƏ ALİM, DARVİNİN VƏ PASTERİN SİLAHDAŞI SEÇİLDİ. O, DÖVLƏT GƏMİSİNİN 
SÜKANINI YENİ QAYDADA İDARƏ EDƏCƏK. 
 
Pikkerbo dərhal istefa vermək və yeni fəaliyyətinə başlamaq qərarına gəldi;  
O, sessiyanın açılışı, qanunvericiliyin metodikasını öyrənmək, səhiyyə nazirliyinin yaradılması məqsədilə 
öz ideyasının təbliğatına başlamaq üçün Vaşinqtona yola düşdü. Onun yerinə Martinin təyin olunması 
məsələsi mübahisəsiz keçmədi. Südçü Klopçuk öz köhnə incikliyini xatırladı, Ervinq Uoters həkim 
həmkarlarına pıçıldadı ki, çox güman, Martin "sosialist və ödənişsiz xəstəxanaları" genişləndirəcək. 
F.Ks.Cordan isə tamamilə sağlam düşüncəli bir gənc həkimin namizədliyini irəli sürdü. Martinin 
namizədliyini Aşford-qrov qrupu, yəni Tredqold, Şlemil, Monti Maqford dəstəklədi. 
Şübhələrlə əzab çəkən Martin Tredqoldun yanına gəldi: 
– Məni burada istəyirlər? Cordanla mübarizəyə girim, yoxsa bu işin başını buraxım? 
Treqold nəvazişlə dedi: 
– Höcətləşmək? Nəyə görə? Cənab Pyunu maliyyələşdirən bankın səhmlərinin xeyli hissəsi mənə 
məxsusdur. Bu işi mənə həvalə edin. 
Səhəri gün Martin təyin olundu, amma direktor deyil, direktor vəzifəsini həyata keçirən. Həm də dörd 
min əvəzinə, üç min beş yüz maaşla. 
Onun ağlına belə gəlmirdi ki, bu təyinat "qaranlıq siyasi intriqalar" adlandırdığı şeyin vasitəçiliyi ilə 
həyata keçirilib.  
Mer Pyu onu öz kabinetinə dəvət etdi və altdan-altdan gülərək dedi: 
– Hə, dok, müxalifət bu işin əleyhinə idi, çünki siz gəncsiniz və sizi az tanıyırlar. Mən isə qətiyyən şübhə 
etmirəm ki, bir müddət sonra sizi tam hüquqlu direktor keçirə biləcəyəm. Əlbəttə ki, işin öhdəsindən 
gəlsəniz və etibar qazansanız. O vaxta kimi isə həddindən artıq kəskin hərəkətlərdən qaçsanız yaxşıdır. 
Mənim yanıma gəlin, məsləhət istəyin. Şəhəri sizdən yaxşı tanıyıram və bilirəm ki burada kiminlə 
hesablaşmaq lazımdır. 
 
4 
 
Pikkerbonun Vaşinqtona yola düşdüyü gün şənlik qurulmuşdu. Saat on ikidən ikiyə qədər Ticarət 
Palatasının ehtiyat binasında bütün arzusunda olanlara səhər yeməyi təqdim olunurdu: yağlı isti bulka, 
ponçik, bir fincan kofe, qadınlara saqqız, kişilərə yerli istehsal olan əla liman siqarı.  
Qatar saat üç əlli beşdə yola düşürdü. Pəncərələrdən boylanan məlumatsız sərnişinlərin təəccübünə 
rəğmən platforma camaatla dolmuşdu. 
Qatarın arxa meydançasında mer Pyu nitq söyləyirdi. Nautilus şəhərinin nəfəs alətləri orkestri üç 
patriotik marş ifa etdi. Sonra Pikkerbo öz ailəsinin əhatəsində meydançada dayandı. O, kütləyə baxırdı, 
gözlərində yaş parlayırdı. 
– Həyatımda birinci dəfə, – dili dolaşa-dolaşa dedi, – deyəsən, danışmaq iqtidarında deyiləm. Lənət 
şeytana! Həyəcan məni boğur. Uzun bir nitqlə çıxış etməyə hazırlaşırdım, amma söyləyə bildiyim hər şey 
bundan ibarətdir ki, hamınızı sevirəm. Sizə hədsiz dərəcədə minnətdaram, mənim dostlarım, öz gücüm 
daxilində sizi təmsil edəcəyəm. Allah köməyiniz olsun! 
Qatar hərəkətə gəldi… Öz həmvətəndaşlarına gözdən itənə kimi yaylıq yelləyən Pikkerbonu özü ilə 
apardı…  
Bu an Martin Leoraya dedi: 
– Hər halda, yaxşı oğlandır! O… Yox, heç də yaxşı deyil. Həyat elə qurulub ki, insanlara yalnız xeyirxah 
ürəkləri olduğu üçün əllaməlik etməyə imkan verilir. Mən isə burada ən sonuncu qorxaq kimi 
dayanmışdım. Bütün ştatlarda olmaq üçün bu idiotizm qasırğasını necə yola saldıqlarına bir  söz belə 
söyləmədən baxırdım. Yəni həyatda hər şey bu qədər sadədir? Yaxşı! Gedək şöbəyə, mən bu gündən 
yeni fəaliyyətə başlayacağam. Həm də vicdanla! 
 
 
XXIV FƏSİL 
 
1 
 
Demək olmaz ki, Martin böyük təşkilatçılıq qabiliyyəti nümayiş etdirirdi, amma onun vaxtında Xalq 
Səhiyyəsi Şöbəsi köklü surətdə simasını dəyişdi. O Uinnimaklı dekan Silvanın məsləhət gördüyü doktor 
Rufus Okford adlı  zirək bir gənci   özünə köməkçi götürdü. Gündəlik iş – yeni doğulanların müayinədən 
keçirilməsi, karantinlər, vərəm əleyhinə plakatların yapışdırılması – öz qaydası ilə gedirdi. 
Su boruları və qida sənayesi üzərində nəzarət artırılmışdı, bəlkə də, bu, əvvəlkindən daha əsaslı surətdə 
aparılırdı. Çünki Martin Pikkerbo qədər könüllü inspektorlara ümid bəsləmirdi və alman koloniyasının 
böyük narazılığına baxmayaraq onlardan birini Homdel kvartalına dəyişmişdi. O, siçovulları və birələri 
qırmaq fikri ilə gəzib dolaşırdı. Statistikada adi doğuş və ölüm qeydiyyatından daha əsaslı şeylər görürdü.  
Martin ümumiyyətlə, statistikaya çox böyük əhəmiyyət verirdi və bu da qeydiyyatçını həddindən artıq 
əyləndirirdi. Çünki yeni direktor milliyətin, ixtisasın və onlarla digər faktların xəstəliklərin səviyyəsinə   
nüfuzunu əks etdirən məlumat vərəqi tələb edirdi. 
Əsas fərq ondan ibarət idi ki, Martin və Rufus Okfordun indi istənilən qədər boş vaxtları qalırdı. Martin 
hesablamışdı ki, Pikkerbo öz vaxtının böyük hissəsini bəlağətli danışığa və kütlənin ruhlandırılmasına sərf 
etməli olurdu.  
Öz ilk səhvini isə Martin yarım maaşa işləyən iki həkimə kömək etmək məqsədilə, Okfordun həftədə bir 
neçə gün pulsuz şəhər xəstəxanasında işləməsi üçün sərəncam verməklə etdi. Bu, Evancelin dairəsinin 
tibb cəmiyyətində əsl mərəkə qopartdı. Restoranda Martini görən Ervinq Uoters onun stoluna yaxınlaşıb 
öz narahatlığını çatdırdı.  
– Eşitmişəm ki, xəstəxanaya ştat artırmısan? – doktor Uoters soruşdu. 
– Aha! 
– Bundan sonra da artırmaq fikrindəsən?  
– Pis olmazdı. 
– Qulaq as, Mart. Bilirsən ki, biz missis Uoterslə sənin və Leoranın burada yaxşı qarşılanmağı üçün hər 
şey eləmişik. Mən Uinnemakdan olan yoldaşıma hər cür kömək etməyə şadam. Amma bilməlisən ki, hər 
şeyin bir həddi var. Aydın məsələdir ki, öz-özlüyümdə pulsuz müalicənin əleyhinə deyiləm. Təcrübə 
keçən həkimlərin pul ödəməyənlərlə əlləşməkdən canlarını qurtararaq, kasıb təbəqənin bit basmış 
avaralarını havayı müalicə etməyə çalışırsınızsa, bunu ancaq alqışlamaq olar. Amma digər tərəfdən də, 
siz bunu pul ödəməyə imkanı olan pasiyentlərə də aid edəcəksinizsə və onlar da pulsuz müalicə olunmaq 
üçün sizin yanınıza gələcəksə, o zaman bizim şəhərin həkimlərinin təkcə maddi deyil, mənəvi 
maraqlarına da ziyan vuracaqsınız. Halbuki həkimlər, Allah bilir, nə qədər zamanlarını xeyriyyəçiliyə sərf 
edirlər.  
Martin anlaşılmaz və düşüncəsiz bir cavab verdi: 
– Ervi, əzizim, lənətə gəlmiş nənənin dalınca cəhənnəmə yollana bilərsən! 
O saatdan sonra Uoterslə Martin artıq rastlaşanda danışmırdılar. 
Martin gündəlik işi buraxmadan laboratoriya işlərinə qapılmaq həzzinə də imkan tapırdı. Əvvəlcə iş 
arasında xırda-para məsələlərlə əlləşirdi, amma gözlənilmədən maraqlı bir "izə düşdü" və öz 
təcrübəsindən başqa, hər şey haqqında unutdu. 
Martin daha çox Klopçuk və streptokok haqqında düşünərək ayrı-ayrı fermalarda ayrı-ayrı adamlardan 
götürülmüş analizlə əylənirdi. Təsadüfən aşkar etdi ki, qoyunun qanı digər heyvanların qanı ilə 
müqayisədə həddindən artıq gemolizin hasil edir. Nə üçün streptokok qoyunda qan kürəciklərini daha 
asanlıqla həll edir, ancaq dovşanda yox? 
Əlbəttə, vəzifəsinə görə Səhiyyə Şöbəsinin kirayəyə götürülmüş bakterioloqunun haqqı yox idi ki, 
cəmiyyətin satın aldığı zamanı öz marağına sərf etsin, amma Martinin içindəki məsuliyyətsiz xəfiyyə hissi 
vicdanlı çinovnikə üstün gəldi. 
Vərəm bəlğəmi analizləri siyahısında artan uğursuzluğu bir kənara tulladı və gemolizin tapmacasının 
açılması ilə məşğul olmağa başladı. Martin streptokokkları bir günlük kulturalarda qan üçün məhvedici 
olan zəhər hasil etməyə vadar etmək istəyirdi. 
O, əzəmətli və həyəcanlandıran bir məğlubiyyət yaşadı. Sonra uzun müddət dərin fikrə getdi. Qərara 
gəldi ki, altı saatlıq kulturadan istifadə etsin. Onu sentrifuqadan keçirtdi, çöküntünün üzərində olan 
mayeni qırmızı qan kürəciklərindən olan qarışıqla qarışdırdı və termostata   yerləşdirdi. Martin iki 
saatdan sonra geri qayıtdıqda hüceyrələr həll olmuşdu. 
Leoraya zəng etdi: 
– Li! Nəsə axtarıb tapmışam! Sən mənim üçün bir neçə buterbrod hazırlayıb, axşam bura gələ bilməzsən 
ki? 
– Əlbəttə, gələ bilərəm, – Leora dedi. 
Leora gəlib çıxanda Martin ona izah etdi ki, kəşf təsadüfən edilib. Onu da bildirdi ki, elmi tapıntıların 
böyük əksəriyyəti təsadüfi alınır. Martin dedi ki, heç bir tədqiqatçı, hətta ən dahisi belə öz müşahidələrini 
zamanında dəyərləndirməkdən daha böyük iş görə bilməz.  
Onun səsi inamla, hətta bir az da əsəbi səslənirdi. 
Leora bir küncdə əyləşib, çənəsini qaşıyır və tibb jurnalı oxuyurdu. Aradabir çox da yaxşı işləməyən 
bunzenlə kofe isidirdi. Səhər  tezdən şöbəyə gələn işçilər Almus Pikkerbonun hakimiyyəti dövründə baş 
veməyən bir şeyin şahidi oldular: direktor kulturanın səpini ilə məşğul idi, onun arvadı isə stolun üstündə 
yatmışdı. 
Martin doktor Okfordun üstünə qışqırdı: 
– Donuzların yanına cumun, Rufus, şöbəni isə bu gün öz boynunuza götürün, bu gün mən yoxam, 
ölmüşəm… Hə, bir də… Loeranı evə aparın, ona qayğanaq bişirin və gələndə "Günbatana yollar"dan 
mənim üçün vetçinalı buterbrod gətirərsiniz! 
– Oldu, kapitan, – Okford dedi. 
Martin öz təcrübəsini bir daha təkrar etdi – gemozilin üzərində iki saatlıq, dörd saatlıq, altı saatlıq, səkkiz, 
doqquz, on iki, on dörd, on altı və on səkkiz saatlıq kulturaları yoxladı. Müəyyən etdi ki, qanda 
gemozilinin maksimal hasil edilməsi kultura termostatda dörd saatdan on saata qədər saxlanıldıqdan 
sonra baş verir. Martin onun yaranması düsturunu çıxarmağa çalışdı və ümidsizliyə qapıldı. Bu müddət 
ərzində əsəbiləşir, özündən çıxır, tərləyirdi. Sonda Martin əmin oldu ki, onun riyazi bilikləri uşaq 
bilikləridir, elmi məlumatı isə həddindən artıq azdır. Kimya üzərində əlləşdi, riyazi hesablamalar üzərində 
yorulmadan çalışdı və nəticəni asta-asta tərtib etməyə başladı. Martin hesab edirdi ki, məqaləni 
"Yoluxucu xəstəliklər" jurnalına verə bilər. 
Əlbəttə, Almus Pikkerbo da tez-tez elmi məqalələr çap etdirirdi. Onları üç ayda bir dəfə çap olunan və öz 
heyətinə digər on üç redaktordan başqa, Pikkerbonun özünü də salan "Tibbi almanax"da yerləşdirirdilər. 
O, xərçəngin iki fərqli mikrobunu – epilepsiya və xərçəng mikrobunu kəşf etmişdi. Adətən ona yeni bir 
kəşf etmək, məqalə yazmaq və onu çap etdirmək üçün iki həftə lazım olurdu. Martin isə belə bir qibtə 
ediləcək yüngüllüyə malik deyildi.  
O, təcrübə aparır, onları təkrar edir, hamıya lənət yağdırır, Leoranı yatmağa qoymur, ona mühit 
hazırlamağı öyrədirdi və aqarla   bağlı söylədiyi iradlara görə əsəbiləşirdi. Martin stenoqrafçı qadının 
üstünə bağırırdı. Bu müddət ərzində Konqresional kilsənin Conatan Edvards adlı pastoru dəfələrlə onu 
Bibliya məktəbində məruzə oxumaq üçün çağırsa da, yola gətirə bilməmişdi. Aylar sürətlə keçir, onun 
məqaləsi isə  yekunlaşmaq bilmirdi. 
İlk dəfə etiraz səsini Nautilusun ən hörmətli insanlarından biri olan mer qaldırdı. Necə oldusa, bir dəfə 
gecə saat ikidə F.Ks.Cordanın iştirakı ilə çox maraqlı jelezka  oyunundan evə qayıdan mer yolun kəsə 
olması üçün maşını Siti-Holl tinindən döndərmişdi. Və döngədə mer Ryu Martinin qaşqabaqlı halda 
cihazları termostata necə qoyduğunu gördü. Həmin vaxt Leora bir küncdə əyləşərək papiros çəkirdi. 
Səhəri gün  o, Martini yanına çağırdı və ona nəsihət oxumağa başladı: 
– Dok, sizin şöbənin işinə qarışmaq istəmirəm. Mənim qaydam belədir: başqalarının işinə burun soxma! 
Amma düzünü deyim ki, heyrət edirəm: Pikkerbo kimi bir işbazın, yetmiş at gücündə bir təşviqatçının 
məktəbini keçdikdən sonra siz başa düşməliydiniz ki, laboratoriyaya bu qədər vaxt sərf etmək 
axmaqlıqdır. Əslində, siz işə həftədə otuz dollara laborant götürə bilərdiniz. Sizin ilk işiniz müdiriyyətə 
hücum etməyi əsas vəzifələri bilən boşboğazları yola gətirməkdir. Kilsələrdə və klublarda nitqlə çıxış 
edin, mənə uğrunda mübarizə apardığımız ideyaları yaymağa kömək edin. 
"O, deyəsən, haqlıdır, – Martin düşündü, – mən işə yaramayan bakterioloqam. Yəqin ki, heç vaxt bu 
təcrübənin öhdəsindən gələ bilməyəcəyəm. Burada mənim işim tütün çeynəyənlərə səkiyə tüpürməyi 
tərgitməkdir. Kim icazə verib ki, vergi ödəyicilərinin pulunu başqa şeylərə sərf edim?" 
Amma elə həmin həftə Martin Nyu-Yorkdakı Mak-Qerk Biologiya İnstitutunun çap etdirdiyi qısa bir 
məlumatı oxudu. Yazıda bildirirdi ki, doktor Maks Qotlibə sintetik yolla – in vitro – anticismlər əldə 
etməyə müyəssər olub. 
O, təsəvvür edirdi ki, azdanışan Maks Qotlib qələbəsindən  ləzzət almadan öz laboratoriyasına qapanıb 
və onun işinə şişirdilmiş qiymət verdiyinə görə jurnalları tikə-tikə edir. Bu obraz gözləri önündə daha 
aydın görünürdü və Martin tənha adada xidmət edən, polkunun əyləncəli şənliyə getdiyini – sərhəd 
döyüşünə göndərildiyini eşidən təvazökar bir zabitin keçirdiyi hissi keçirməyə başladı. 
Sonra isə missis Mak-Kedlesin qəzəbi onun başında partladı. 
 
 
2 
 
Missis Mak-Kendles bir zamanlar ev qulluqçusu idi, sonra xəstə baxıcısı, sonra istəkli qadın, sonra isə 
əldən düşmüş baqqal, topdansatış taciri və ev sahibi cənab Mak-Kendlesin xanımı oldu. Mak-Kendles 
vəfat etdikdən sonra onun bütün əmlakı bu qadına miras qaldı. Əlbəttə, məhkəməsiz keçmədi, amma 
onun vəkili yetərincə yaxşı idi. 
Missis Mak-Kendles qaşqabaqlı, çirkin, şübhəli şöhrətə malik xırdaçı bir qadın kimi tanınırdı. Hələ bu 
azmış kimi,  o həm də o nimfonamaniyaya  mübtəla idi. Nautilisun yüksək cəmiyyəti öz qapılarını onun 
üzünə bağlamışdı. Amma öz evində, boğanaq qonaq otağında, kif atmış dəri taxtda o vaxtaşırı kilkəbaş, 
həmişə boğazını arıtlayan yaşlı və ailəli adamları, tez-tez borc pul verdiyi gənc polismeni və podratçı-
siyasətçi F.Ks.Cordanı qəbul edirdi. 
İsveç Yarğanında Nautilusun ən çirkli evlərindən ibarət böyük bir məhəllə ona məxsus idi. Martin bu 
evlərdə vərəmin yayılma xəritəsini tərtib edib, Doktor Okford və Leora  ilə məsləhətləşdikdən sonra 
onları "ölüm mənşəyi" elan etmişdi. Martin bu evləri yer üzündən silmək istəyirdi, amma Xalq Səhyyəsi 
Şöbəsinin direktorunun polis səlahiyyəti yox idi. Pikkerbo isə bir vaxtlar ona görə böyük ixtiyar sahibi idi 
ki, ondan heç vaxt istifadə etməmişdi.  
Martin məhkəmə vasitəsilə Missis Mak-Kendlesin evlərinin uçurulmasına nail olmaq istədi. Amma onun 
vəkili, eyni zamanda, F.Ks.Cordanın da vəkili idi. Məhkəmədə isə Martinin əleyhinə doktor Ervinq Uoters 
ən kəskin və sərt şahid kimi çıxış etdi. Amma iş elə gətirdi ki, daimi hakimin yoxluğu üzündən 
məhkəməyə avam və təmiz bir insan sədrlik etdi. O, missis Mak-Kendlesin vəkilinin çalışaraq əldə etdiyi 
məhkəmə qadağasını ləğv etdi, sonra da Xalq Səhiyyəsi Şöbəsinə səlahiyyət verdi ki, şəhər qanunlarının 
təlimatına uyğun olaraq, belə fövqaladə vəziyyətdə görülməli olan lazımi işləri görsün.  
Həmin axşam Martin gənc Okfordla danışır, gur-gur guruldayırdı: 
– Rufus, siz əlbəttə bir dəqiqəlik olsa belə, düşünmürsünüz ki, Mak-Kendleslə Cordan kassasiya 
məhkəməsinə şikayət edə bilərlər. Bilirsiniz, nə qədər ki qanuna müavfiq hüququmuz var, gəlin evlərin 
əncamını çəkək. Hə, nə deyirsiniz? 
– Oldu, kapitan, – Okford dedi və sonra əlavə etdi, – nə zamansa bizi buradan qovsalar, Oreqona gedərik, 
orada şəxsi təcrübə ilə məşğul olarıq. Yeri gəlmişkən, sanitar inspektoruna güvənmək olar. Cordan yarım 
il əvvəl onun bacısını yoldan çıxarıb. 
Sübh tezdən Martin və Okfordun başçılıq etdiyi göy kombinezonlu, şən, hiddətli gənclər dəstəsi miss 
Mak-Kendlesin sahib olduğu torpaqlara soxuldu, sakinləri küçəyə çıxardı və köhnə tikililəri dağıtmağa 
başladı. Günorta, vəkillər gəlib çıxdıqları vaxt, sakinlər artıq Martinin müsadirə etdiyi yeni mənzillərə 
köçrülmüşdülər. "Quldurlar" isə aşağı mərtəbələri yandırırdılar. Beləliklə, yarım saat ərzində tikililər 
məhv edildi. 
F.Ks.Cordan hərbi hərəkatlar teatrına tamaşanın ikinci saatında gəlib çatdı. O gələndə donuz piyi ilə 
yağlanmış Martin və toz qatı ilə örtülmüş Okford  Leoranın gətirdiyi kofeni içirdilər. 
– Belə, uşaqlar, – Cordan dedi, – siz bizi taladınız, amma növbəti dəfə zarafat etmək fikrinə düşəndə 
dinamitdən istifadə edin: vaxtınıza əməlli-başlı qənaət edər. Bilirsiniz, uşaqlar, çox xoşuma gəlirsiniz, 
amma təəssüf edirəm ki, sizinlə haqq-hesab çürütməli olacağam. Qoy bütün müqəddəslər yardımçınız 
olsun. Mənə bir az vaxt verin, özünüz görəcəksiniz ki, odla oynamağı sizə necə tərgidirəm. 
 
3 
 
Kley Tredqold onların həvəskar işindən vəcdə gəldi: 
– Çox gözəl! Mən bütün işlərdə sizin ONZ-ni müdafiə edəcəyəm. 
Bu vəd Martini o qədər də sevindirmədi, çünki Tredqold və kompaniya həddindən artıq tələbkar olmağa 
başlamışdı. Onlar Martinlə Leoranı özləritək azadfikirli və məşhur insanlar kimi qəbul edirdilər. Amma öz 
aralarında qərar vermişdilər ki, (Erousmitlərin Nautilusa köçməsindən çox-çox əvvəllər) qrupları azad 
düşüncəli və məşhur monopoliyaya sahibdir və bu səbəbdən Erousmitlərin hər şənbə-bazar onlarla 
kokteyl içməyə, poker oynamağa gəlməsinə təkid edirdilər. Onlar başa düşə bilmirdilər ki, nə üçün 
Martin laboratoriyada "streptolizin" adlandırılan və kokteyllərlə, avtomobillərlə, polad külək mühərrikləri 
ilə, ya da sığorta əməliyyatları ilə ortaq heç nəyi olmayan cəfəngiyat üzərində yorulmadan əlləşməyi 
üstün tutur.  
Bir dəfə axşam, Mak-Kendles evlərinin dağıdılmasından iki həftə sonra, Martin laboratoriyada işləyirdi. 
O, Qrupu əyləndirə biləcək təcrübə ilə məşğul deyildi. Halbuki, məsələn, bakteriya kolonyasından  
mayenin necə bulandığını, yaxud maddənin öz rəngini bir an içində necə dəyişdiyini göstərməklə onları 
heyran qoya bilərdi.  
Martin hər şeyi unutmuş, gözlərini loqarifmlər  cədvəlinə dikərək stol arxasında fikrə getmişdi. Leora yox 
idi. O, dodaqaltı deyinirdi: 
– Lənət şeytana, o da xəstələnməyə vaxt tapdı! 
Tredqold, Şlemil və arvadları Köhnə Kənd Karvansarasına səyahət təşkil etmişdilər. Onlar Martinin 
mənzilinə zəng edərək onun harada olduğunu öyrəndilər. Siti-Holl dalanından çıxdıqdan sonra 
laboratoriya üz tutdular və onu orada tənha, qanıqara vəziyyətdə tapdılar. 
Tredqold coşdu: 
– Oğlanı buradan çıxarmaq lazımdır, qoy özünə gəlsin. Amma əvvəlcə evə gedək, kokteyl düzəldək, sonra 
da onun üçün yaxşı bir süprpiz hazırlayarıq. 
Yarım saatdan sonra Tredqol səs-küylə laboratoriyaya soxuldu.  
– Siz aylı yaz gecəsini belə keçirirsiniz, ey gənc Eroukədər?!  Gedək bizimlə, rəqs edək. Cəld! Papağını 
götür! Qaçaraq! 
– Lənət şeytana, Kley! Çox şad olardım, amma, doğrudan da, gedə bilmərəm. İşləməliyəm: inanın ki 
bacarmaram. 
– Boş sözdür! Axmaq-axmaq danışmayın! Siz onsuz da çox işləmisiniz. Bir baxın, atanız sizə nə gətirib. 
Sözəbaxan olun! Bir-iki kokteyl aşırarsınız, sonra hər şeyi tamamilə yeni rəngdə görəcəksiniz. 
Martin özünü "ağıllı apardı", amma heç nəyi yeni rəngdə görmədi. Tredqold  etiraz dinləmək istəmirdi. 
Martin boyun qaçırmaqda davam edirdi – əvvəlcə nəzakətlə, sonra isə bir qədər kobudcasına. Şlemil 
pəncərənin altında avtomobilin siqnalını basır, susmaq bilmirdi. Davamlı və əsəb qıcıqlandıran səs 
Martinin bağırmasına səbəb oldu: 
– Allah xətrinə çıxın, ona söyləyin ki, səsini kəssin! Xahiş edirəm. Məni rahat buraxın! Sizə dedim ki, 
işləməliyəm! 
Tredqold gözlərini bərəltdi. 
– Mən əlbəttə, gedəcəyəm. Diqqət göstərməklə özümü insanlara sırımağa adət etməmişəm. Narahatlığa 
görə üzr istəyirəm! 
Üzrxahlıq etməli olduğu Martinin ağlına gələnə kimi avtomobil yerindən tərpəndi. Martin səhəri gün, 
sonra da bütün həftə  Tredqoldun zəngini gözlədi. Tredqold da öz növbəsində Martindən zəng gözləyirdi. 
Beləliklə, ədavət halqası daha çox sıxılmağa başladı. Bu müddət ərzində Leora və Klara Tredqold bir-iki 
dəfə görüşdülər, amma hər ikisi özünü narahat hiss edirdi. İki həftə sonra Tredqoldların evində nahar 
vaxtı şəhərin ən məşhur həkimi Martini dar dünyagörüşlu, özündənrazı gənc  adlandıraraq, onun 
qarasına danışırdı. Kley və Klara Tredqoldlar isə dinləyir və razılaşırdılar. 
…Müxalifətçilər birdən-birə Martinin əleyhinə qalxdılar.  
Bir çox həkimlər təkcə elə pulsuz müalicəni genişləndirdiyi üçün ona qarşı köklənməmişdilər. Digər səbəb 
də o idi ki, Martin nadir hallarda onlardan kömək istəyirdi. Məsləhət isə, ümumiyyətlə, heç vaxt almazdı.  
Mer Pyu Martini nəzakətsiz hesab edir, Klopçuk və F.Ks.Cordan onu satqınlıqda ittiham edirdilər. 
Reportyorlar isə sirverməzliyinə və kəsin çıxışlarına görə onu sevmirdilər. O ki qaldı qrupa,  o, belə bir 
durumda Martini müdafiə etməyə son qoydu.  
Martin az, ya çox – düşmən qüvvələrin artdığını hiss edirdi. Başa düşürdü ki, onların arxasında şübhəli 
işbazlar, saxtalaşdırılmış süd və dondurma satıcıları, antisanitar dükanların və çirkli evlərin sahibləri 
dururlar. Bu insanlar həmişə Pikkerboya nifrət ediblər, amma populyarlığına görə ona hücum etməyə 
cəsarətləri çatmayıb. İndi isə birləşəcək və var gücləri ilə Xalq Səhiyyəsi Şöbəsini darmadağın etməyə 
çalışacaqlar.  
Belə bir vəziyyətdə artıq Pikkerbonu layiqincə qiymətləndirə bilirdi. Martin əsgər kimi öz şöbəsini 
qorumalı olduğunu anlayırdı. 
Mer Pyu Martini başa saldı ki, pis hadisələrin baş verməsindən qaçmaq üçün ən yaxşı addım istefadır. 
Martin isə istefa vermək istəmirdi. O, həmvətənlərindən ona dayaq olmağı da xahiş etmədi. Yalnız 
Leoranın sarsılmaz sakitliyinə arxalanaraq öz işini vicdanla yerinə yetirməyə və təqib edənlərə fikir 
verməməyə çalışdı. Amma bacarmadı. 
Qəzetlərdə felyetonlar və üç sətirlik "redaksiyadan" qeydləri onun tiraniyasını, məlumatsızlığını, 
təcrübəsizliyini gülüş hədəfinə çevirmişdi. Xəstəxanada müalicə aldıqdan sonra bir qarı öldü və 
müstəntiq danışmağa başladı ki, "bu ətcəbala – bizim qüdrətli sağlamlıq nəzarətçisinin köməkçisi 
günahkardır". Kimsə "padşah məktəbli" ayamasını ortaya atdı və o, bərk-bərk Martinə yapışdı.  
Səhər yeməkləri zamanı, Valideynlər və Pedaqoqlar Assosiasiyasının iclaslarında baş tutan 
müzakirələrdə, merə göndərilmiş yeganə açıq imzalı məktubda Martini südü həddindən artıq ciddi 
yoxlamada təqsirləndirir və qeyri-kafi yoxlamada günahlandırırdılar. Zibili yığmayan insanlara qarşı 
səhlənkarlıq və istirahət bilməyən süpürgəçilərin, zibilyığanların cana gətirilməsi müzakirə mövzusuna 
çevrilirdi. Çex kvartalında çiçək xəstəliyi baş qaldıranda isə dedilər ki,  Martin şəxsən xəstəliyə qarşı 
peyvənd aparıb.  
Martinin çatışmazlıqları ilə bağlı şəhər sakinlərinin təsəvvürü nə qədər dumanlı olsa da, bir dəfə 
inamlarını itirdikdən sonra insanlar onu həmişəlik unutdular. Əhali öz-özünə yayılan şayiəni də havada 
tutdu:  guya, Martin Orxideyanı yoldan çıxararaq öz hamisinə, onların sevimlisi doktor Pikkerboya 
xəyanət edib. 
Bu həyəcanlandırıcı xüsusiyyətlə, yəni əxlaqsızlıqla o bütün mötəbər kilsələri özünə qarşı qaldırdı. 
Conatan Edvards kilsəsinin pastoru "Vaal bütxanalarında günahkarlıq" moizəsini (moizədə özünü padşah 
təsəvvür edən bir insan haqqında danışılırdı; o, şəhəri  xəyali xəstəliklərdən qoruyur eyni zamanda da, 
gizli yerlərdə yuva salan gizli günahla oynaşırdı)  yenidən oxudu. Xəbər yayıldı ki, o, şərin və əclaflığın 
qara qüvvələri ilə, bir də vicdanlı, amma aldadılmış zəhmətkeşlərin hesabına piylənən soyğunçularla 
ittifaq bağlayıb. Sonra da dedilər ki, o,  mərd kişi mühitində ayağa qalxıb bu sözləri deməyə cəsarət edə 
bilmir: "Mənim ürəyim də təmizdir, əllərim də". 
Düzdür, vəcdə gələn gəlmələrdən kimlərsə düşünürdülər ki, bu əhvalat merə işarə vurur, başqaları isə 
onu F.Ks.Cordana aid edirdilər. Amma  gözüaçıq sakinlər bütün işlərin arxasında xəyanət və əxlaqsızlıq 
yırtıcısına – doktor Erousmitə qarşı cəsarətli həmlə görə bilirdilər. 
Şəhərdə onu yalnız iki din xadimi müdafiə edirdi: irland katolik kilsəsindən pater Kostello və ravvin Rovin. 
Onlar, sən demə, öz aralarında dost imişlər və hər ikisi kilsə pastoru Conatan Edvardsı sevmirdi. Bu iki 
dost öz pastvalarının  başına ağıl qoymağa çalışırdılar. Hər biri təkid edirdi: 
– Burada bir çoxları əl altından bizim səhiyyənin yeni direktorunu günahlandırır. Kimisə günahlandırmaq 
istəyirsinizsə, bunu açıq-aşkar söyləyin. Mən qorxaq eyhamlar eşitmək istəmirəm. Bir də icazə verin 
deyim ki, o, xalq sağlamlığının gözətçisi kimi, vicdanlı və elmli adamdır. Belə bir həkimə malik olmaq 
şəhərimiz üçün böyük xoşbəxtlikdir. 
Amma bu dindarlar kasıb idilər.  
…Martin görürdü ki, axırı gəlib çatıb. Özünün populyar olmamasının səbəbini başa düşməyə çalışırdı. 
– Məsələ təkcə Cordanın intriqalarında, Tredqoldun narazılığında və Pyunun yaltaqlığında deyil. Hər 
şeydə mən özüm günahkaram. İnsanları ələ ala bilmirəm, onları dilə tutmağı, öz sağlamlıqlarının 
qayğısına qalmaq üçün mənə kömək edəcəklərinə dair dillərindən söz qoparmağı bacarmıram. Onlara 
deyə bilmirəm ki, işim necə vacibdir.  İnandıra bilmirəm ki, yalnız mən onları baş verə biləcək ölümdən 
xilas edə bilirəm. Yəqin, demokratik dövlətin məmuru məhz bu cür hərəkət etməlidir. Yenə də 
istəmirəm! Amma nəsə fikirləşməliyəm, yoxsa şöbəni məhv edəcəklər.  
Onun ağlına bir fikir gəldi. Pikkerbo burada olsaydı, müxalifəti basıb əzə, ya da şəfqətlə boğa bilərdi. 
Pikkerbonun vidalaşarkən söylədiyi sözləri xatırladı: "Hə, mənim balam, Vaşinqtona getsəm də, bu iş 
həmişəlik mənim ürəyimdə yaşayacaq. Sizə yardımım lazım gələrsə, mənə xəbər göndərin. Hər şeyi atıb, 
gələrəm". 
Martin onun köməyinə ehtiyacı olduğuna işarə vuran məktub yazdı. 
Pikkerbo elə ilk poçtla da cavab göndərdi. Qoca, mehriban Pikkerbo! Cavabda deyilirdi: 
"Necə pərişan olduğumu sözlə ifadə edə bilmirəm. Amma indi Vaşinqtondan çıxmağa imkanım yoxdur. 
Bununla belə, əminəm ki, hər şeyə ciddi yanaşmağa adət etdiyinizdən müxalifətin qüvvəsini həddindən 
artıq şişirdirsiniz. Mənə istənilən vaxt çəkinmədən yaza bilərsiniz". 
– Sonuncu gülləmi də itirdim, – Martin Leoraya dedi, – indi işim bitdi. Mer Pyu balıq ovundan qayıdan 
kimi məni işdən atacaq. Yenə də iflas etdim, əzizim.  
– Heç də iflas etməmisən. Sən bu iştahgətirən kotleti yeməlisən. Səncə, biz nə etməliyik? Deyəsən, 
lövbəri qaldırmaq zamanıdır, mən bir yerdə uzun müddət oturub qalmağı sevmirəm, – Leora gülümsədi. 
– Nə etmək lazımdır? Bilmirəm. Güman edirəm ki, Hanzikerin yanında iş ala bilərdim. Ya da… Dakotaya 
qayıdıb şəxsi təcrübə ilə də məşğul olmaq olar. Amma hər şeydən daha çox fermer olmaq istərdim, 
böyük bir qoşalülə tüfəng alar, öz torpağımdan bütün hörmətli xristianları qovardım… Hələliksə burada 
qalmaq fikrindəyəm. İki-üç möcüzə baş verər və ilahi qüvvə işə müdaxilə edərsə, hələ qalib gəlmək 
şansım var. Aman Allah, necə də yorulmuşam! Mənimlə axşam laboratoriyaya getməzsən ki, Li? Orada 
çox qalmayacağam, tez qayıdacağam, söz verirəm… Saat on birə kimi, bəlkə də, daha tez. 
Streptolizin haqqında məqaləsini başa vurdu və bir gün imkan tapıb  "Yoluxucu xəstəliklər" jurnalının 
redaktoru ilə danışmaq üçün Çikaqoya yollandı. Nautilusdan çıxanda qarmaqarışıq hisslər ruhuna hakim 
kəsilmişdi. Martin bir vaxtlar Uitsilvaniyadan çıxıb böyük Nautilus şəhərinə getdiyi üçün necə sevindiyini 
xatırladı. İndi isə zamanın çevrəsi qapanıb, tərəqqi sıfıra enib və Martin boşluq içində çaşıb qalıb... 
Redaktor onun məqaləsini təriflədi, qəbul etdi və yalnız bir düzəliş təklif etdi. Geri qayıdan qatar tezliklə 
yola düşməyəcəkdi. Martin xatırladı ki, Anqus Dyuer Çikaqoda yaşayır. Özü də Raunsfildin yanında işləyir 
– öz aralarında xərci və gəliri bölən həkimlərin özəl klinikasında.  
Klinika mərmərdən, qızıldan və yaqutdan tikilmiş (ya da ola bilər ki,  Martinin yadında belə qalmışdı) 
iyirmi mərtəbəli binada on dörd otaqda yerləşirdi. Böyük buxarıya doğru uzanan qəbul otağı lap neft 
maqnatının qonaq otağını xatırladırdı. Amma bununla belə, dincəlməli yer deyildi. Girişdə oturmuş gənc 
qadın Martindən ünvanını və nədən şikayətləndiyini soruşdu. Parıldayan düyməli gənc paj  isə onun vizit 
kartı ilə tibb bacısına doğru qaçdı, o da öz növbəsində yüyürə-yüyürə içəri  – apartamentə getdi. Anqus 
gəlib çıxana kimi Martin on beş dəqiqə daha kiçik, amma daha varlı və daha darıxdırıcı otaqda gözləməli 
oldu. Bu müddət ərzində o elə həyəcan  keçirirdi ki, hətta Raunsfild cərrahının lazım bildiyi istənilən 
əməliyyata razılıq verə  bilərdi. 
Anqus Dyuer universitetdə və Zenit şəhər xəstəxanasında işləyəndə də kifayət qədər iddialı idi, indi isə 
onun özünəinamı dəfələrlə artmışdı. O, Martini gülər üzlə qarşıladı və kafeyə getməyi elə bir 
mehribanlıqla təklif etdi ki, sanki, onunla görüşmək böyük xoşbəxtlik idi. Amma Martin Anqusun yanında 
özünü gənc, yontalanmamış, fərsiz kimi hiss edirdi. 
Anqus dalğın halda danışmağa başlayarkən yenə də Martini heyran qoydu: 
– Ervinq Uoters? "Diqamma"dan? Nəsə belə birini xatırlamıram. Ah, hə, əlbəttə, o hər peşəyə lənət 
qazandıran kütlərdən biri idi...  
Martin ümumi cizgilərlə Nautilusdakı münaqişəsini təsvir edərkən, Anqus dedi: 
– Gəl burada patoloq kimi işlə. Bizimki iki-üç həftədən sonra çıxıb gedir. Sən işin öhdəsindən əla 
gələrsən. Orada nə qədər alırsan? İldə üç min beş yüz? Burada mənə elə gəlir ki, başlanğıc üçün dörd min 
beş yüz təşkil edə bilərəm, bir müddətdən sonra da payçı olarsan. Hətta mənfəətdə də iştirak edə 
bilərsən. Qərar versən, mənə xəbər elə. Onsuz da Raunsfild xahiş etmişdi ki, adam tapım. 
Belə bir ehtiyat imkan əldə edən və Anqus Dyuerə şəfqət hissi ilə yanaşan Martin açıq müharibəyə 
başlamaq üçün Nautilusa qayıtdı.  
Mer Pyu şəhərə qayıtdıqda doktor Pikkerbonun, doktor Bisseksin, futbol trenerinin və Maqford-
kollecdən olan sanitar direktorunun dostu olan Martini işdən çıxarmadı. 
Əvəzində doktor Bisseks ilk iş kimi cəmi beş dəqiqə vaxt sərf edərək Rufus Okfordu işdən uzaqlaşdırdı. 
Sonra GİXA-da məruzə oxudu, yenidən Şöbəyə qayıtdı və Martinə istefa verməyi təklif etdi. 
– Bircə bunu görməyəcəksiniz! – Martin özündən çıxdı, – düzünü deyin, Bisseks. İşdən çıxartmaq 
istəyirsinizsə, çıxarın, amma bunu açıq-açığına edin. İstefa verməyəcəyəm və məni qovduğunuz vaxt, 
yəqin ki, sizi məhkəməyə verəcəyəm; Ola bilsin, sizin, çox hörmətli merimizin və Frenk Cordanın necə 
insan olduğunu camaata göstərə bildim. Bunu da ona görə edəcəyəm ki, insanlar sizə buranı bərbad 
günə qoymağa imkan verməsin. 
– Nə deyirsiniz, doktor, bu nə danışıqdır belə? Sizi, əlbəttə ki, qovmuram, – Bisseks çətin tələbələrlə və 
fərsiz futbolçularla danışmağa  adət etmiş pedaqoq kimi dedi, – nə qədər istəyirsinizsə, bizimlə qalın. 
Sadəcə, qənaət məqsədilə əməkhaqqınızı ildə səkkiz yüz dollara endirirəm.  
– Çox gözəl, azaldın. Sizi görüm lənətə gələsiniz! – Martin bağırdı. 
Bu çox effektiv və orijinal səsləndi, amma Leorayla Martin ev sahibi ilə bağlanmış müqaviləyə əsasən ən 
cüzi qənaətlə belə ildə mindən az məbləğə yaşaya bilmədiklərini hesabladıqda, vəziyyət o qədər də yaxşı 
görünmürdü.  
Məsuliyyətdən azad olmuş Martin Şöbənin xilas edilməsi üçün öz fraksiyasını yaratmağa başladı. Ravvin 
Rovin, pater Kostello, şəhərdə qalmağa və şəxsi təcrübəyə keçməyə qərar verən Okford, Həmkarlar 
İttifaqarları Şurasının katibi, Tredqoldu həddindən artıq yelbeyin hesab edən bankir, bir də məktəb 
ambulatoriyasının diş həkimi olan çox yaxşı bir oğlan...  
– Bu cür müttəfiqlərlə nəyəsə nail olmaq mümkündür, – ağzıdolu Leoraya deyirdi, – Mən geri çəkilmək 
fikrində deyiləm. ONZ-u GİXA-a çevirmələrinə imkan vermərəm. Bisseks də Pikkerbo kimi boşboğazdı, 
sadəcə, onda Pikkerbonun enerjisi və vicdanı yoxdur. Mən onun öhdəsindən gələrəm!  Natura etibarilə 
məmur deyiləm, amma xəyalımda artıq yeni ONZ yaranıb; o qaz halında deyil, bərkdir, o, doğrudan da, 
uşaqları xilas edə və yoluxucu xəstəliklərin qarşısını ala bilər. Mən geri çəkilməyəcəm! Görərsən! 
Onun tərəfdaşları Ticarət Palatasını ayağa qaldırdılar, eyni zamanda, onlar əmin idilər ki, "Sərhədçi"nin 
qoca reportyoru onların tərəfini tutacaq, "öz şefinə döyüşə girmək cəsarəti verəcək".  
Amma yaşadığı xəcalət hissi Martinin döyüşkənliyini sarsıtdı. Hesabları ödəmək üçün onun həmişə pulu 
çatmırdı, o isə özündən çıxmış baqqalları yola gətirməyə, borcunu xatırladan zəhlətökən məktublar 
almağa, qapının ağzında dayanaraq azğınlaşmış kreditorlarla mübahisə etməyə alışmamışdı. Bir neçə gün 
əvvəl vəzifəli bir adam olan Martin indi borc sahiblərinin "Yaxşı! Artıq deyəcək bir söz yoxdur! Elə bu 
dəqiqə ödəyin, yoxsa mən polis çağıracağam!" qışqırığına dözmək məcburiyyətində qalırdı. Xəcalət hissi 
dəhşət hissinə çevrildiyi vaxt doktor Bisseks gözlənilmədən onun məvacibini daha iki yüz dollar  kəsdi. 
Martin izahat tələb etmək üçün yel kimi merin kabinetinə soxuldu və cənab Pyu ilə Frenk Ks.Cordanın bir 
yerdə oturduğunu gördü. Aydın idi ki, onların hər ikisi əməkhaqqının ikinci dəfə azaldılmasından 
xəbərdar idilər və bunu şən bir zarafat hesab edirlər. 
Martin yenidən öz fraksiyasını topladı. 
– Mən məhkəməyə verəcəyəm! – özündən çıxdı. 
– Çox gözəl, – pater Kostello dedi, ravvin Rovin isə əlavə etdi: 
– Ceniks… O radikal vəkildir və sizin işinizi havayı aparacaq. 
Amma müdrik bankir onların sözünü kəsdi: 
– Nə qədər ki, heç bir səbəb olmadan işdən çıxarılmamısınız, məhkəməyə getmək üçün əlinizdə əsas 
yoxdur. Qanuna görə, Bisseks sizin əməkhaqqını nə qədər istəyirsə, o qədər də azalda bilər. Onun belə 
bir hüququ var. Şəhər Qanunlar Külliyyatında yalnız direktora və sanitar inspektorlarına dəyişməz 
əməkhaqqı nəzərdə tutulur. Başqa heç kəsə. Yəni heç nədən şikayət edə bilməzsiniz. 
Martin melodramatik jestlə etiraz etdi: 
– Deyirsiniz ki, heç nədən şikayət edə bilmərəm? Axı o gözlərimin qabağında Şöbəni məhv edir? 
– Şəhər üçün bunun əhəmiyyəti yoxdursa, heç nədən... 
– Yaxşı! Mənim üçün axı bu əhəmiyyətsiz deyil. Acından ölərəm, amma istefa verməyəcəyəm!  
– İstefaya getməsəniz, həqiqətən də acından öləcəksiniz. Amma yaddan çıxarırsınız ki, sizin yanınızda 
arvadınız da var. Mənim planım belədir, – bankir sözünə davam etdi, – burada, bu şəhərdə şəxsi təcrübə 
ilə məşğul olacaqsınız, kabinetinizin təchiz olunması və digər işlər üçün vəsait verəcəyəm, beş ildən, on 
ildən sonra biz yenidən birləşərik və sizi tam səlahiyyətli direktor qoyarıq. 
– On il gözləmək?! Nautilusda? Bacarmaram! Mən burada boğuluram. Otuz iki yaşımda tamamilə müflis 
olmuşam. İstefa verəcəyəm. Yenidən səyahətə çıxacağam, – Martin sözünü yekunlaşdırdı. 
– Əminəm ki, Çikaqonu sevəcəyəm, – Leora yenə də ona təskinlik verirdi. 
 
4 
 
O, Anqus Dyuerə məktub yazdı. Onu Raunsfild klinikasına patoloq təyin etdilər. Sadəcə, Anqus cavabında 
bildirdi ki, indiki zaman üçün ona dörd min beş yüz ödəmək imkanına malik deyillər, amma iki min beş 
yüzü böyük məmnuniyyətlə verə bilərlər. 
Martin razılaşdı. 
 
5 
 
Nautilus qəzetlərində Martinin istefa verdiyi ilə bağlı məlumat çap olunanda vətəndaşlar altdan-altdan 
gülməyə başladılar: "İstefaya getdi? Yox a?! Onu boynunun dalından tutub işdən atdılar". Qəzetlərin 
birində isə zərərsiz bir yazı çap olunmuşdu: 
 
"Bizlərdən, günahkarlardan heç kim, azacıq da olsa riyakarlıq payından xali deyilik. Amma vəzifəli bir 
adam işdə  günahın içində batdığı halda müqəddəs insan rolu oynamağa başlayırsa və siyasi intriqalara 
vararaq öz kobud cahilliyini, tutarsızlığını gizlətməyə çalışırsa, hələ bu azmış kimi, məsum görünüş alırsa, 
üstəgəl məlum olur ki, o həm də bivec siyasətçidir – o zaman – köhnə fırıldaqçıların arasındakı ən 
fırıldaqçı belə, fəryad etməyə və qisas almağa hazırdır". 
 
Pikkerbo Vaşinqtondan Martinə yazdı: 
"Çox böyük təəssüf hissi ilə öyrəndim ki, istefa vermisiniz. Necə məyus olduğumu sözlə ifadə edə 
bilmirəm. Özü də sizi işə gətirənə və ideallarımla tanış edənə qədər çəkdiyim bu əziyyətlərdən sonra… 
Bisseks mənə məlumat verdi ki, şəhər maliyyəsində olan böhrana görə müvəqqəti olaraq əmkhaqqınızı 
azaltmağa məcbur qalıb. Mən bu nəcib və quruculuq işlərindən imtina etməkdənsə, yəqin ki, ONZ-da 
pulsuz işləyə çörəkpulu qazanmaq üçün harasa gecə qarovulçusu düzələ bilərdim. Mənim üçün çox 
ağırdır. Sizə səmimi  simpatiya bəsləyirdim… Dönüklüyünüz, yalnız mənfəət xətrinə yenidən şəxsi 
praktikaya qayıdışınız, çox yüksək əməkhaqqıya görə satılmaq qərarınız mənim son zamanlar qismətimə 
düşənlər arasında ən böyük zərbə oldu". 
 
6 
 
Çikaqoya yaxınlaşarkən Martin düşündüklərini ucadan dedi: 
– Heç vaxt ağlıma gəlməzdi ki, belə bir iyrənc məğlubiyyətə dözə bilərəm. Bundan sonra məni daha 
laboratoriyaya, nə də xalq sağlamlığının mühafizəsi idarəsinə sala bilməzsən. Vəssalam! Ancaq pul 
qazanacağam! 
Raunsfildin klinikası, güman etmək olar ki, axmaqlar üçün qızıla tutulmuş tələ idi: bədbəxt milyonçuları o 
dərəcədə qorxudurdular ki, onlar tibbi kommersiyanın təklif edə bildiyi ağıla gələn və ağıla gəlməyən 
bütün müayinələrə, cərrahiyyə əməliyyatlarına külli miqdarda pul xərcləyirdilər. Ümid edirəm ki, belədir! 
Mən nə gözləməliyəm ki? Ömrümün sonuna kimi kommersant həkim, ticarət assosiasiyasının üzvü 
olacağam. Yəqin ki, buna ağlım yetəcək! 
Bütün ağıllı adamlar soyğunçudurlar! Onlar öz dostları ilə səmimidirlər, amma bütün başqalarına nifrət 
edirlər. Necə nifrət etməsinlər ki, kütlənin özü çapıb talamayanlara nifrət edir. Anqus Dyuerin fərasəti 
bunu elə əvvəlcədən, hələ universitetdə oxuyarkən başa düşməyə yetdi. Çox güman ki, cərrah 
texnikasına mükəmməl yiyələnib, amma onu da bilir ki, insan yalnız qamarlaya bildiyi şeyləri qazana 
bilər. Amma işə bir bax, ona həmişə aydın olan sadə bir şeyi başa düşmək üçün mənə neçə il lazım gəldi. 
Bilirsən, neyləyəcəyəm? Mən Raunsfild klinikasından bərk-bərk yapışacağam, ta ki ildə, otuz min 
qazanmayana kimi… O zaman Okfordu öz yanıma dəvət edəcək, şəxsi klinika açacağam. Orada həm 
terapevt kimi çalışacağam, həm müəssisəmin tam sahibi olacağam… xəstələrdən nə qədər mümkünsə, 
pul qoparacağam.  
Çox gözəl, insanlara daha az müalicə, daha çox pul lazımdırsa, neyləmək olar, qoy ödəsinlər! 
Heç vaxt inanmazdım ki, belə bir vəziyyətə düşə bilərəm: kommersant olmaq və başqa heç nə 
arzulamamaq! Əşşi, mən başqa biri olmaq istəmirəm! İnan mənə! Artın dirənmişəm!  
 
XXV FƏSİL 
 
1 
 
Sonra… Hər günü yuxusuz gecədən daha uzun olan bir il ərzində Martin ən mötəbər, ən işıqlı, ən təmiz və 
ən hüznlü tibb fabriki olan Raunsfild klinikasının vicdanlı işçisinə çevrildi…  Bu il isə gözə çarpan hadisə 
baş vermədən, yaz olmadan, payız gəlmədən, həyəcansız axıb getdi. Onun şikayət etmək üçün  səbəbi 
yox idi. Düzdür, deyəsən, aristokrat həyatın şikəst qoyduğu qadınları klinikada rentgenə həddindən artıq 
tez-tez salırdılar… Halbuki, onlara uşaq doğmaq və döşəmə silmək zərif balaca rentgenoqrammlardan 
daha çox xeyir gətirə bilərdi. Bir də… ola bilsin, orada həkimlər hər badamcıq vəzinə baxanda üz-gözlərini 
lazım olduğundan artıq, həm də insafsızcasına turşudurdular. Amma bir şey də var idi ki, dünyada bu 
qədər yaxşı təchiz olunmuş və bu qədər iftixar ediləcək bahalı fabrik yox idi ki, insanı xammal kimi bu cür 
emal prosesindən keçirə bilsin.  
Bir zamanlar hər cür Pikkerbo və Uinterlərə yuxarıdan aşağı baxan Martin Erousmit indi "Raunsfild"də 
Anqus Dyuerlərə və klinikanın digər mütəxəssislərinə kasıb, təminatsız adamın diribaş, varlı insana qarşı 
hiss etdiyi hörmətlə yanaşırdı. 
Anqusun öz məqsədini dəqiq bilməsi və vərdişlərindəki dəyişməzlik Martini heyran qoyurdu. 
Anqus hər gün hovuzda üzür, qılınc təlimi dərsi alırdı, asanlıqla üzməyi bacarır və daşa dönmüş sifətilə 
İblis kimi qılınc oynadırdı. Gecə saat on ikinin yarısından gec olmadan yatmağa yollanırdı. Heç vaxt gündə 
bir dəfədən çox içki içməz, gənc cərrahın daha artıq irəliləməsinə xidmət edə biləcək bir şey oxumaz, 
danışmazdı. Onun tabeliyində olanlar bilirdilər ki, doktor Dyuer mütləq bu dəqiqələrdə qüsursuz 
geyimdə, tamamilə ayıq və çox sakit şəkildə peyda olacaq və diqqətsizliyə yol verən,  ya da təbəssümə 
ümid edən hər hansı bir tibb bacısına çox laqeyd yanaşacaq.  
Martin heç bir qorxu hiss etmədən özünü bu soyuqqanlı, çox həvəslə badamcıq vəzlərini kəsib götürən 
adamın əllərinə təslim edə bilərdi. Peritonun  yarılması üçün Anqusa tabe olar və beyində istənilən 
əməliyyat aparmaq üçün həyatını Raunsfildə etibar edərdi – bir şərtlə ki, onun özü bu cərrahi 
müdaxilənin vacibliyinə tam əmin olsun.  
Amma o, heç cürə klinikada çiçəklənən lirik bir inamı başa düşə bilmirdi. Bu inam isə ondan ibarət idi ki, 
olmadığı halda insanın necəsə  keçinə bildiyi istənilən hissə dərhal rədd edilməlidir. Martin qətiyyən belə 
bir inam səviyyəsinə yüksələ bilməzdi. 
Çikaqoda keçən bu il onunla fərqlənirdi ki, Martin bütün iş günü ərzində, demək olar ki, yaşamırdı. Cəld 
əllərinin, ya da beyninin onda birini işlədərək qanın və sidiyin analizini edir, Vassermandan sınaqlar 
aparır, nadir hallarda isə meyit yarırdı. Martin bütün bu vaxt ərzində ağ kafelli "qəbirdə" özünü ölü kimi 
hiss edirdi. Pikkerbonun boşboğazlığı və Uitsilvaniyanın dedi-qoduları içində boğularkən o mühitlə 
əməlli-başlı mübarizə aparırdı. İndi isə mübarizə aparacaq bir şey yox idi. 
O, öz saatlarını başa vuraraq, demək olar ki, yaşamaqla məşğul idi. Leora ilə birlikdə gəzib-dolaşaraq 
kitab və rəssamlıq mağazalarını, teatr və konsert dünyasını kəşf etməyə çalışırdı. Onlar romanlar,  tarixi 
kitablar və səyahətnamələr oxuyurdular. Raunsfildin, ya da Anqusun yanında nahar zamanı jurnalistlər, 
mühəndislər, bankirlər, tacirlərlə söhbət edirdilər. Rus pyesinə tamaşa edir, Mişa Elmana qulaq asır, 
Qotlibin sevimlisi olan Rableni mütaliə edirdilər. Martin uşaqlıq etmədən eşqbazlıq etməyi öyrənmişdi, 
Leora həyatında ilk dəfə bərbər və manikür ustası yanında olmuş, fransız dili dərsləri götürməyə 
başlamışdı. O, bir vaxtlar Martini "yalanı təqib edən", "həqiqət axtarıcısı" adlandırırdı. İndi isə bu 
məsələni iki otaq yarımlıq mənzillərində müzakirə edərək qərara gəlmişdilər ki, özlərini "həqiqət 
axtarıcıları" adlandıran insanların əksəriyyəti, sanki,  həqiqət toxunmaqla hiss olunan ev, çörək, duz, öz-
özünə mövcud olan bir əşyaymış kimi onun haqqında ayaqüstü danışırlar… Amma bu insanlar təkcə 
həqiqəti tapmağa deyil, həm də öz əqli arzularını yüngülləşdirməyə can atırlar. Romanlarda bu axtarıcılar 
"həyatın sirri"ni laboratoriyalarda öyrənirdilər. O  laboratoriyalarda isə, yəqin ki, nə reaktivlər  vardı, nə 
də bunzenov odluqları. "Həqiqət axtarıcıları" böyük xərc çəkərək, qatarlarda havasızlıq və çağırılmamış 
qonaq kimi peyda olan ilanlar üzündən narahatlıq keçirə-keçirə Himalay zahidlərinin məbədinə yollanır, 
antisanitar şəraitdə yaşayan müdriklərdən öyrənirdilər ki, insan otuz, ya da qırx il düyü yeyərək öz 
göbəyini görə bilsə, Ruh istənilən cür yüksək əməllərə qadir ola biləcək. 
Bu cür yüksək mətləblər haqqında danışarkən Martin belə cavab verirdi: "Cəfəngiyatdır!" O, təkidlə 
sözünün üstündə dururdu ki, heç bir Həqiqət yoxdur, sadəcə, bir çox həqiqətlər mövcuddur. Deyirdi ki, 
Həqiqət dağlarda güdməli və quyruğundan yapışaraq tutmalı olduğumuz parlaq qanadlı quş deyil, həyata 
skeptik münasibətdir. Təkid edirdi ki, insanın ümid edə bildiyi ən böyük şey budur: inadkarcasına elə bir 
iş görməlidir ki, bu iş ona sevinc bəxş etsin və hər adi işçidən fərqli olaraq, öz sahəsində faktların daha 
dərinliklərinə enməyi bacarsın. 
Bu mexanizmə əsaslanan fəlsəfə Martinin özünün də belə bir qayda ilə inkişaf etdiyinə inandıra bilmirdi. 
O, Raunsfild mütəxəssisləri və ya onların həmkarları ilə özünü bərabər tutmaq istəyəndə çox pis olurdu, 
hətta Gesselinkdən kəskin cavablar eşitdiyi zaman olduğundan da pis. Amma klinikada təntənəli səhər 
yeməkləri vaxtı Londondan, Nyu-Yorkdan, Bostondan olan cərrahlarla qarşılaşırdı; cəmiyyətdə mövqeyi, 
limuzinləri və hər yerə dəvət olunan mütəxəssisin təhqiredici ruh yüksəkliyi olan insanlarla üz-üzə gəlirdi. 
Onlara özlərindən aşağı mövqedə duranlar məzəli görünürdülər. Tibb konfranslarında məruzələr oxuyan 
cərrah texnikasının ustalarına, yüzlərlə həkimin gözü qarşısında əməliyyat aparmaqdan, ya da əlinin 
altında çalışanlara nəzakətli, amma qəti əmrlər verməkdən qorxmayan həkimlərə, inzibatçı və rəislərə 
rast gəlir, özünə şübhə etməyin nə olduğunu bilməyən tibb generalları ilə qarşılaşır, böyük kahinlər və 
şəfavericilərlə görüşürdü. O insanlarla ki, yetkin və müdrik, diqqətli və nəzakətli idilər. 
Onların əlahəzrət mövcudluğunda Maks Qotlib qoca manyak kimi görünürdü, Qustav Sondelius oyunbaz, 
Nautilus isə ehtiraslı mübarizəyə layiq olmayan bir şəhər kimi… Onların ətrafa şəfəq saçan nəzakətindən 
sarsılan Martin özünü lap lakey kimi hiss edirdi.  
Elə hey artmaqda olan etiraf və dərketmə saatlarında Leora ilə bir məsələni müzakirə edirdi: "Martin 
Erousmit kimdir və o hara gedir?" Sonra isə etiraf edirdi ki, şöhrət qazanmış cərrahlarla tanışlıq onun 
insanlar üzərində üstünlüyü ilə bağlı əvvəlki inamını sarsıdıb. Leora isə ona təskinlik verməyə çalışırdı: 
– Sənin lənətə gəlmiş tərifli cərrahların üçün əla bir təyinat tapmışam. Düzdür, onlar nəzakətlidirlər, 
iddialıdırlar, qeyri-adi gülümsəyirlər… Deməli, belə! Yadındadır, mənə demişdin ki, professor Qotlib belə 
cənabları "rütbəli əyləncə adamları" adlandırır.  
Martin bu ifadəni göydə tutdu. Onlar birlikdə oxudular və ondan məzəli, şuluq bir mahnı düzəltdilər: 
Rütbəli əyləncə  adamları! 
Rütbəli əyləncə adamları! 
Bütün çinovniklər cəhənnəm olsun! 
Onlar büsbütün rədd olsunlar, 
Rütbəli əyləncə adamları! 
Hiyləgər təbəssümlü adamlar, 
Başçılar, varlılar! 
Cəhənnəm olsun rütbəli əyləncə, 
Cəhənnəm olsun onların təkəbbürlü baxışları, 
Cəhənnəm olsun şirin təbəssümləri! 
 
2 
 
Martin Uitsilvaniya oğlanından yetkin insana çevrildikcə, onunla Leora arasındakı münasibət də dəyişir, 
hər bir dəyişkənliyə hazır olan gənc qız və oğlan arasındakı bağlılıqdan sarsılmaz və qırılmaz münasibətə 
keçirdi. Onların arasında yalnız ər və arvada, özü də nadir nüsxə olan ər və arvada məxsus qarşılıqlı 
anlayış var idi. Bir-birindən fərqlənmələrinə baxmayaraq, göz və əllər kimi Tamın hissələrini təmsil 
edirlər. Amma aralarındakı bu münasibət onların hər zaman çəhrayı səadət içində yaşadıqları anlamına 
gəlmirdi. Çünki Martin Leoranı dəhşətli dərəcədə sevir və ona inanırdı; qəzəb və yaşanan haqsızlıq hissi 
bu  inamı meydana çıxarır… Bəzən Martin Leora ilə elə əsəbi və öcəşkən olurdu ki, başqa heç bir qadınla, 
heç bir gözəl Orxideya ilə belə olmağı özünə rəva bilməzdi.   
Arvadı ilə höcətləşdikdən sonra başını qürurla arxaya ataraq, Leoaraya bir söz belə demədən çıxıb 
gedirdi. Onu incitdiyini hiss etdiyindən, Leoranın evdə tək oturmasından, gözləməsindən və ola bilər ki, 
ağlamasından ləzzət alaraq uzun müddətə arvadını yalqız qoyurdu. Çünki onu sevirdi… Arvadı və dostu 
kimi sevirdi. Martin onu Anqus Dyuerin yanında qarşılaşdığı qadınlardan daha az baxımlı, daha az kübar  
görəndə isə dilxor olurdu. 
Missis Raunsfild çox hörmətli qoca toyuq idi – onun yanında Leora parlaq və gözəl görünürdü. Amma 
missis Dyuer kəhrəba və buz  kimi insanı üşüdürdü. Varlı ailədən olan bu gənc qadın çox gözəl geyinir, 
tayı-bərabəri olmayan elə bir istehzalı astagəlliklə danışırdı ki, üslubunda vərdişin mövcudluğu o dəqiqə 
hiss olunurdu. O, şöhrətpərəst idi, ürək və ağıl olmadan da keçinə bilərdi. O, əslində, missis Ervinq Uoters 
özünü necə təqdim edirdisə, elə o cür idi. 
Nautilus Qrupunun sadəlövh dəbdəbəsində yalnız missis Kley Tredqold Leoranın nazını çəkir və onun 
tuflisində toqqa çatışmayanda, ya da qrammatikaya zidd gedərək səhv edəndə bunu yalnız təbəssümlə 
qarşılayırdı. Amma sığallı-bəzəkli missis Dyuer başqalarının səliqəsizliyini nəzakətli və yüngül istehza ilə 
ələ salmağa adət etmişdi.  
Bir dəfə, onlar Dyuerlərin evindən taksi ilə geri qayıdarkən, birdən Martin özündən çıxdı: 
– Doğrudanmı, sən heç nə öyrənməyəcəksən? Yadımdadır ki, Nautilusda biz kəndarası yolda dayanıb 
xeyli söhbət etmişdik… Lənət şeytana, az qala, sübh açılana kimi danışdıq, sən də qərara gəldin ki, özünü 
ələ alacaqsan. Amma indi görürəm, hər şey əvvəlki kimidir… Aman allah, bu gün sən heç fərqinə belə 
varmırdın ki, burnun hisə bulaşıb. Missis Dyuer gördü, narahat olma! Axı nə üçün bu qədər pintisən? Nə 
üçün heç olmasa, azca da olsa özünə baxmırsan? Nə üçün, heç olmasa, nəsə deməyə azacıq da olsa səy 
göstərmirsən? Nahar süfrəsi arxasında oturur, ancaq və ancaq… fısıldayırsan. Doğrudanmı, mənə kömək 
etmək istəmirsən? Missis Dyuer, yəqin ki, Anqusa təxminən iyirmi il sonra Amerika Həkimlər 
Assosiasiyasının prezidenti olmağa kömək edəcək, sənin Martinin isə həmin vaxta kimi Gesselinkin 
yardımçısı kimi yenidən Dakotaya qayıtmalı olacaq! 
Leora taksidə onun yanında adət etmədiyi dəbdəbə içində nazlanırdı. Amma bu sözlərdən sonra dik 
atıldı. Danışmağa başlayanda səsindəki həmişəki qayğısız sərbəst ahəng bu dəfə hiss olunmadı. 
– Bağışla məni, əzizim. Bu gün səhər yeməyindən sonra gedib üzümü massaj etdirdim, bunu sənin 
xətrinə elədim. Həm də elə bilirdim ki, danışanda sənin xoşuna gəlirəm. Onun üçün də müasir incəsənət 
haqqında bir kitab da tapıb çıxartmışam… Yadındadır, elə bu yaxınlarda almışdıq. Onu necə lazımdırsa 
öyrənmişəm, amma bu gün tərs kimi söhbəti heç cürə müasir rəssamlığın üstünə çəkib apara bilmədim 
ki, bilmədim… 
Martin onun başını özünə tərəf çəkərək, az qala, ağlayacaqdı: 
– Mənim zavallı, ürkmüş gözəlim! O, bu dollar ovçularının arasında necə də ağıllı görünmək istəyir! 
 
3 
 
Raunsfild klinikasının ağ kafelinin və qeyri-adi səliqəsinin ilk məstliyi keçəndən sonra Martin 
streptolizinlə bağlı tədqiqatını başa vurmaq və bəzi dəqiqləşdirmələr aparmaq istədi. 
Bundan xəbər tutan Anqus Dyuer fürsətdən istifadə etmək qərarına gəldi: 
– Qulas as, Martin, elmin daşını atmadığın məni sevindirir, amma sənin yerinə olsaydım, adi maraq 
xətrinə bu qədər güc sərf etməzdim. Doktor Raunsfild o gün elə bu barədə danışırdı. Tədqiqatla nə qədər 
istəyirsənsə məşğul ol – biz bunu ancaq alqışlaya bilərik. Amma istərdik ki, yararlı bir işin qulpundan 
yapışasan. Məsələn, apendisit hadisəsində yüzlərlə qan analizinin nəticələrini tutuşdura və çap etdirə 
bilərsən – bu, artıq konkret olardı. Sən  məqaləndə bizim klinikanın adını da çəkə bilərsən ki, bu da bizim 
şöhrətimizi artırar. O zaman öz aramızda qalsın, illik məvacibini üç minə qaldıra bilərik. 
Bu alicənablıq Martinin elmi tədqiqata olan həvəsini öldürdü. 
"Anqus haqlıdır. O, əslində, bir şeyi demək istəyirdi: alim kimi işi bitmiş adamam. Elədir ki, var. Daha 
müstəqil tədqiqatlara girişməyin mənası yoxdur". 
Martin Raunsfildin yanında bir ilə yaxın işlədikdən sonra, nəhayət, "Yoluxucu xəstəliklər"də streptolizin 
haqqında məqaləsi çap olundu. Məqaləni Raunsfildə və Anqusa verdi. Onlar da oxumadıqlarını açıq-
aydın göstərən komplimentlər söylədilər və yenə də qanın analizinin qeydiyyatını aparmağı təklif etdilər. 
Martin yazını Mak-Qerkov Biologiya İnstitutuna – Maks Qotlibə göndərdi. 
Qotlib öz sıx və hörümçək torunu xatırladan xətti ilə ona cavab yazdı: 
"Əziz Martin! 
Məqalənizi böyük məmnuniyyət hissi ilə oxudum. Gemolizinin hasil edilməsinə kulturanın köhnəliyinə 
görə yanaşmanız çox maraqlıdır. Sizin haqqınızda Tabzla danışmışam. Bizim yanımıza, mənim yanıma nə 
zaman gələcəksiniz? Artıq laboratoriyanız və preparatçınız  yolunuzu gözləyir. Mən mistikaya qapılmaq 
istəmirəm, amma klinikanızın hansısa Raunsfildin adı ilə gözəl həkk edilmiş ştapmını görəndə, hiss etdim 
ki,  nümunəvi vətəndaş rolu oynamaqdan yorulmusunuz, işə qayıtmağa hazırsınız. Yanımıza gəlsəniz, 
hamımız, həmçinin doktor Tabz çox şad olacaq. 
Səmimyyətlə, sizin M. Qotlib" 
– Mən Nyu-Yorku bütün qəlbimlə sevəcəyəm, – bu dəfə də Leora belə dedi. 
 
XXVI FƏSİL 
1 
 
Mak Qerkin evi. Dik divar, şüşə və daşdan otuz çılpaq mərtəbə… Nyu-York buradakı ensiz üçbucaqdan 
dünyanın dörddə birini idarə edirdi. 
Nyu-Yorkla ilk tanışlıq Martini nəinki, heyrətləndirmədi, hətta Çikaqonun "Petle"sində yaşanan bir ildən 
sonra Manhetten ona tənbəlcəsinə sakit göründü. Amma yerüstü dəmiryolunda Vulvort göydələninə 
baxanda o, qəribə bir heyranlıq hiss etdi. Bu vaxta qədər Martin üçün arxitektura anlayışı mövcud 
deyildi. Onun nəzərində binaların bəziləri daha çox, bəziləri isə daha az maraqlı əşya saxlayan böyük və 
ya kiçik yeşiklər anlamını verir. Memarlıqla bağlı indiyə kimi deyə bildiyi ən qızğın söz belə olmuşdu: 
"Şüşəbəndi olan qəşəng bir evdi, orada yaşamaq pis olmazdı". İndi isə "Bu qülləni hər gün görmək yaxşı 
olardı… onun arxasından buludların, küləklərin, hər cür axının necə keçib getdiyini görmək… insan 
məmnunluq hiss edir" kimi fikirlər ağlından keçirdi.  
O, Sider-stritlə dünyanın hər yerinə mal daşıyan yük maşınlarının səs-küyü içində addımladı. Sonra Mak 
Qerkin evinin tunc rəngli qapılarından keçərək parlaq terrakota  divarları olan dəhlizə adladı. Divarlarda 
perulu hindilər freskalarda bir yerə "yığışmışdı", piratlar Qərbi-Hindistan dənizlərindən gileylənirdilər, 
qatarlar mühafizə altında qızıl aparırdılar. Uzaqda isə Kartaxena qalası ucalırdı. Dəhlizin Sider-stritə çıxan 
başında (təkcə elə bu dəhliz uzunluğu bütün kvartal boyunca olan xüsusi şəxsi küçə idi) Ando-Antil bankı 
yerləşirdi (idarə heyətinin sədri Ross Mak-Qerk idi); bankın qızıl suyuna çəkilmiş ibadətgahında kürən 
eksportçular – yankilər çekləri Kitoya göndərir və hesabdarlar isə ləng tərpənən qadınların üstünə 
ispanca nəfəs dərmədən, fasiləsiz olaraq   çığırırdılar. Küçənin Liberti-stritə çıxan ucunda isə lövhə 
vurulmuşdu: "Mak-Qerk gəmiçilik idarəsinin sərnişin kantoru. Qərbi Hindistana və Cənubi Amerikaya 
reyslər həftədə bir dəfədir". 
Preriyanın ortasında anadan olan, heç vaxt uzun müddətə qarğıdalı çöllərinin gözəlliyindən ayrılmamış 
Martin bura düşən kimi dərhal xəyalən ekzotik ölkələrə – qeyri-adi sərgüzəştlərə yollandı. 
Amma tunc hasarın arxasında olan liftlərin birində belə bir lövhə gözünə dəydi: "Mak-Qerk İnstitutuna 
ekspress". Martin qürurla içəri daxil oldu, artıq özünü bu kahinlər ittifaqının üzvü kimi hiss edirdi. Kabinə 
sürətlə yuxarı qalxmağa başladı və mədən şirkətlərinin, meşəsənayesi şirkətlərinin, Mərkəzi Amerika 
dəmiryol şirkətlərinin adları yazılmış tutqun şüşəli qapılar yarım saniyə ərzində gözü qarşısından ötüb 
keçdi. 
Mak-Qerk İnstitutu dünyanın bütün elmi tədqiqat institutlarının arasında yeganə yer idi ki, işgüzar 
kantorlarla bir binada yerləşirdi. O, Mak-Qerk evinin iyirmi doqquzuncu və otuzuncu mərtəbələrini 
tutmuşdu, binanın damı isə institutun vivariumu  kimi fəaliyyət göstərirdi və kafel yolun altında  alimlər 
osmosları   Spirogyranı  fərəhlə xəyal edərək  ora-bura gəzişirdilər. Onların çalışdığı bu məkan stenoqrafçı 
qadınların, hesabdarların və ən yaxşı kostyumları Argentina varlılarına satmağa hazırlaşan centlmenlərin 
dünyasının üstündə yerləşirdi.  
Handan-hana Martin fikir verdi ki, institutun qəbul otağı öz ağ paneli və "çippendal" stulları ilə balaca, 
amma daha soyuq və daha mərifətlidir; bununla da Raunsfild klinikasının qəbul otağından yetərincə 
fərqlənir. Amma bu gün Martin, otaqlara diqqət etmədi, katibənin kəskin stakkatosunu eşitmədi, yalnız 
bir şeyi hiss etdi: o, indi Maks Qotlibi görəcək. Özü də beş il ərzində ilk dəfə. 
Martin gözlərini acgözlüklə geniş açaraq  laboratoriyanın qapısının ağzında dayandı. 
Qotlibin yanaqları elə əvvəlki kimi dartılmışdı,  burnu da həminki sərt qarğa burnu idi… Qaynar gözləri 
həmişəki kimi nəzakətlə baxırdı, amma saçları ağarmış, ağzının kənarındakı qırışlar bir az da 
dərinləşmişdi. Sevimli professorunun necə çətinliklə ayağa qalxdığını gördükdə Martin az qaldı ki, 
ağlasın. Qoca uzun müddət əlini onun çiyininə qoyaraq Martinə öz boyu hündürlüyündən baxdı, sonra 
yalnız bunu söyləyə bildi: 
– Aha! Bu yaxşıdır. Sizin laboratoriya bu dəhlizdə sonrakı otaqda yerləşir, üçüncü qapı… Amma mənə 
göndərdiyiniz məqalədə bir bəndə etirazımı bildirirəm. Siz deyirsiniz: "Streptolizinin yox olmasının 
müntəzəmliyi belə fikirləşməyə imkan verir ki, riyazi formul tapmaq olar…" 
– Doğrudan da, mümkündür, cənab! 
– O zaman nə üçün siz onu tapmadınız? 
– Hə, doğrudan da… bilmirəm. Pis riyaziyyatçı olduğum üçün. 
– Deməli, riyaziyyatın öhdəsindən gəlməyincə məqaləni çap etdirmək lazım deyildi. 
– Mən… Doktor Qotlib, həqiqətən elə fikirləşirsiniz ki, burada, sizin yanınızda işləmək üçün biliyim kifayət 
edər? Mən uğur qazanmağı çox istəyirəm. 
– Uğur? Haradasa bu sözü eşitmişəm. İngilis sözüdür? Ah, hə, balaca məktəblilər ondan Uinnemak 
universitetində istifadə edirdilər. Bu söz imtahan vermək anlamındadır. Amma burada imtahan vermək 
lazım deyil. Martin, gəlin açıq danışaq. Siz laboratoriya texnikasından baş çıxarırsınız. Cürbəcür basillər 
haqqında məlumatlısınız; O qədər də nümunəvi kimyaçı deyilsiniz, riyaziyyatçı isə… dəhşət!.. pis 
riyaziyyatçısınız! Amma öyrənmək həvəsiniz var və inadkarsınız. Hazır  qaydaları isə qəbul etmirsiniz. Ona 
görə də düşünürəm ki, ya sizdən çox yaxşı alim çıxacaq, ya da həddindən artıq pis... Pis alim olsanız, varlı 
xanımların arasında populyarlaşacaqsınız, o xanımlar isə Nyu-York şəhərini idarə edirlər. Həmçinin 
pullanmaq üçün mühazirələr oxuya, bu qabiliyyətinizlə lazımi adamların etimadını qazana bilərsiniz. Sizi 
hətta  kollec rektoru da təyin edə bilərlər. Bir sözlə, belə və ya başqa cürə, bu, maraqlı olacaq. 
Yarım saat sonra onlar qızğın mübahisə edirdilər: Martin isbat etməyə çalışırdı ki, bütün dünya 
müharibələrə, ticarətə və roman yazılmasına son qoymalı və  yeni hadisələri müşahidə etmək üçün 
laboratoriyalara üz tutmalıdır. Qotlib isə etiraz edirdi ki, elmdə onsuz da səthi adamlar çoxdur. Yalnız bir 
şey vacibdir – əvvəllər müşahidə edilmiş hadisələrin riyazi analizi; addımbaşı keçirilən, həm də təkziblərlə 
dolu bir analiz...   
Bu, çox acıqlı səslənirdi və hər dəqiqə Martində xoş bir hiss yaradırdı:  nəhayət, evdədir. 
Onların söhbət etdikləri laboratoriyada (Qotlib ensiz kürəyinin arxasında əlini buraraq əcaib bir düyün 
yaratmışdı və bir küncdən o birinə doğru addımlayırdı, Martin gah hündür kətildə oturur, gah da onların 
üstündən ora-bura tullanırdı) su borusu, stol, piştaxtanın üstünə yığılmış nömrəli cihazlar, mikroskop, bir 
neçə dəftər və pH cədvəli... Və o, heç nə ilə diqqəti cəlb etmirdi. Laboratoriyada sadə mətbəx stolunun 
üstündə bir sıra əcaib-qəraib, bir-biri ilə şüşə və rezin borucuqlarla birləşdirilmiş kolbalar cərgələnmişdi. 
Martin yavaş-yavaş bu otağı ehtiram dolu nəzərlə süzürdü. 
Qotlib mübahisəni dayandırdı: 
– Siz burada hansı işə başlamaq istəyirsiniz? 
– Mən, cənab, sizə kömək etmək istəyirdim… bacararamsa. Gərək ki, anticismlərin sintezi ilə bağlı 
müxtəlif məsələləri öyrənirsiniz?  
– Hə, mənə elə gəlir ki, çoxluq qanununun hərəkəti altında immun-reaksiyanı apara biləcəyəm. Amma siz 
mənə kömək etməməlisiniz. Öz işinizi aparmalısınız. Nə ilə məşğul olmaq istəyirsiniz? Bura sizin üçün 
səhərdən axşama kimi bir-birinin ardınca pasientlərin gəldiyi klinika deyil. 
– Mən gemolizin tapmaq istəyirəm. Stafilolizinini də araşdırmaq fikrim var. Etiraz etmirsiniz ki? 
– Sizin nə iş görəcəyinizin mənim üçün təfavütü yoxdur, bircə buzxanadan stafilokokk  kulturalarımı 
oğurlamayın, yetər. Bir də çalışın ki, həmişə müəmmalı görünüşünüz olsun. Çünki doktor Tabz, yəni bizim 
direktor, elə düşünür ki, siz nəsə çox əhəmiyyətli bir işlə məşğulsuınuz. So! Yalnız bir təklif irəli sürə 
bilərəm: nə zaman hansısa problemin içində batıb qalsanız, bilin ki, kabinetimdə detektiv romanların çox 
gözəl toplusu var. Amma yox. Mən, heç olmasa, bu dəfə ciddi olmalıyam; siz təzə gəlib çıxmısınız, 
düzdür? 
…Ola bilsin ki, qəribə adamam, Martin. Bir çoxları mənə nifrət edirlər… Oooo… siz elə bilirsiniz ki, bu 
uydurmadır? Tezliklə özünüz görəcəksiniz. Mən səhvlərə yol verirəm. Amma yalnız bir şeyi həmişə təmiz 
saxlayıram: alimlik əqidəsini. 
Alim olmaq, sadəcə, işin xüsusi bir növü deyil. Onu, seçmək də olmur: insan alimmi olsun, yoxsa 
səyahətçimi, kommivoyajermi, həkimmi, kralmı, fermermi?! Bu, həddindən artıq qarmaqarışıq 
emosiyalar kələfidir... Lap mistisizm kimi, ya da şeir yazmaq ehtiyacı kimi. O, öz qurbanını normal vicdanlı 
insandan kəskin şəkildə fərqləndirir. Normal insan etdiyi hərəkətlərlə bağlı az narahatlıq keçirir, təki işi 
ona yeməyə, yatmağa və sevməyə imkan versin. Alim isə köklü-köməcli dindardı… Eelə bir dindar ki, 
yarımhəqiqəti qəbul etmək istəmir, çünki bu, onun inamını  təhqir edir. 
Alim istəyir ki, hər şey amansız qanunlara tabe olsun. O, axmaqcasına pul yığımını sistemin özü hesab 
edən kapitalistlərə də qarşıdı, insanın mübarizə aparan heyvan olmadığını düşünən liberallara da… O, 
Amerika biznesmeninin və Avropa aristokratının saldığı hay-küyə eyni dərəcədə nifrət edir. Nifrət edir! 
Hər şey elə bu cürdür! Yaradıcı insan əfsanə danışan moizəçiləri də sevmir. Həmçinin antropoloqlara, ya 
da yalnız fərziyyələr quraraq özlərini alim adlandırmağa cəsarət edən tarixçilərə da rəğbət göstərmir. 
Bəli, o elə bir məxluqdur ki, şübhəsiz, bütün yaxşı və xeyirxah insanlar ona nifrət etməlidir! 
Alim üçün bizim elmimizi hələ yoxlanılmamış ələ keçirməyə çalışan və insanları sağaltdıqlarını təsəvvür 
edən, əslində isə yerlərində sayan, öz yekə çəkmələri ilə izləri bir-birinə qarışdıran həkimlərin ara 
həkimindən, ya da sınıqçıdan heç bir fərqi yoxdur.  O, yalançı falabaxan alimlərə elm haqqında anlayışı 
olmayan insan-donuzlardan daha artıq, səfehlərdən daha çox nifrət edir. Və nəhayət,  biologiya kimi 
işıqlı səltənətə giriş hüququna malik olanlara, dərslikdən başqa heç bir şey tanımayanlara, sarsaqlara, 
populyar mühazirələr oxumağa adət edənlərə yuxu yozucularından da çox lənət yağdırır. O, yeganə 
həqiqi inqilabçı, həqiqi alimdir, çünki təkcə o, əmindir ki,  biliyi necə azdır. 
Alim rəhmsiz olmalı, soyuq və təmiz havada yaşamalıdır. Amma qəribə məsələdir:  işdə, şəxsi həyatda o 
laqeyd və rəhmsiz deyil – əksinə, professional optimistlərdən daha az laqeyddir. Dünyanı həmişə 
filantroplar  idarə ediblər: başa düşmədikləri terapevtik metodlardan istifadə edən həkimlər; vətəni 
nədən müdafiə edəcəklərini axtaran əsgərlər; hamının məcburi halda onların moizələrini dinləməsini 
arzulayan moizəçilər; öz fəhlələrini sevən xoşxasiyyət fabrik sahibləri; gözəl nitq qabiliyyəti olan dövlət 
xadimləri və rəhmdil yazıçılar… Onların  yer üzərində necə cəhənnəm yaratdıqlarına iki göz lazımdır ki, 
tamaşa etsin! Ola bilsin, indi alimlərin zamanı gəlib çatıb… O alimlərin ki, işləyir, axtarır və hamını, hər 
kəsi sevdiyi haqqında bağıra-bağıra danışmırlar! 
Bununla belə, Martin, yadınızda qalsın ki, elm sahəsində çalışan hər adam alim deyil. Onların çox az qismi 
alimdir! Yerdə qalarlar isə katiblər, perss-agentlər, özgə hesabına yaşayanlardılar. Alim olmaq Gete 
olmaq kimi bir şeydir: belə adamlar istedadla doğulurlar. Bəzən mənə elə gəlir, sizdə bir az istedad var, 
yəni anadangəlmə.  Varsa, o zaman bir şey etmək lazımdır: bacardığınızdan ikiqat artıq inadla işləmək və 
insanlara sizdən istifadə etməyə imkan verməmək! Çalışaram sizi uğurdan mühafizə edim. Mənim 
əlimdən gələn  yalnız budur. So… istəyirəm ki, Martin, siz burada çox xoşbəxt olasınız. Və qoy Kox 
köməyiniz olsun! 
 
2 
 
Martin onun üçün ayrılmış çox da böyük olmayan, amma yaxşı təchiz edilmiş laboratoriyada beş 
valehedici dəqiqə keçirdi: stol düzgün hündürlükdə idi, münasib pedallı çanaq da vardı. O, qapını 
bağlayaraq azadlığa çıxmaq və bu darısqal otağı öz varlığı ilə doldurmaq üçün ruhuna imkan verdi… 
Özünü etibarlı bir sığınacaqda hiss etdi.  
Heç bir pikkerbolar, raunsfildlər bura soxula və onu sürüyüb boşboğazlıq etmək, nəvazişli olmaq və 
özünü cəmiyyətin nökəri kimi göstərmək üçün apara bilməyəcəkdi. Martin azaddır, o, insanların "iş" 
adlandırdıqları bağlamaların göndərilməsi və məktubların imlası ilə deyil, əsl işlə məşğul ola biləcəkdi.  
Öz iş stolunun üstündəki geniş pəncərədən boylandı və düz gözünün qarşısında Vulvort göydələnini 
gördü – hə… buyur, doyunca bax! Burada dəqiq elmin sevincinə qapılarkən hər halda, həyatın axınından 
da təcrid olmayacaqdı. Şimal tərəfdə təkcə Vulvort deyil, həm də Zingerin evi görünürdü… Bu, Siti-
İnvestinqdə yerləşən və təkəbbürlü gözəl görünüşü olan bir bina idi. Qərb tərəfdə isə hündür paroxodlar 
lövbər salmışdı, yedəkdəkilər bir-biri ilə itələşirdilər… Bütün həyat onun yanından ötüb keçirdi. Aşağıda, 
divarların dibində isə küçə həyəcan içində qovrulurdu. Martin özü də gözləmədən insanlığı sevdi. O, 
kolbaların təmiz, səliqəli cərgəsini də belə sevirdi… Bu məqamda ürəyindən keçən alim duası söylədi: 
– Allahım, mənə aydın görə bilmək qabiliyyəti ver və tələskənlikdən xilas et. Allahım, mənə dinclik ver və 
bütün süni şeylərə, yalançı, zəif və başa çatdırılmamış işə mərhəmətsiz olmaq bacarığı bağışla. Tanrım, 
mənə yorulmazlıq hissi ver, qoy yatmayım, tərifləri eşitməyim… Ta ki, müşahidələrimdən çıxan 
nəticələrin hesablarımın nəticələri ilə üst-üstə düşdüyünü görənə kimi… Ta ki, itaətkar sevinc içində öz 
səhvimi aşkar və ifşa edənə kimi. Tanrım, mənə Allaha inanmamaq üçün güc ver! 
 
 
 
 
3 
 
O, nömrə tutduqları sadə mehmanxanaya Otuzuncu küçə ilə piyada yollandı… Bütün yolboyu yanından  
ötüb keçənlər gözlərini ona zilləmişdilər – arıq, rəngi qaçmış, qara gözlü və ətrafa işıq saçan gənc 
oğlana… O isə izdihamın içindən, az qala, qaçaraq və heç nəyə fikir vermədən gedirdi, bununla belə, 
duman içində olsa da, hər şeyi görürdü: təkəbbürlü binaları, çirkli küçələri, qaynar gediş-gəlişi, xoşbəxtlik 
axtaranları, axmaqları, xoş görünüşlü qadınları, möhtəşəm mağazaları, küləkli səmanı… Ayaq səslərinin 
tappıltısı altında isə bu sözlər qulaqlarında cingildəyirdi: "Mən öz işimi tapmışam, mən öz işimi 
tapmışam!" 
Leora onu gözləyirdi… Taleyinə ucuz mehmanxana nömrələrindəki cırıldayan kürsülərdə əbədi olaraq 
onu gözləmək yazılmış Leora. Martin otağa şığıyanda qadın gülümsədi; onun incə, zərif bədəni, sanki, işıq 
saçırdı. Danışmağa macal tapmamış Leora qışqırdı: 
– Kürən, elə şadam ki! 
Martin otaqda Maks Qotlibə, Mak-Qerk İnstitutuna, Nyu-Yorka və stafilolizinin gözəlliyinə təriflər 
yağdıraraq ora-bura var-gəl edirdi… Leora bir sualı ilə onun sözünü ağzında qoydu: 
– Əzizim, sən nə qədər alacaqsan? 
Martinin dili dolaşdı. 
– Lənət şeytana! Soruşmaq yadımdan çıxıb! 
– Belə, belə… 
– Başa düş! Bu, sənin üçün Raunsfildin klinikası deyil! Mən ancaq pul haqqında düşünən o koryapalaqları 
həzm edə bilmirəm.  
– Başa düşürəm, Kürən. İnan ki, mənim üçün, fərqi yoxdur. Sadəcə, bilmək istəyirdim, necə mənzildə 
yaşamaq imkanımız olacaq. Yəni artıq axtarmağa başlayardım. Hə, yaxşı. Deməli, doktor Qotlib dedi ki… 
Onlar nahar etməyə ancaq üç saatdan sonra – axşam səkkizdə gedə bildilər. 
 
 
 
 
 
4 
 
Bu möcüzələr şəhərində Martin tezliklə həm şəhəri, həm də onun möcüzələrini görməyi yadırğadı. O 
qarşısında yalnız qabaqcadan müəyyənləşdirilmiş və cızılmış yol görürdü: mənzil, metro, institut, 
seçdikləri ucuzvari restoran, camaşırxana, qastronom mağaza, bir də kinoteatrları olan bir neçə küçə…  
Amma bu gecə bütün şəhər sehrli duman içində üzürdü. Onlar Qustav Sondeliusun haqqında danışdığı 
Brevurtda nahar edirdilər. Min doqquz yüz on altıncı il idi – hələ ölkəni sağlam və ayıq etməmişdilər. 
Hələ Brevurt fransız mundirləri, ikra, uzun qalstuklar, Nyu-Sen-Jorj, illustrasiyaçı rəssamlar, Qran 
Marnye, Britaniya kəşfiyyat xidmətinin zabitləri  və birja dəllaları söz-söhbətlə, bir də köhnə Martel 
konyakı ilə dolu idi. 
– Əzizim, buranın əhalisi bir az dəlisovdur, – Martin dedi, – Başa düşürsən? Biz özümüzə ləyaqətli 
görünüş verməyə məcbur deyilik. Burada nə Ervinq Uoters, nə də Anqus Dyuer bizə nəzarət etmir! 
Görəsən, bir şüşə şampan şərabı soruşmaq ədəbsizlik olmaz ki? 
…Səhəri gün yuxudan həyəcanlı bir fikirlə oyandı: Nautilusda və Çikaqoda olduğu kimi, bu işdə də fırıldaq 
yoxdur ki? Amma işə başlayan kimi ona elə gəldi ki, ideal bir dünyaya düşüb. İnstitut davamlı olaraq onu 
bütün materiallarla və şəraitlə təmin edirdi. Bunu sadəcə, xəyal edə bilərdi: heyvanlar, termostatlar, şüşə 
qablar, kulturalar, mühit… Martinin çox yaxşı təlim keçmiş preparatçısı – "qarsonu" var idi.  Onları 
institutda belə adlandırırdılar. İnstitutda ona həqiqətən də azadlıq vermişdilər.  Müstəqil işə 
həvəsləndirirdilər. O, həqiqətən də elə insanların mühitinə düşmüşdü ki, onların beyinlərində qafiyəli 
plakatlar, cərrahiyyə əməliyyatı üçün iki minlik çeklər deyil, kolloidlər , sporulyasiyalar   və elektronlar, 
bir də onları idarə edən qanunlar dolaşırdı. 
Birinci iş günündə Martin fiziologiya şöbəsinin müdiri doktor Riplton Holaberdlə tanış oldu. 
Bu ada fiziologiya jurnallarının səhifələrində çox rast gəlsə də, Holaberd onun gözünə həddindən artıq 
gənc və şöbə müdiri üçün həddindən artıq qəşəng göründü: hündür, arıq, səliqəli bığları olan mülayim 
bir adam... Martin Klif Kloson məktəbini keçmişdi. Yəni nə qədər ki, doktor Holaberdin sürətli 
salamlamasını eşitməmişdi, ağlına belə gətirməzdi ki, bir kişi səsi bu qədər valehedici ola bilər. 
 Xolaberd onu institu¬tun¬ hər iki mərtəbəsini gəzdirdi və Martin yalnız yuxuda görə biləcəyi 
bütün möcüzələrlə tanış oldu. Düzdür, Mak-Qrek İnstitutu, Rokfeller, Paster, Mak-Kormik və Lister 
institutlarından balaca idi, amma təchizatına görə onlardan geri qalmırdı. Martin şüşənin sterilizəsi və 
mühitin hazırlanması üçün nəzərdə tutulan otaqlara baxdı, üfürməklə şüşə hazırlanan emalatxananı, 
spektroskop  və polyariskop  üçün otaqları, dəmir-beton divarları olan yanma kamerasını gördü. 
Patologiya və bakteriologiya muzeyinə tamaşa etdi və onun genişləndirilməsi üçün elə o dəqiqəcə 
yardım etməyə hazır olduğunu hiss etdi. Burada həmçinin direktor, doktor Tabzın redaktorluğu ilə 
İnstitutun işlərini  və "Coğrafi Patologiya Amerika Jurnalı"nı çap edən nəşriyyat şöbəsi də var idi. 
Fotolaboratoriyalar, çox gözəl kitabxana, hidrobiologiya şöbəsi üçün akvarium (bu, doktor Tabzın ideyası 
idi) və xarici qonaqların istifadəsinə təqdim olunan bir sıra laboratoriyalar yerləşdirilmişdi. İndi onlarda 
bir macar bioloqu və Portuqaliyadan gəlmiş hansısa kimyaçı işləyirdi, bir zaman isə – Martini bu xəbər 
çox həyəcanlandırdı – onların birində Qustav Sondelius çalışırdı. 
Sonra Martinə Berkli-Sondersin sentrifuqa  sistemini göstərdilər. 
Sentrifuqa qaymaq üçün separator  prinsipi ilə işləyirdi.  O, məhluldan bakteriya ayıran kimi mayedən 
onda üzən möhkəm hissəcikləri ayırırdı.  Sentrafuqların əksəriyyəti ya əllə, ya da su axını vasitəsi ilə işə 
salınırdı. Bu cihaz isə öz böyüklüyü ilə kokteyl qarışdıran kasanı keçməsə də, diametrində dörd fut ağırlıq 
daşıyan qurğu elektrik ötürücüsü ilə təchiz edilmişdi. Onun mərkəzi kasası sualtı gəminin lyuku kimi 
linglərlə bərkidilmiş və poladdan düzəldilmiş lövhəyə keçirdilmişdi. Bütün bunların hamısı beton dirəyin 
üstündə qurulmuşdu. 
– Dünyada ancaq üç belə sentrifuqa mövcuddur, – Holaberd izah etdi, – onları İngiltərədə Berkli Sonders 
düzəldib. Yəqin bilirsiniz ki, hətta ən yaxşı sentrifuqa üçün normal sürət dəqiqədə dörd min dövriyyədir?! 
Bu isə bir dəqiqədə iyirmi min dövriyyə edir – yəni dünyada ən sürətlisidir. Pis deyil, hə? 
– Aman allah! İş üçün burada necə lazımdırsa, material verirlər. (Martin həqiqətən də Holaberdin 
müsbət təsiri altında idi. Çünki "Lənət şeytana" əvəzinə "Aman Allah!" dedi).  
– Hə, Mak-Qerk və Tabz elm dünyasında ən səxavətli insanlardı. Mənə elə gəlir ki, burada işləmək sizin 
üçün çox yaxşı olacaq, doktor. 
– Əlbəttə, şübhəsiz! Burada hər şeyi mənə göstərməyiniz, böyük lüftkarlıqdır. 
– Məgər görmürsünüz ki, öz məlumatlılığımı nümayiş etdirmək üçün yaranan imkana necə şadam? 
Eqoizmi təmin etmək üçün özünü bələdçi kimi təqdim etməkdən daha yaxşı vasitə yoxdur... Amma  biz 
hələ institutun əsl möcüzəsinə baxmamışıq, doktor. Bura gəlin, aşağı. 
İnstitutun əsl möcüzəsinin zahirən elmlə heç bir əlaqəsi yox idi. Bu əməkdaşların səhər yeməyi yediyi və 
müəyyən təsadüflərdə missis Mak-Qerkin sədrliyi ilə elm adamlarına nahar verildiyi zal idi. Martin 
baxışlarını par-par parlayan parketdən qara-qızılı tavana qaldırdıqda içini çəkdi və başını arxaya ataraq 
yerindəcə donub qaldı. Zal həddindən artıq hündür idi və iki tərəfdən işıqlandırılırdı. Taxta meydançanın 
yuxarısında, direktor və yeddi şöbə müdirinin səhər yeməyi yediyi yerdə  hündür divar boyunca 
musiqiçilər üçün eyvan düzəldilmişdi. Divarların palıddan hazırlanan haşiyəsini elmin ilk kahinlərinin al 
qırmızı mantiyalarda  cürbəcür portretləri və Maksfild Parrişin fırçasından çıxmış freska bəzəyirdi. Ortada 
isə yüzlük elektrik çilçıraq yavaş-yavaş dalğalanırdı. 
– Lənət şeytaya! Aman Tanrım! – Martin dedi, – heç ağlıma gəlməzdi ki, belə bir otaq hazırlamaq 
mümkündür! 
Xloberdin comərdliyi tutdu. O gülümsəmədi. 
– Zal, məncə, həddindən artıq gözəldir. Bu, Kapitolanın ən sevimli yaradıcılıq məhsuludur. Missis Ross 
Mak-Qerki "Kapitola" adlandırırlar, yəni İnstitutun əsasını qoyan insanın arvadı. Gözəl qadındır, amma 
cürbəcür hərəkatları və assosiasiyaları çox sevir. Terri Uiket – buranın kimyaçılarından biri, bu zalı 
"Göylər imperiyası" adlandırır. Amma, hər halda, yorğun və əldən düşmüş halda səhər yeməyi üçün bura 
gələndə, zal insanın əhval-ruhiyyəsini qaldırır. İndi isə direktorun kabinetinə gedək. O, məndən xahiş 
edib ki, sizi onun yanına aparım. 
Zalın dəbdəbəli həngaməsindən sonra Martin gözləyirdi ki, direktor A.de-Uitt Tabzın kabineti roma 
hamamlarına oxşayacaq, amma otağın bir küncündə üzərində cihazlar qoyulmuş iş stolunu nəzərə 
almasaq, bura Martinin həyatı boyu gördüyü ən ciddi və ən işgüzar otaq idi.  
Doktor Tabz teryer  kimi pırtlaşıq saçlı adam idi, savadlı görünüşü vardı və Amerikada "elmi 
əməkdaşlığın" ən  qüdrətli tərəfdarı idi. Bununla bərabər, o, həm də ayaqqabı və jilet seçimində çoxdə 
vasvası olan kübar cəmiyyətin nümayəndələrindəndi. Harvardda kurs bitirmiş, Avropada təhsil almış, 
Minnesota Universitetində patologiya kafedrasında işləmişdi, Xartford Universitetinin rektoru, 
Venesuelada diplomatik nümayəndə, "Uikli Steytsmen" jurnalının redaktoru, Sağlamlıq Liqasının sədri  
olmuşdu və nəhayət, Mak-Qerk İnstitutunun direktoru vəzifəsinə təyin edilmişdi. 
O, Amerika İncəsənət və Ədəbiyyat Akademiyasının, bununla bərabər, Elmlər Akademiyasının da üzvü 
idi. Verdiyi naharlarda yepiskoplar və generallar, liberal ravvinlər və musiqi sevən bankirlər iştirak 
edirdilər. O, qəzetlərin bütün məsələlər üzrə müsahibə almaq üçün müraciət etdiyi görkəmli 
şəxsiyyətlərin sırasında idi.  
Tabzla on dəqiqə belə danışmadan əmin olarsınız ki, qarşınızda bəşəriyyətin ən nadir başçılarından biri 
dayanıb və bu adam elmin istənilən sahəsi ilə bağlı fikir mübadiləsi apara, eyni zamanda, təcrübi işlərə 
rəhbərlik edə, çaşıb qalan bəşəriyyəti sağlam, səmərəli işlərə istiqamətləndirə bilər. Hansısa Maks Qotlib 
ola bilər ki, öz tədqiqatlarında istedad nümayiş etdirsin, amma onun məhdudluğu və qalmaqalçı yumoru 
təhsildə, siyasətdə, kommersiyada və digər yüksək məsələlərdə geniş fikirlərin inkişaf etməsinə mane ola 
bilər… Doktor A.de-Uitt Tabz isə məhz bu bacarığı ilə fərqlənirdi.  
Direktor hələlik balaca adam olan Martin Erousmiti elə bir mehribanlıqla qarşıladı ki, sanki, qonaq gəlmiş 
senator idi. Tabz hərarətlə onun əllərini sıxdı, səmimiyyətlə gülümsədi və Martin fikir verdi ki, onun 
bariton səsi çox məlahətlidir:  
– Doktor Erousmit, mənə elə gəlir ki, sizi görməyimizə şad olduğumuzu söyləmək azdır. Hesab edirəm, 
gəlişinizə necə sevindiyimizi işdə də göstərəcəyik. Doktor Qotlib demişdi ki, əsl tərkidünyalar kimi sizdə 
elmi işə anadangəlmə maraq var, amma laboratoriyaya gəlməmişdən qabaq tibbi təcrübə keçmiş və 
səhiyyə sahəsində çalışmısınız. Mən həyat təcrübənizi artırmaqla necə ağıllı iş gördüyünüzü ifadə 
etməkdə çətinlik çəkirəm. Uğursuzluğa düçar olan bir çox alimlərə məhz bu cür geniş dünyagörüşü 
çatışmır. Dünyagörüşü isə mənəvi fəaliyyətin müxtəlif şaxələrinin uzlaşması nəticəsində meydana gəlir. 
Martin, indiyə kimi öz həyat təcrübəsini artırmaqla məşğul olduğunu eşidəndə heyrətləndi. 
– İndi, doktor Erousmit, yəqin ki, müəyyən bir müddət – bir il, ya da bir neçə ill relsə düşməli olacaqsınız. 
Sizdən hesabat tələb etməyəcəyəm. Madam ki, doktor Qotlib sizin öz işinizin gedişindən razı olduğunuzu 
düşünür, deməli, mən də məmnunam. Hər hansı bir məsləhətim ilə yararlı olaramsa – hər halda, elmi 
işdə daha çox təcrübəm var – inanın ki, böyük sevinc hissi ilə yardım edərəm. Şübhə etmirəm ki, doktor 
Holaberd də eyni köməyi eyni cür həvəslə göstərə bilər. Hərçənd, düzünü desəm, sizə qısqanclıq hissi ilə 
baxmalıyam, çünki o bizim ən gənc işçilərimizdən biridir. Hətta onu enfant terrible   adlandırıram.  Sizin 
isə deyəsən, cəmi otuz üç yaşınız var. Deməli, o yazığı çox asanlıqla qatlayıb cibinizə qoya bilərsiniz.  
Xloberd şən halda etiraz etdi: 
– Yox, yox, doktor məni artıq çoxdan məğlub ediblər. Siz Terri Uiketi yaddan çıxarırsınız. Onun heç qırx 
yaşı da yoxdur. 
– Hə, Uiketi deyirsiniz, – doktor Tabz asta-asta dilləndi. 
Martin heç vaxt bilməzdi ki, insanı eyni zamanda həm bu cür acı-acı, həm də bu cür nəzakətlə hesab-
kitabdan çıxarmaq mümkündür. Göründüyü kimi, bu cənnətin də öz ilanları vardı – Terri Uiket. 
– İndi isə, – doktor Tabz dedi, – ola bilsin mənim apartamentimə baxmaq sizin üçün maraqlı olar. Bizim 
kartotekanı və yazışmalarımızı görmək istəsəniz, bu arzunuz  məni ancaq qürurlandırar. Onu da deyim ki, 
bu kartlarda nəsə ekzotik bir şey var.  
O, mavi, elmi görünüşlü kartlarla ağzına kimi dolu olan ensiz yeşikli şkafı Martinə göstərmək üçün xırda 
addımlarla qarşı tərəfdəki divara sarı getdi. Amma kartotekanın nəyə aid olduğunu söyləmədi və Martin 
də bunu heç vaxt bilmədi. 
Sonra otağın sonundakı iş stolunu göstərdi və gülə-gülə etiraf etdi: 
– Bu da mənim necə fərasətsiz adam olduğumun sübutu. Hər zaman söyləyirəm ki, eksperimental 
patologiyanın dinc sevincini direktorluğun insanı tamahlandıran, amma çox əhəmiyyətli və məşəqqətli 
qayğılarına görə atmışam. İnsan belə zəif məxluqdur da… Bəzən kiçik təcrübi işlərə vaxt ayırmalı 
olduğum halda, patologiya üzrə hansısa bir ideya məni cənginə alır… Ola bilsin ki, absurd ideyadır, 
amma… Elə bir əcaib adamam ki, bütün dəhliz boyunca gedib öz laboratoriyama çıxmağa hövsələm 
çatmır, həmişə əlimin altında stol olmalıdır və həmişə təcrübə apara bilməliyəm.  
Ah, deyəsən, cəmiyyət arasında təqdim edildiyim kimi, elə də əxlaqlı deyiləm. Mən inzibati işlə 
evlənmişəm, amma ilk məhəbbətim miledi Elm yenə də məni özünə cəlb edir.  
– Məncə, sizin ona həvəsinizi qoruyub saxlamanız çox yaxşıdır, – Martin cürətləndi. 
O, özü-özlüyündə anlaya bilmirdi ki, doktor Tabz son zamanlar hansı sınaqlar keçirir. Çünki ona elə gəlirdi 
ki, küncdəki stoldan son dövrlər, ümumiyyətlə, istifadə etməyiblər.  
– İndi isə, doktor, icazə verin sizi institutun həqiqi direktoru ilə tanış edim – mənim katibəm Perl Robins... 
Martin artıq özü də missis Robinsə diqqət etmişdi. Hər halda, missis Robinsə nəzər yetirməmək mümkün 
deyildi. Bu, otuz beş yaşlı, boy-buxunlu, ağ-çəhrayı rəngli ilahə idi. O, Martinin əlini sıxmaq üçün ayağa 
qalxdı: möhkəm və inamlı salamlaşma idi.  Sonra öz gözəl kontraltosu  ilə danışmağa başladı:  
– Doktor Tabzın mənim haqqımda yaxşı danışmasının səbəbi qorxmasıdır. Qorxur ki, belə deməsə, onu 
çaysız qoyacağam. Doktor Erousmit, sizin istedadınız haqqında doktor Qotlibdən o qədər çox eşitmişik ki, 
bu görüşdən, az qala, ehtiyat edirdim. Amma yenə də tanış olmağıma şadam. 
Bir qədər sonra hələ özünə gəlməmiş Martin öz laboratoriyasında dayanaraq Vulvort göydələninə 
tamaşa edirdi. İndi ona məxsus olan bütün bu möcüzələrdən onun başı gicəllənirdi… Şən, yaraşıqlı və hər 
halda, heysiyyət dolu Riplton Holaberdlə dost olacağına ümid edirdi. Doktor Tabz ona bir qədər 
sentimental təsir bağışlamışdı, amma Martin onun mehribanlığından və miss Robins tərəfindən 
göstərilən hörmətdən mütəəssir olmuşdu.  
Qapı açılanda və laboratoriyaya otuz yeddi yaşlarında, sərt üz cizgiləri olan yumşaq yaxalıqlı kürən adam 
soxulanda Martinin başı gələcək şöhrətin dumanı içində gicəllənirdi.  
– Erousmit? – o, az qala, nərə çəkdi, – mənim adım Uiketdir, Terri Uiket. Kimyaçıyam. Qotlibin yanında 
işləyirəm. Hə…m.. gördüm ki, müqəddəs Holaberd sizə bizim heyvanxananı göstərir... 
– Doktor Holaberd? 
– Özüdür ki var… Hə…məgər Qotlib ata sizi işə yaxın buraxıbsa, deməli, axmaq deyilsiniz… Biz nədən 
başlayacağıq? Siz kim olmaq istəyirsiniz? Cəmiyyətə çıxmaq və varlı arvad qamarlamaq üçün institutdan 
faydalananlardan biri?... Yoxsa mənim kimi, Qotlib kimi davakarlara qoşulacaqsınız? 
Martin həyatında Terri Uiketin "qarıltı"sından daha qıcıqlandırıcı bir səs eşitməmişdi. O, qəribə də olsa, 
Riplton Holaberdin səsinə bənzəyən bir səslə cavab verdi: 
– Məncə, nahaq yerə narahat olursunuz. Məlumunuz olsun ki, mən artıq evliyəm. 
– Oooo… bu sizi utandırmamalıdır, Erousmit. Şanlı Nyu-York şəhərində boşanma elə də bahalı deyil. 
Belə! Bəs müqəddəslər müqəddəsi sizə gözəlçə Qledisi göstərdi? 
– Nə? 
– Gözəlçə Qledisi, yaxud da dördayaq çapan sentrifuqanı? 
– Oooo! Siz Berkli-Sonders sentrifuqası haqqında danışırsınız? 
–  Düz  tapdınız, canımın canı. Onun haqqında nə fikirləşirsiniz? 
– Çox gözəl sentrifuqadır, ömrümdə ondan daha gözəlini görməmişəm. Doktor Holaberd  deyir ki… 
– Gəlsin bir danışmasın da, onu əldə etmək üçün qoca Tabzı o yola gətirib. Bizim Müqəddəs ona əməlli-
başlı vurulub. 
– Burada qəribə nə var ki… ən sürətli… 
– Şübhəsiz. Bütün Vereinigten  üzrə ən zirək sentrifuqadır. Özü də diş qurdalamaq üçün nəzərdə tutulan 
ən yaxşı poladdan düzəldilib. Amma bir bəlası var: məhlulları sıçradır və mikrobları elə tüpürür ki, yalnız 
əleyhqaz geyinərək ondan istifadə etmək mümkündür… Bəs qoca Tabzi və misilsiz Mirvari dənəsi 
xoşunuza gəldi? 
– Gəldi. 
– Çox yaxşı! Əlbəttə, Tabz savadsız uzunqulaqdır, amma heç olmasa, Maks Qotlib kimi təqib edilmə 
maniyasından əziyyət çəkmir. 
– Bilirsiniz, Uiket… yoxsa doktor Uiket? 
– Aha... Tibb və fəlsəfə doktoru, amma bununla bərabər, həm də mükəmməl kimyaçı. 
– Deməli belə, doktor Uiket,  təəssüf edirəm, amma... Sizin kimi istedadlı bir adam Qotlib, Tabz və 
Holaberd kimi əbləhlərin şirkətinə başçılıq etmək məcburiyyətindədir. Mən elə bu yaxınlarda bir Çikaqo 
klinikası ilə vidalaşmışam, oradakı bütün əməkdaşlar ləyaqətli və sağlam düşüncəli insanlardır. Sizi ora işə 
tövsiyə etməkdən məmnun olardım. 
– Pis olmazdı. Heç olmazsa "Göylər imperiyası"nda səhər yeməyi zamanı boşboğazlardan canımı 
qurtarardım. Hirsləndirdimsə, bağışlayın, Erousmit, ümumiyyətlə, mənim xoşuma gəldiniz. 
– Təşəkkür edirəm! 
Uiket həyasızcasına dişlərini ağartdı. Kürən, kobud, damarları görünən bu adam sonra  fısıldadı: 
– Yeri gəlmişkən, müqəddəs Holaberd sizə danışdı ki, müharibənin ilk ayında Britaniya ordusunda 
feldmarşal, ya da lazaretdə əmraparan işləyəndə necə yaralanıb? 
– Yox, o heç müharibə haqqında söz salmadı da. 
– Hə, onda danışacaq. Yaxşı, Erousmit, qardaş, ümid edirəm ki, biz Qotlib atanın ayağının altında 
oynaqlaşaraq, burada birlikdə çoxlu şən, xoşbəxt illər keçirəcəyik. Hələlik bu qədər! Mənim 
laboratoriyam sizinki ilə qonşudur! 
"Axmaq! – Martin öz-özünə dedi, – amma yenə də… Yanında Qotlib və Holaberd varsa, ona birtəhər 
dözmək olar! Hər halda, özündənrazı sarsaqdır! Lənət şeytana, deməli, Holaberd müharibədə olub! 
Yəqin yaralandıqdan sonra tərxis olunub. Mən isə Uiketin əməlli-başlı zəhləsini tökdüm! "O sizə 
müharibədəki qəhrəmanlığı haqqında danışıbmı?" – dedi, mən isə cavabında: "Çox təəssüf ki, sizi 
sevindirə bilməyəcəyəm, amma doktor Holaberd müharibənin adını da çəkmədi". Axmaq! Yaxşı, o, 
mənim zəhləmi tökə bilməyəcək, çünki necə lazımdır, başımdan rədd edəcəyəm". 
Martin səhər yeməyində bütün heyətlə tanış oldu və yalnız Uiketi gülərüz görmədi. Heyət isə onu çox 
qısa şəkildə salamladı. Martin onları çətinliklə bir-birindən fərqləndirə bilirdi: uzun müddət, demək olar 
ki, iyirmi elmi işçinin hamısı onun üçün dumanlı bir ləkə kimi göründü. Bir dəfə isə necə oldusa, Martin 
doktor Yionu – biologiya şöbəsinin müdirini rəfləri asmağa gəlmiş xarrat hesab etdi. 
İnstitutun heyəti zalda biri taxta səkinin üstündə olan,  digəri isə aşağıda qoyulmuş iki uzun stolun 
arxasında əyləşirdi: nəhəng tavanın altında iki ovuc balaca həşərat … Onlar bu potensial darvinlər, 
hekslilər və pasterlər görkəmcə elə də alicənab deyildilər. Heç birinin alnı Platonun alnı kimi qabarıq 
görünmürdü. Riplton Holaberd, Maks Qotlib və bəlkə də, Martinin özü istisna olmaqla hamısı qəlyanaltı 
edən baqqala oxşayırdılar: şən cavan adamlar, hamısı da eyni sifətli; Onların arasında gonbul, bığlı, yaşlı 
adamlar, eynəkli, balaca yupyumru adamcığazlar da vardı. Bu adamcığazların boyunlarındakı yaxalıqlar 
bir-birinə yaxın gəlmirdi. Amma üzlərində qəribə bir rahatlıq hiss olunurdu. Martinə elə gəlirdi ki, 
səslərində pulla bağlı narahatlıq, yaxud paxıllıq və dedi-qodunun yaratdığı həyəcan yoxdur. Onlar öz işləri 
haqqında təmkinlə, ya da zarafatla danışırdılar. 
Martin Terri Uiketin (öz jarqonunda Terri özünü "möcüzəli kimyaçı", institutu "qəşəng mağaza", Martini 
isə "bizim sadəlövh yeni qardaşımız – Erousmit"  adlandırırdı) arıq və seyrək saqqallı adamla – biokimya 
üzrə assistent doktor Uilyam T.Smitlə necə söhbət etdiyini görürdü. Onlar  rentgen şüalarının vasitəçiliyi 
ilə bütün enzimlərin fəaliyyətinin öyrənilməsinin mümkünlüyünü müzakirə edirdilər. Onun yanında 
institutun əməkdaşlarından biri digərinin kimya sahəsindəki hüceyrələrlə bağlı savadsızlığına 
təəccüblənəndə və Erlixi "tibbin Edisonu" adlandıranda Martin çox maraqlı tədqiqatların yeni yolları 
haqqında düşünməyə başlamışdı. O, dağın başında durmuşdu və yüksəklikdən sirli vadilərə, cəzbedici 
qayalıqlara aparan cığırlara tamaşa edirdi. 
 
 
5 
 
Gəldikləri gündən bir həftə sonra doktor Holaberd və arvadı onları nahara dəvət etdi. 
Xolaberdin kostyumunun yanında Kley Tredqoldun qəşəngliyi ifrat dərəcədə süni və iddialı görünürdü. 
Nahar Martinə bir həqiqəti də açdı ki, Anqus Dyuerin təşkil etdiyi ziyafətlər Çikaqoda şablon və fərəhsiz, 
həm də bir qədər gərgin imiş... Holaberdin evində isə Martinin tanış olduğu hər kəs şəxsiyyət idi – bəlkə 
də, əhəmiyyətsiz, amma hər halda, şəxsiyyət. Qonaqların içərisində görkəmli redaktor, yaxud gələcəyi 
ümidli görünən etnoloq vardı və onların hər biri Holaberd kimi eyni iltifatlı sadəlikləri ilə fərqlənirdilər. 
Əyalətdəngəlmə Erousmitlər vaxtında gəlmişdilər – yəni lazım olduğundan on beş dəqiqə əvvəl.  
Qədim Venesiya qədəhlərində kokteyl təqdim edilməmişdən qabaq Martin soruşdu: 
– Doktor, siz indi hansı fizioloji problemlərlə məşğulsunuz? 
Bu sualdan sonra Holaberd o dəqiqə alovlu bir gəncə çevrildi. Əvvəlcə iltifatla soruşdu: "Doğrudan, bunu 
dinləmək istəyirsiniz? Gizlətməyin, deyin!", sonra isə təcrübələrinin izahına başladı, qəzet elanlarının 
kənarında, kiminsə toyuna dəvətnamənin arxa tərəfində, müəllifin avtoqrafı ilə verilmiş romanın titul 
vərəqində sxemlər cızdı və bütün bu müddət ərzində Martinə elə baxdı ki, sanki, öz alim görünüşü ilə şən 
halda ondan üzrxahlıq edir. 
– Biz beyinin funksiyalarının lokallaşdırması üzərində işləyirik. Mənə belə gəlir ki, bu məsələdə Boltondan 
da, Fleksiqdən də uzağa getmişik. Oh, beyini öyrənmək həddindən artıq həyəcanlandırıcıdı. Baxın! 
Onun sürətli karandaşı kağızın üzərində beyin yarımkürəsini cızdı. Adama elə gəlirdi ki, beyin onun 
barmaqları altında canlanır və titrəyir... 
Xolaberd kağızı bir kənara tulladı: 
– Doğrusu, sizi öz maniyamla bezdirməkdən utanıram. Onsuz da indi yerdə qalanlar da gələcək. Bəs sizin 
işiniz necə gedir? İnstitutda özünüzü yaxşı hiss edirsinizmi? Bizim şəhər xoşunuza gəlir? 
– Hər şey… birindən başqa… Açığını desəm, Uiket məni qıcıqlandırır. 
Xolaberd alicənablıqla dedi: 
– Bilirəm. Onun bir qədər aqressiv xasiyyəti var. Amma ondan inciməyin: həqiqətən də çox nadir 
istedada malik kimyaçıdır. Özü də subaydır, işin xətrinə hər şeydən əl çəkib. Ağzından sarsaq sözlər 
çıxardığı zaman belə, o, danışdığının heç yarısını da düşünmür. Urket məni də bir çoxları kimi xoşlamır. 
Mənim haqqında nəsə danışdı? 
– Əşşi yox, yalnız ötəri… 
– Mənə elə gəlir ki, o institutda gəzərək hamını əmin etməyə çalışır ki, guya,  cəbhə sərgüzəştlərimdən 
danışmağı xoşlayıram, halbuki bu, həqiqət deyil. 
– Hə, – Martinin ağzından çıxdı, – o bunu söyləyib. 
– Amma, nahaq yerə. Cəbhəyə getməyimlə və yaralanmağımla onun xətrinə dəymişəmsə, təəssüf 
edirəm. Çalışaram gələn dəfə belə diqqətsizliyə yol verməyim. Mənimki kimi xırda-para  müharibə 
şücaətlərinə görə o qədər səs-küy qopur ki… Məsələ belə olub: on dördüncü ildə müharibə başlayanda 
İngiltərədə yaşayır və Şerrinqtonun rəhbərliyi altında işləyirdim. Özümü kanadalı kimi qələmə verərək 
orduya yola düşdüm. Əlbəttə həkim kimi. Üç həftədən sonra da payımı aldım – yəni yaralandım! Məni 
evə göndərdilər – bununla da parlaq karyerama son qoyuldu!.. Deyəsən, kimsə gəldi. 
Onun sərbəst mehribanlığı Martini valeh edirdi. Missis Holaberd də Leoranı özünə məftun etmişdi və 
onlar nahardan məmnunluq içində qayıtdılar. 
Beləcə, xoşbəxtliyin günəşi onlar üçün də parlamağa başlamışdı. Martin məmnunluqla öz sakit işi ilə 
məşğul olurdu və çətinliklə olsa da, eyni səviyyədə laboratoriyadan kənardakı həyatını tənzimləməyə 
çalışırdı. 
İlk həftə boyunca o, hər dəfə əməkhaqqının məbləğini soruşmağı yaddan çıxartdı. Sonra bu, oyuna 
çevrildi: ayın sonuna kimi gözləmək daha yaxşıdır. Axşamlar onlar Leora ilə birlikdə o qədər də böyük 
olmayan restoranlarda əyləşir və əməkhaqqının məbləğini tapmağa çalışırdılar. 
İnstitut, əlbəttə, ona ildə iki min beş yüzdən az ödəyə bilməz. Bu məbləği o, Raunsfilddə alırdı, amma 
Martinin yorğun gəldiyi başqa axşamlarda rəqəm min beş yüzə qədər aşağı düşürdü, bir dəfə isə Leora ilə 
burqon içdikdən sonra  məvacibini üç min beş yüzə qədər artırmışdı. 
Birinci ayın çeki gözəl möhürlənmiş bir zərfdə gəldi, Martin ona baxmağa cürət edə bilmirdi. O, zərfi 
Leoraya apardı. Hər ikisi öz nömrələrində oturaraq gözlərini bu kağız parçasına zilləyib qaldılar. Sanki, 
zərfin içində zəhər gizlətmişdilər. Bir qədər gözlədikdən sonra Martin titrək əllərlə  onu açdı və həmin an 
gözləri bərəldi, pıçıldadı: 
– Oh, necə yaxşı insanlardılar! Onlar mənə … dörd yüz iyirmi dollarlıq çek… mənə ildə beş min dollar 
ödəyirlər! 
Missis Holaberd – ağ pişik, Leoraya Qremersi-parkın yaxınlığında, köhnə binada geniş qonaq otağı olan 
üçotaqlı mənzil tapmağa və onu yaxşı mebellə döşəməyə kömək etdi. Martinə mənzilə baxmaq icazəsi 
veriləndə, o qışqırdı: 
– Hə, burada biz qırx il yaşayacağıq! 
Bu, onların rahatlıq əldə etdikləri xoşbəxt bir ada idi. Tezliklə dostlarının əhatəsi də müəyyənləşdi: 
Holaberdlər, doktor Billi Smit (müsiqidən və alman pivəsindən yaxşı başı çıxan seyrəksaqqallı biokimyaçı), 
Martinin Uinnemakda  ziyafətdə tanış olduğu anatomiya mütəxəssisi, bir də həmişə və hər vaxt Maks 
Qotlib. 
Qotlib də özü üçün sakit liman əldə etmişdi. Yetmişinci küçələrdən birində onun qəhvəyi rəngli tənbəki 
və kitab qoxusu verən mənzili vardı. Oğlu Robert Siti-kolleci bitirmiş və işə başlamışdı. Miriam müsiqi ilə 
məşğul olmağa davam edirdi, bununla bərabər, sümüklü, dolu, aldadıcı bədənin altında müqəddəs alov 
qoruyan bu qız həm də atasının qayğısına qalırdı.  
Onlarla axşamı keçirən və Qotlibin səbir tələb edən şübhələrini dinləyən Martin mikroorqanizmlərin 
qanunlarını axtarış məqsədilə minlərlə yeni təcrübə keçirmək üçün laboratoriyaya tələsirdi. Və o, yeni 
tədqiqatlara adətən bu yaxınlarda edilmiş bütün işlərinin təhqiramiz dağıdıcılığı ilə başlayardı. 
Hətta Terri Uiket də daha xoşagəlimli olmuşdu. Martin fikir verirdi ki, Uiketin daimi qışqırıqları Klif 
Klosonda olduğu kimi, daha çox yumor haqqında saxta təsəvvürlərlə bağlıdır. Qismən də Qotlibdə, 
hamının üstünə gözəl yarlıklar yapışdıran, hər şeyə ad tapan, adları dəyişdirən, amma heç vaxt da heç 
nəyi analiz etməyən morfoloq tipli alimlərə yönəlmiş güclü nifrətlə əlaqəlidir. Uiket tez-tez gecələr 
işləyirdi. Onun pencəyini soyunub, ipə-sapa yatmayan kürən saçlarının pırtlaşdıraraq saatlarla 
termostatın qarşısında necə əyləşdiyini və saniyəölçəni necə izlədiyini görmək olurdu. Bəzən başı işə 
qarışdığı vaxtlarda belə Martindən yorucu nəciblik tələb edən Riplton Holaberdin zərifliyindən sonra 
Uiketin qaraqabaq kəskinliyi ona xoş gəlirdi. 
 
 
XXVII FƏSİL 
 
1 
 
İş əvvəlcə öz axarı ilə gedirdi. Elə günlər də olurdu ki, Martin işdən həzz almasına baxmayaraq, dəhşət 
içərisində gözləyirdi:  yekəpər Tabz indicə laboratoriyaya girəcək və var gücü ilə bağıracaq: "Siz burada 
neyləyirsiniz? Siz Erousmit deyilsiniz, fırıldaqçısınız! Cəhənnəm olun buradan!" 
O, stafilokokların iyirmi fərqli ştammını  izolyasiya etmişdi və onların hansının daha aktiv gemolitik 
olduğunu, daha doğrusu, pozucu qanı – toksini ayırdığını aydınlaşdırmağa çalışırdı. Bunu öyrəndikdən 
sonra antitoksinin axtarışına başlamaq olardı. 
Dramatik dəqiqələr də olurdu. Məsələn, orqanizmlər sentrifuqa vasitəsilə tərkib hissəsinə ayrıldıqdan 
sonra cihazın dibində qeyri-müəyyən şəkildə hərəkətsiz yatıb qaldığı vaxt, ya da qırmızı qan hüceyrələri 
tamamilə həll olanda və tutqun qırmızı rəngli məhlul parlaq şərab rəngi alanda… Bu kimyəvi proseslər 
Martində böyük həyəcan yaradırdı. Amma prosedurların əksər hissəsi çox darıxdırıcı olurdu, çünki hər 
altı saatdan bir kulturalardan nümunə götürmək, balaca cihazlarda qan hüceyrələrinin duzlu məhlulunu 
hazırlamaq, nəticələri qeydə almaq lazım gəlirdi. 
Lakin Martin üçün bu prosedur heç vaxt darıxdırıcı görünmürdü. 
Aradabir Tabz gəlirdi, onu iş başında yaxalayır, çiyninə-çiyninə şappıldadır, deyəsən, fransız dilində nəsə 
söyləyirdi. Martin dəqiq bilmirdi, amma ola bilsin, dediyi sözlər həqiqətən də fransız dilində idi. Tabz 
anlaşılmaz sözlərlə Martini ruhlandırmağa çalışardı. Qotlib isə həmişə onu tələsdirirdi və aradabir öz 
qeyd kitabçalarını  (bu, rəqəmlərlə və ilk baxışdan səfeh görünən qısaldılmış işarələrlə dolu kitabçalar idi) 
göstərir, onu ürəkləndirirdi, hərdən də öz işi haqqında ya tibet magiyasına bənzər formada, ya da barbar 
dilində söhbət salırdı:  
– Arrenius və Madsen immun-reaksiyaların kütlə hərəkatı qanununa uyğun  aparılması üçün müəyyən 
işlər görüblər, amma ümid edirəm ki, anticismlərlə antigenlərin birləşməsinin stexiometrik münasibətlər 
şəraitində qarşılaşdığını göstərə biləcəyəm. Məlum olan dəyişənləri dəyişməz vəziyyətdə saxlayarsaq…  
– Aha, başa düşürəm, – Martin deyirdi, ürəyində isə pıçıldayırdı: "Sən axı nə danışırsan? Söylədiklərinin 
heç dörddə birini də başa düşmürəm. Aman Allah, heç olmasa, mənə bir az da vaxt verəydilər… vərəm 
əleyhinə plakatlar yapışdırmağa göndərməyəydilər!" 
Özünü razı salan toksin əldə etdikdən sonra Martin antitoksin əldə etmək üçün yeni sınaqlara başladı. O, 
çox fərqli, amma uğursuz təcrübələr aparırdı. Bəzən ona elə gəlirdi ki, nəyəsə nail olub, amma təcrübəni 
bir daha yoxlayaraq yanıldığını anlayır və pərt olurdu.  
Bir dəfə o, "antitoksin", – deyə, bağıra-bağıra Qotlibin laboratoriyasına soxuldu, amma Qotlib 
mehribanlıqla  bir neçə utancaq suallar verdi, əsl misir papirosunun qutusunu onun qarşısında açdı və 
izah etdi ki, bütün incəlikləri nəzərə almayıb.  
Martin digər həvəskarlar kimi addım-addım və ehtiyatla irəliləsə də, onun bir xüsusiyyəti var idi. Bu 
xüsusiyyət olmadan elm də mövcud ola bilməzdi. O, yorulmaz, hər şeylə maraqlanan, hər yerə burnunu 
soxan, təkəbbürsüz və realist idi.  Bir də onda dəhşətli dərəcədə hər şeyi bilmək həvəsi vardı ki, bu da 
Martini davamlı olaraq irəli itələyirdi. 
 
2 
 
Martin böyük Avropa müharibəsinin ilk illərində təvazökarlıqla və özünün bir o qədər də diqqət 
çəkməyən yolu ilə irəliləyirdi. Mak-Qerk İnstitutu isə öz sakit görünüşü altında qaynar həyat gizlədirdi. 
Əgər anticismlər haqqında Martin çox şey öyrənə bilmədisə də, əvəzində o, institutun sirrini aşkar etdi. 
Elm ocağının bütün sakit fəaliyyətinin arxasında Kapitola Mak-Qerkin – böyük ağ maarifpərvər xanımın 
dayandığını anladı. 
Kapitola – missis Ross Mak-Qerk qadın bərabərhüquqluğunun əleyhdarı idi (ta ki qadınlara seçim 
hüququnun verilməsinin qaçılmaz olduğunu öyrənənə kimi) və bütün əxlaq məsələlərində özünü ali 
hakim hesab edirdi. Ross Mak-Qerk İnstitutu öz adının şöhrətlənməsi üçün almamışdı. Bununla o, 
Kapitolanın başını qatır və onun gicişən barmaqlarını öz gəmiçilik, qızıl və meşə sənayesi 
müəssisələrindən  uzaq tutmağa çalışırdı. Hər halda, bu sənaye sahələrində Böyük Ağ Maarifpərvərlərin 
təftişinə hər şeydən az ehtiyac var idi. 
Ross Mak Qerkin o vaxtlarda əlli dörd yaşı tamam olmuşdu. O, Kaliforniya dəmiryolu maqnatlarının ikinci 
nəslinə mənsub idi. Yelsk Universitetini bitirmişdi; hündürboylu, şən insan idi. Onu elə  də prinsipial 
hesab etmək olmazdı. Artıq 1908-ci ildə, yəni institutu təsis etdiyi dövrdə, həddindən artıq çox evlərə, 
qulluqçulara, yeməyə sahib idi, amma uşağı yox idi. Kapitola hesab edirdi ki, "bu cür hoqqalar böyük 
məsuliyyət daşıyan qadınlara ziyandır". İldən-ilə o, institutun fəaliyyətindən daha çox məmnun qalır və 
öz həyatının bəraətini məhz burada tapırdı. 
Qotlib İnstituta işə girəndə Mak-Qerk onunla tanış olmağa gəlmişdi. Mak-Qerk aradabir Tabzı sıxışdırırdı. 
Tabz isə kuryer oğlan kimi onun hər  çağırışında kabinetə qaçmalı olurdu, amma Qotlibin ötkəm və 
tutqun baxışları ilə rastlaşdıqda bu nəzərlər Mak-Qerkdə böyük maraq oyatdı; Qotliblə bu yekəpər, öz 
kostyumundan utanan ixtiyar sahibi, təmkinli amerikalı və çox səmimi, sadə, istənilən cür hakimiyyətə 
nifrət edən avropalı dostlaşdılar. Mak-Qerk hündür kətilin üstünə dırmaşaraq Qotlibin necə işləməsinə 
tamaşa etmək üçün tez-tez Qərbi-Hindistanın taleyi həll olunan müşavirələri buraxmalı olurdu. 
– Gözəl günlərin birində, mən işgüzarlığın, ora-bura qaçmanın daşını atıb özümə gələcəyəm və sizin 
qarsonunuz olacağam, Maks, – deyə Mak-Qerk əmin etməyə çalışırdı, Qotlib isə ona belə cavab verirdi: 
– Bilmirəm…  təxəyyüldən məhrum deyilsiniz, Ross, amma, mənə elə gəlir ki, real şeyləri öyrənmək sizin 
üçün gecdir. İndi isə, etiraz etmirsinizsə, bugünlük rəsmiyyətpərəst kral iqamətgahınızdan canımızı 
qurtaraq. Sizi Çayldzın yanında səhər yeməyinə dəvət edirəm. 
Amma Kapitola onların dostluğuna qoşulmadı. 
Qotlibin köhnə qüruru yenidən geri qayıtmışdı və Kapitola Mak-Qerklə münasibətdə bu, onun üçün vacib 
idi. Çünki bu qadın maraqlı kiçik problemlər axtarmağı və həll olunmaq üçün  onları ərinin işçilərinə təklif 
etməyi sevirdi. Bir dəfə o, böyük bir coşqunluqla xərçəngdən nə qədər çox adam öldüyü haqda danışmaq 
üçün Qotlibin laboratoriyasına gəlmiş… və  "nə üçün siz özünüzün anti… necə adlanırlar, o zir-zibili bir 
kənara tullayıb, xərçəng əleyhinə vasitə tapmayasınız – bu hamı üçün necə də xoş olardı!" – söyləmişdi. 
Amma qadında əsl incikliyi Qotlib başqa vaxt yaratdı. Belə ki, Riplton Holaberd institutun damında 
yüksək intellektli qonaqları əyləndirmək üçün ziyafət təşkil etmişdi. Nahar vaxtı Kapitola Mak-Qerk 
Qotlibə zəng vuraraq soruşdu: "Siz gəlib öz laboratoriyanızı açmazsınız ki? Sizə zəhmət olmasın... Amma 
biz böyük məmnuniyyətlə ona tamaşa etmək istərdik". Qotlib isə cavab verdi: 
– Zəhmətdir! Gecəniz xeyirə qalsın! 
Kapitola bərk əsəbiləşərək ərinin yanına gəldi. Əri isə qulaq asdı – ya da ən azı özünü qulaq asırmış kimi 
göstərdi və dedi: 
– Kap, sən lakeyləri sıxışdıranda mən buna qarışmıram. Çünki onlar buna dözməyə məcburdurlar. Amma 
Maksı ələ salmaq fikrinə düşsən, institutu bağlayacağam və sənin üçün Kalonial Klubda danışmağa bir 
şey qalmayacaq. Bu nə hərəkətdir edirsən? Otuz milyon dollar qiyməti olan bir adam – hər halda, o 
onlara sahibdir – pijamasında uzanıb rahat yata bilməz? Yox, mənə lakey lazım deyil! Ah, xahiş edirəm, 
Kapitola, xahiş edirəm, öz kübar söhbətlərini bir kənara burax, imkan ver yatım! 
Amma Kapitola söhbət ayda bir dəfə institutda verdiyi nahardan gedirdisə, ipə-sapa yatmaq bilmirdi…   
 
3 
 
Mak-Qerklərin təşkil etdiyi və Martinlə  Leoranın iştirak etdiyi ilk ziyafət xüsusilə əhəmiyyətli idi, çünki 
orada möhtərəm qonaq rolunda Britaniya Diplomatik heyətilə birlikdə Amerikaya gəlmiş londonlu 
cərrah, general-mayor Ayzek Mallard iştirak edirdi. O, artıq lütf edib institutu gəzmişdi. Terri Uiketdən 
başqa hamı –  doktor Tabz da, bütün elmi əməkdaşlar da çox hörmətli "cənab Ayzek"ə axıra kimi qulaq 
asdılar. O, xatırladı ki, Riplton Holaberdlə Londonda qarşılaşıb, ya da deyəsən, xatırladığını söylədi, sonra 
da Qledis sentrifuqasına valeh olduğunu bildirdi. 
Nahar uğursuzluqla başladı. Terri Uiket  indiyə qədər belə tədbirlərdə, adətən, iştirak etmirdi. Amma bu 
dəfə gəlməyi vacib saydı və elə oturan kimi də keçmiş səfirlərdən birinin arvadına söylədi: 
– Mən belə bir möhtəşəm məclisdən imtina edə bilməzdim, özü də gözdən düşmüş cənab Ayzekin 
olduğu ziyafətdən. Boynunuza alın, özüm  deməsəydim, heç ağlınıza da gəlməzdi ki, frakı prokata 
götürmüşəm. Düz deyirəm, elə fikirləşməzdiniz, hə? Fikir verdiniz, cənab Ayzek yavaş-yavaş xalçanı 
yırtmamağa adət edir? Maraqlı olardı, görəsən, o,  hələ də kəllənin trepanasiyası  ilə xəstələri öldürməyə 
davam edir? 
Məclisdə çoxlu musiqi də vardı, yemək də. Ziyafətə başıbəlalı alimlər gəlmişdilər və onlar zərli-zibalı 
qadınlara bir neçə sözlə indiyə kimi nəyə nail olduqlarını və gələcək iyirmi ildə nəyə nail olmağa ümid 
etdiklərini izah etmək məcburiyyətində qalırdılar. Öz-özünə qarıldaşan xanımlar isə narazılıq dolu səslə 
asta-asta söyləyirdilər: "Deyəsən, bunu istədiyimiz kimi aydın şəkildə izah edə bilmədiniz". Qarıldaşan 
xanımların ərləri də ziyafətdə idilər. Onlar neft aksiyaları ilə, ya da korporasiyalarla bağlı qanun üzərində 
möhtəkirlik edən kollec bitirmiş işgüzarlar idilər. Öz  fikirlərini eşitmək arzusunda olan hər insana 
danışmağa hazır vəziyyətdə oturmuşdular. Öz görkəmləri ilə "antitoksin yaxşı şeydir, amma bizim süni 
kauçuka daha çox ehtiyacımız var" – deyirdilər.  
Füsunkar müsahib Riplton Holaberd də orada idi. 
Musiqi dayandığı vaxt birdən Terri Uiket hoppanıb ortaya çıxdı və Kapitolanın çox vacib rəfiqəsi olan 
hansısa təşəxxüslü matronaya   izah etməyə başladı: 
– Hə, onun familiyası Q-o-t-l-i-b yazılır, deyiləndə isə belə deyilir: "Rədd olsun!" 
Amma institutda Uiket kimi yabançı cisimlər, Martin və Leora kimi səssiz statistlər , Maks Qotlib kimi 
daima iştirak etməyənlər çox deyildi… Yəni nahar məhəbbət və dostluq şəraitində başa çatdı. Doktor 
Tabz və cənab Ayzek Mallard bir-birinə, Kapitolaya, müqəddəs torpaq olan Fransaya, balaca rəşadətli 
Macarıstana, Amerika qonaqpərvərliyinə, Britaniya şəxsiyyətlərinə və müasir elmdə əsl elmi əməkdaşlığı 
dəyərləndirən gənc adamın edə biləcəyi maraqlı kəşflərə görə xoş sözlər yağdırmağa başladılar. 
Sonra institutu qonaqlara göstərməyə getdilər. Onlar akvariuma, patoloji muzeyə və vivariuma baxdılar; 
Onu görən kimi dilli-dilavər bir xanım Uiketə dedi: 
– Ah, zavallı donuzlar, zavalı dovşanlar! Doktor, razılaşın ki, onları azadlığa buraxmaq və təcrübələrinizi 
sınaq şüşələrində aparmaq daha yaxşı olardı… 
Beşinci Avenyudan olmayan varlı qadınların arasında təcrübə keçmiş bir məşhur həkim dilli-dilavər 
xanımın sözünü göydə tutdu: 
– Məncə, tamamilə haqlısınız. Məsələn, mən elmi biliklər əldə edirəm, amma heç vaxt yazıq heyvanları 
öldürmürəm! 
Uiket anlaşılmaz bir tələskənliklə şlyapasını götürdü və getdi. 
Dilli-dilavər xanım dedi: 
– Bax, görürsünüz:  əsaslı bir suala cavab tapa bilmədi. Ah, doktor Erousmit, əlbəttə, əminəm ki, hamınız 
çox gözəl insanlarsınız, – Ross Mak Qerk də, doktor Tabz da… sizin hamınız… Amma etiraf edim ki, 
laboratoriyalarınız məni məyus etdi. Əcaib retortalar  və elektrik peçləri görəcəyimi düşünürdüm, ya da 
buna bənzər şeylər… Amma vicdanla desək, burada bir dənə də maraqlı əşya görmürəm. Hesab edirəm 
ki, hamınız ağıllı və qürurlu insanlarsınız, bizim üçün nəsə təşkil etməlisiniz… Bir halda ki, tovlayıb bizi 
bura gətirmisiniz və bu qədər gəzməyə vadar etmisiniz. Amma siz, ya da sizlərdən kimsə tısbağa 
yumurtalarından bir həyat, ya da nə bilim, o sizdə necə adlanır – …  yarada bilərsiniz? Ah, xahiş edirəm! 
Çox xahiş edirəm! Ya da heç olmasa, həmişə geyindiyiniz gülməli xalatı geyinin. Lap diş həkimləri kimi. 
Bu arada Martin bufetdə gördüyü krüşondan   içmək istədiyini bildirdi və ərinin axmaq olduğunu deyən 
Leora ilə birlikdə çıxıb getməyə tələsdi.  
 
4 
 
İşi onu necə sevindirirsə sevindirsin, Martin yavaş-yavaş öz məbədgahının mükəmməlliyini şübhə altına 
almağa başladı. Öz-özündən soruşurdu ki, nə üçün Qotlib səhər yeməyi vaxtı epidemiologiya şöbəsinin 
çalışqan rəhbəri, nəzakətli doktor Şolteyslə belə sərt rəftar edir; hansı səbəbdən doktor Şolteys bu 
qabalığa dözür. Nə üçün doktor Tabz hər hansı bir əməkdaşın laboratoriyasına girərkən mütləq "Sizin öz 
işinizdə rəhbər tutacağınız yeganə şey elmi əməkdaşlıq ideyasıdır", -deyə bağırmalıdır?! Riplton Holaberd 
kimi çalışqan fizioloq  nə üçün bütün günü iş stolunun arxasında boyun əyməkdənsə, Tabzla 
məsləhətləşməklə məşğuldur?!  
Xolaberd beş il əvvəl o qədər də böyük olmayan bir tədqiqat işi aparmışdı, buna görə də onun adı 
ölkənin bütün elmi jurnallarında tanınırdı. O, laboratoriyada itin beyninin qabaq hissəciyinin kəsilməsinin 
onun istiqamət müəyyənləşdirməsinə necə təsir etdiyini müşahidə etmişdi. Martin bu iş haqqında hələ 
Mak-Qerkin yanına düşəcəyini ehtimal etmədiyi vaxtlarda oxumuşdu. Nyu-Yorka köçərkən o, bu işlə bağlı 
Holaberdin məruzəsinə qulaq asmışdı. Amma məruzəni onuncu dəfə dinləyərkən əvvəllər hiss olduğu 
kimi heyranlıq hissi keçirmirdi və öz-özlüyündə fikirləşirdi ki, görəsən, Holaberdin qismətində ömrünün 
sonuna kimi "bir zamanlar…xatırlayırsınız? … hə, həmin o adam ki, itin hərəkətverici mərkəzin üzərində… 
ya da buna bənzər bir şey… sınaq apararaq o qədər səs-küy yaratmışdı…" fikirləri ilə yaddaşlarda qalmaq 
yazılmayıb ki?! 
Həmkarlarının gizlində fraksiyalara parçalandığını biləndə Martinin şübhələri bir az da dərinləşdi. 
Tabz, Holaberd və bəlkə də, Tabzın katibəsi Perl Robins birlikdə rəhbər təbəqəni təcəssüm etdirirdilər.  
Pıçıltı ilə deyirdilər ki, Holaberd bir müddət sonra direktorun köməkçisi olmaq arzusundadır və onun 
üçün məxsusi olaraq bu vəzifə yaradılacaq. Qotlib, Terri Uiket və uzunbığlı, yöndəmsiz doktor Nikolas İyo 
(onu Martin ilk vaxtlar xarrat hesab etmişdi) öz müstəqil fraksiyalarını yaratmış və Martini də ora cəlb 
etmişdilər. Halbuki qəzəbli Uiket onda əməlli-başlı nifrət hissi oyadırdı.  
O qədər də böyük olmayan saqqal və Parisdən gətirilmiş nampinyon  sahibi doktor Uilyam Smit  özünü 
tək ev kimi aparırdı. Rusiyada sinaqoqun qoynunda anadan olan, amma indi İonkersdə ali yepiskopal 
kilsənin tərəfdarına çevrilən doktor Şolteys isə nəzakətlə Qotlibdən özünün elmi işi ilə bağlı tərif 
qopartmağa çalışırdı. Biofizika şöbəsində yumşaq ürəkli şöbə müdirini elə öz köməkçisi bezdirir və hər 
addımda güdürdü. Bütün institutda elə bir əməkdaş yox idi ki, sərxoş və ya ayıq vəziyyətdə haradasa 
hansısa alimin tamamilə məntiqəuyğun iş gördüyünü və ya rəqibləri arasında onun işini oğurlayan, heç 
olmasa, bir nəfərin olduğunu etiraf etmək qabiliyətinə malik olsun. Yay pansionunun eyvanında 
yırğalanan kürsüdə yellənən heç bir aktyor bu yüksək dərəcəli alimlərdən daha böyük həvəslə dedi-qodu 
edərək öz həmkarlarını "səfeh" adlandıra bilməzdi.  
Amma Martin öz qapısını bağlayaraq bu kəşflərdən əl çəkə bilərdi, çünki indi onun elə bir işi var idi ki, 
intriqalar və dedi-qodulara vaxt ayırmaq mümkün deyildi. 
 
 
 
 
5 
 
Bir dəfə Qotlib onun laboratoriyasına gəlmədi, əksinə onu öz laboratoriyasına çağırtdırdı. Kabinetin bir 
küncündə Terri Uiket əyləşmişdi, papiros çəkir və istehzalı baxışla Martini süzürdü. 
Qotlib sözə başladı: 
– Martin, Terri ilə sizin haqqınızda danışmaq cəsarəitini öz üzərimə götürdüm və biz belə bir nəticəyə 
gəldik ki, mühitə yetərincə bələd olmusunuz, yəni işə başlamaq vaxtınızdır. 
– Məncə,  mən işləyirəm, cənab! 
Martinin bəxtiyar günlərinin sakit aydınlığı o dəqiqə yoxa çıxdı. O geri, pikkerbianlığa tərəf qovulduğunu 
açıq-aydın hiss etməyə başladı. 
Uiket söhbətə qarışdı: 
– Yox, siz işləmirdiniz. Siz sadəcə göstərirdiniz ki, fərasətli oğlansınız və nəsə etməyi bacarırsınız. 
Martinin Uiketi "bu nə quşdur belə?" ifadə edən baxışlarla başdan-ayağa süzdüyü vaxt Qotlib sözünə 
davam etdi: 
– Məsələ ondadır ki, Martin, nə qədər riyaziyyatı öyrənməmisiniz, heç nə edə bilməyəcəksiniz. Bizim 
bakterioloqlarımızın əksəriyyəti tək əlinizdə aşpazlıq kitabı olan cızma-qaraçı kimi qalmaq istəmirsinizsə, 
elmin əsası ilə tanış olmalısınız. İstənilən bir canlı varlıq fiziokimyəvi maşındır. Siz fiziki kimyanı 
bilmədiyiniz halda necə irəli getmək istəyirsiniz? Riyaziyyatı bilmirsinizsə, fiziki kimyanın öhdəsindən 
necə gələcəksiniz? 
– Aha! – Uiket dilləndi, – siz ancaq qazon düzəldir, çobanyastığı toplayırsınız, torpağı isə belləmirsiniz.  
Martin çalışdı ki, etiraz etsin: 
– Cəfəngiyatdır, Uiket! İnsan hər şeyi bilə bilməz. Mən bakterioloqam, fizik deyiləm. Mənə elə gəlir ki, 
kəşf etmək üçün intuisiya lazımdır, daha alətlərlə dolu yeşik yox! Yaxşı dənizçi hətta cihazları olmadan 
belə okeanda yolu tapa bilər. Alətlər vasitəsilə bütöv bir "Luzitaniya" qurun, amma yaxşı dənizçidən 
axmaq düzəldə bilməzsiniz. İnsan gərək öz beynini inkişaf etdirsin, daha silahdan asılı vəziyyətdə 
qalmasın. 
– Elə olmağına elədir, amma xəritələr və kvadrantlar mövcud olduğu yerdə, onlarsız üzməyə çıxan 
dənizçi ancaq sarsaq ola bilər! 
Martin düz yarım saat o qədər də nəzakət göstərmədən almaz kimi möhkəm Qotlibdən, qranit kimi 
Uiketdən yaxa qurtarmağa çalışdı. Amma yaşadığı hər dəqiqə dərk edirdi ki, çox cahildir. 
Onlar mübahisəyə maraqlarını itirdilər... Bir qədər sonra Qotlib öz qeydlərinə baxırdı, Uiket isə işləmək 
üçün öz yerinə yollandı. Martin gözlərini Qotlibə zilləmişdi. Bu insan onun həyatında o qədər böyük 
əhəmiyyət daşıyırdı ki… Martin Leoraya, özünə əsəbiləşdiyi kimi ona da bərk əsəbiləşə bilərdi. 
– Çox təəssüf edirəm ki, siz mənim heç nə bilmədiyimi düşünürsünüz! – deyə özündən çıxdı və 
nümayişkaranə narahatlıq içərisində qapını çırparaq getdi. Martin öz laboratoriyasına qapandı. Əvvəlcə 
içində qəribə bir azadlıq hissi peyda oldu, sonra isə iflas... Özü istəməsə də, sərxoş kimi Uiketin yanına 
yollandı: 
– Deyəsən, siz haqlısınız! Fiziki kimyadan heç nə bilmirəm, riyaziyyatdan isə xəbərsizəm. Axı nə 
etməliyəm, nə etməliyəm? 
Barbar özünü itirmiş halda bağırdı: 
– Yaxşı, Cılız, sən şeytanların canı, narahat olma. Biz qoca ilə birlikdə ancaq sizi qızışdırmaq istəyirdik. 
Əslində, o, sizin işdən necə vicdanla yapışdığınızdan məmnundur. Riyaziyyat isə… onunla sizdə vəziyyət 
Holaberddə, ya da Tabzda olduğundan daha yaxşıdır. Siz riyaziyyatdan bildiklərinizi unutmusunuz, onlar 
isə ümumiyyətlə, heç vaxt  riyaziyyatı bilməyiblər. Hə, qoy onlar cəhənnəm olsunlar! Elm guya ki, bilik 
mənasını daşımalıdır. Bu, yunan dilində, yəni çox gözəl bir dildə belədir… O dildə ki, bir vaxtlar sevimli  
sərxoş ellinlər danışırdılar. Bizim alimlərin isə, əksəriyyətinə fikir versək, çox ucuz kiçik tərbiyəedici 
məqalələr yazmaqdan, ya da "fayv-o-kloklar" təşkil etməkdən  boyun qaçırmazlar, amma elmi biliklərin 
əldə edilməsi üçün tər tökmək istəmirlər. Onlara baxanda insanı, sadəcə, mərhəmət hissi bürüyür! 
Mənim özüm də riyaziyyatda çox güclü deyiləm, dostum, amma etiraz etmirsinizsə, axşamlar sizin 
yanınıza gələ və səthi məlumatlar verə bilərəm… təbii ki, havayı! 
Beləcə, Martin və Terri Uiket arasında dostluq yarandı… Beləcə, Martinin həyatında dəyişiklik baş verdi 
və o, hər gecə üç-dörd saat sağlam yuxusundan oğurlamağa başladı ki, hər kəsin bilməsi lazım gələn, 
amma demək olar ki, heç kəsin bilmədiyi şeyləri əzbərləsin. 
Martin öyrənməyə cəbrdən başladı, get-gedə əmin oldu ki, demək olar oxuduqlarını bütünlüklə yaddan 
çıxarıb. O, İqreklə Zet arasında gəzişən, yorulmaq bilməyən A-nın qayğısız B ilə yarışmasına lənət 
yağdırırdı. Martin Kolumbiya Universitetindən repetitor götürmüşdü; və altı həftə ərzində fənnin 
öhdəsindən gəldi, hətta kvadrat tənliklərə müəyyən marağı da yarandı. Leora isə bütün bu zaman 
ərzində dinləyir, baxır, gözləyir, onlar üçün buterbrodlar hazırlayır və repetitor sərtlik göstərəndə 
ürəkdən gülürdü. 
Mak-Qerkin institutunda işlədiyi ilk doqquz ayın sonunda Martin yenidən triqonometriyanı və analitik 
həndəsəni keçdi. O indi artıq diferensial hesablamalarda əməlli-başlı romantika tapırdı. Amma Terri 
Uiketin qarşısında öz uğurları ilə öyünməklə yanlışlığa yol verdi. 
Terri o saat özündən çıxdı: 
– Riyaziyyata elə də güvənməyin, oğlum, – və kütlə hərəkəti qanununun termodinamik bünövrəyə və 
oksidləşmə potensialına və bərpa etmə qanununa aidiyyatı haqqında danışaraq elə etdi ki, Martin yenə 
də özünü fırıldaqçı və cahil kimi gördü. 
O, fizika elminin klassiklərini oxumağa başladı: Koperniki və Qalileyi, Lavuazyeni, Nyutonu, Laplası, 
Dekartı və Faradeyi. Martin Nyutonun "Flyuksiya"sı içində tamamilə batıb qaldı. O, Tabza Nyuton 
haqqında danışmağa çalışdı və əmin oldu ki, məşhur ər, institutun direktoru onun haqqında heç nə 
bilmir. O, bu barədə sevincək halda Terriyə xəbər verdi, amma "yenicə mədəniləşən bambılının, tipik 
entuziast-neofitin  özündənrazılığına" görə möhkəmcə ağzından vuruldu, sonra yenə də işinin başına 
qayıtdı. Bu iş yalnız sonda ona məmnunluq gətirə bilərdi, amma onun sonu yox idi. 
Martinin həyatında, elə bil, heç bir yüksəliş, heç bir maraqlı şey baş verməmişdi. Tabz onun 
laboratoriyasına baş çəkdiyi zaman orada kədərli,  gənc bir alim görürdü. Bu adam əsl Böyük Elmdən və 
yüksək nailiyyətlərə aparan elmi əməkdaşlıqdan uzaq qaçaraq yorulmadan gemolitik toksinlər üzərində 
təcrübə aparırdı. Tabz bu sözləri deyərək onu doğru yola  istiqamətləndirməyə çalışdı: 
– Siz tam əminsiniz ki, öz işinizdə qəti və aydın istiqamət tutmusunuz? 
Əsl sıxıntını isə Leora çəkməli olurdu.  
O, sakitcənə oturmuşdu (çox incə, boyu adam çiynindən  olan və doqquz illik ərdə olduğu müddətdə 
doqquz dəqiqə belə böyüməyən qız), Martin saat birə, ikiyə qədər öz darıxdırıcı, dağılmış kitablarının 
üzərində çalışdığı vaxt mənzillərinin uzun yemək otağında sakit halda mürgüləyir, yuxulayır və yalnız 
onun şikayətini dinləmək üçün yuxudan ayılırdı: "Sən bir fikirləş, mən hələ bununla bərabər 
laboratoriyada öz işimi də davam etdirməliyəm. Aman Allah, elə yorulmuşam ki!" 
Martda Leora, məzuniyyət düşməsə də, Martini beş günlük Keyp-Koda səyahətə dartıb apardı. Martin 
Çatamadada iki mayak arasında oturaraq deyinirdi: 
– Qayıdacam, Terri ilə Qotlibə deyəcəyəm ki, onlar öz gicbəsər fiziki kimyaları ilə cəhənnəmə yollana 
bilərlər. Məndən bu qədər: riyaziyyatı öyrəndim, bəsdir. 
Leora isə təsdiqləyirdi: 
– Hə, elə mən də olsaydım bu cür qərar verərdim, amma çox təəccüblüdür, nə üçün doktor Qotlib 
həmişə haqlı çıxır? 
Amma qayıdandan sonra Martin öz stafilolizininə və inteqral hesablamalarına elə qapıldı ki, 
demokratiyanın bütün dünyanın necə xilas etməyə hazırlaşdığının fərqinə belə varmadı. Və bir gün 
Amerikanın müharibəyə qoşulduğunu eşidəndə Martin özünü əməlli-başlı itirdi.  
 
6 
 
Doktor Tabz Hərbi Nazirliyə öz institutunun xidmətlərini təklif etmək üçün Vaşinqtona getmişdi.  
Bütün elmi əməkdaşlara – bu şərəfdən imtina edən Qotlib və daha ikisi istisna olmaqla – hərbi rütbə, bir 
də cazibədar hərbi geyim paylanmışdı. 
Tabz, polkovnik Riplton Holaberd mayor, Martin və Billi Smit kapitan oldu.  Yalnız qarsonlar heç bir hərbi 
rütbə almadılar və hərbi mükəlləfiyyət daşımırdılar. Onların əsas vəzifələrindən biri bütün əsgərlərin 
botfortlarının  və dəri əlcəklərinin təmizlənməsi idi. İnstitutun ən mübariz nümayəndəsi olan miss Perl 
Robins isə təkcə bütün alman kişilərinin deyil, həm də alman qadınlarının və onların ilan balaları-
uşaqlarının çayına görə qəhrəmancasına özün həlak edirdi. Bu, əsl rüsvayçılıq idi! Amma o, hərbi sistemə 
qəbul edilmədi və özü-özünə hərbi geyim quraşdırmalı oldu. 
Bütün hərbçilər içərisində yalnız Terri Uiket Liberti-stritdən  uzağa, cəbhə tərəfə getdi: gözlənilmədən 
məzuniyyət götürdü, artilleriyaya qəbul edildi və gəmi ilə Fransıyaya yola düşdü.  
O, çıxıb gedərkən Martindən üzr istədi: 
– İşi buraxmaq, əlbəttə, ayıbdır və mən almanları qətiyyən öldürmək istəmirəm… Daha doğrusu, onları 
öldürmək istəyim bir çox başqa insanları öldürmək istədiyimdən çox deyil, amma hər cür cəncəl işə 
qarışmaq adətimdir. Qulaq as, Cılız, Qotlib atadan muğayat ol, yaxşı? Onun üçün bu, böyük zərbə olacaq. 
Onun alman ordusunda qardaşı oğulları, nə bilim, bir yığın qohum-əqrəbası var. Əlbəttə vətənpərvərlik 
naminə qocanı təqib etməyə də başlayacaqlar. Sağlıqla qal, Cılız, özünü qoru! 
Martin onu orduya göndərdikləri vaxt  bərk-bərk etiraz etdi. Müharibə onun üçün hər şeydən əvvəl işdə 
yeni əngəllər demək idi. Məsələn, Nautilusda Pikkerbonun "kampaniya"sında iştirak etmək kimi… 
Uitsilvaniyada yaşamaq üçün pul qazanmaq məcburiyyəti kimi... Amma ilk dəfə o, qürurla öz hərbi 
geyimində küçədən keçəndə bu davranış elə xoş təəssürat yaratdı ki, bir neçə həftə Martin özünü 
nümunəvi vətənpərvər kimi apardı. O, görürdü ki, heç vaxt belə yaraşıqlı olmayıb, xaki rəngə bürünərək 
belə qamətli və səliqəli görünməyib. Görürdü ki, sıravilərin hərbi salam verməsi insanı valeh edir… Hiss 
edirdi ki, təmkinli himayəedici və yoldaşcasına təkəbbürlü görünmək eyni dərəcədə maraqlıdır. Digər 
tərəfdən də bu, insana böyük imtiyazlar verir. Martin digər həkimlərlə, pedaqoqlarla, vəkillərlə, 
dəllallarla, yazıçılarla və keçmiş sosialist-ziyalılarla, bir sözlə, onunla birlikdə zabit olan hər kəslə bərabər 
bu təəssüratı hiss edirdi. 
Amma qəhrəmana çevrilmək sevinci bir aydan sonra nədənsə həddindən artıq adiləşdi və Martin yumşaq 
yaxalıq, rahat ayaqqabı və adi cibli pencək üçün darıxmağa başladı. Dəri quncları gəzdirmək sadəcə 
əziyyətli, onları geyinmək isə əsl cəhənnəm əzabı idi. Taxdığı yaxalıq boynunu əyməyə imkan vermir, özü 
də çənəsinə dirənərək bərk ağrıdırdı. Gecə saat üçə qədər inteqralların öyrənilməsi kimi məsuliyyətli və 
təhlükəli bir işlə məşğul olan adamı "kimsə indi hərbi salam verəcəkmi", – deyə həmişə ayıq-sayıq olmaq 
əldən salırdı. 
A.de-Uitt Tabzın ayıq-sayıq gözləri qarşısında Martin institutda forma, ya da heç olmasa, onun daha çox 
diqqət çəkən atributunu gəzdirməli idi, amma axşamlar o, mülki geyim geyinmək vərdişi almışdı. Leora 
ilə kinoya gedərkən kazarmadan özbaşına çıxmış və hər addımda risk edirmiş kimi, sanki, hərbi polis 
tərəfindən həbs oluna və sübh tezdən  edam edilməyəcəkmiş kimi xoş bir hiss keçirirdi.  
Amma hərbi polis, elə bil, acığa düşmüşdü, heç onun üzünə də baxmırdı. Bir dəfə axşam, təmkinli və 
günahsız bir əyləncəyə qapıldıqları vaxt (onlar bir əsgər tərəfindən öldürülmüş başqa bir əsgərin 
cənazəsinə tamaşa edirdilər)  Martin onda ayıldı ki, mayor Riplton Holaberd yanında dayanıb və qəzəbli 
baxışlarla ona baxır. Mayor bu dəfə həmişəki kimi nəzakətlə danışmadı: 
– Kapitan, deyəsən, mülki geyimdə gəzməyi münasib bilirsiniz? Biz elm qulluqçularıyıq, təəssüf ki, əsl 
döyüşlərdə iştirak edən o şərəfli uşaqların imkanlarından məhrumuq. Amma bəzilərinin böyük həvəslə 
getmək istədiyi səngərdə otururmuşuq kimi intizama riayət etməliyik! Əminəm ki, bir daha sizin hərbi 
geyim gəzdirməklə bağlı verilmiş əmri pozduğunuzu görməyəcəyəm. Əks halda… hm… 
Bir qədər gözlədikdən sonra Martin Leoraya ürəyini boşaltdı: 
– Onun yaralanması ilə bağlı əhvalatları eşitməkdən təngə gəlmişəm. Bilmirəm, səngərə qayıtmaq üçün 
ona nə mane olur?! Yarası çoxdan sağalıb. Mən vətənpərvər olmaq istəyirəm, amma vətənpərvərliyim 
antitoksinlər dalınca qaçmağımda, bir də işimdədir. Daha hamısı bir biçimdə olan bu zəhrimara qalmış 
paltarları geyinməyimdə, ya da almanlar haqqında hamı kimi düşünməyimdə deyil. Düzdü, mən alman 
düşməniyəm, amma fikirləşirəm ki, almanlar da, yəqin ki, elə bizim kimi əclafdılar. Oh, gəl gedək evə, 
inteqrallarla məşğul olaq!... Əzizim, axşamlar işləməyim hələ səni bezdirməyib ki? 
Leora nadir istedada malik idi: o, əhvalı yaxşı olmayanda susmağı bacarırdı və bu sükutda heç vaxt 
məzəmmət hiss olunmurdu.  
İnstitutda Martin əmin oldu ki, vətənin müdafiəçiləri arasında qəhrəman geyimindən bezən yeganə 
adam deyil. Elmi əməkdaşların içində hamıdan daha bədbəxt görünən isə doktor Nikolas Yio idi – həqiqi 
yanki, biologiya şöbəsinin kürən bığlı rəhbəri. 
Yio mayor formasını geyinmişdi, amma heç cürə ona adət edə bilmirdi. Bilirdi ki, polkovnik Tabz dediyi 
üçün mayordur və bilirdi ki, forması da mayor formasıdır, çünki, hazır geyim mağazasında prikazçik belə 
demişdi. O, Mak-Qerk Evindən dilxor və günahkar görkəmlə küçəyə çıxırdı. Elə təkcə şalvarının balağı 
çəkməsinin boğazı üzərindən torba kimi asılaraq onu narahat edirdi. O necə vicdanla yadda saxlamağa 
səy göstərirdisə-göstərsin, yenə də bənövşəyi gülləri olan köynəyin üstündən geyindiyi kiteli 
düymələməyi yaddan çıxarırdı (belə köynəyi, – o həmişə deyirdi, – Səkkizinci avenyudan çox ucuz 
qiymətə almaq mümkün idi). 
Amma mayor Yio, hər halda, bir böyük hərbi qələbə çala bildi. O, ideal şəkildə hərbiləşdirilmiş 
yeməkxanaya nizami yerişlə üz tutduğu vaxt bu qələbəsini tutqun səslə Martinə izah etdi: 
– Erousmit, siz rəsmi təzim etmək lazım gələndə dolaşıq salmırsınız ki? Ay zəhrimar! Bütün bu 
nişanlardan heç cürə baş çıxara bilmirəm. Bir dəfə Qurtuluş Ordusunun leytenantını GİXA-dan olan 
general sanmışdım. Bəlkə də, o, Portuqaliya zabiti idi?! Sonra bir fikrin axınına düşdüm – Yio barmağını 
öz böyük burnunun üstünə qoyaraq söylədi – görünüşcə məndən daha yaşlı olduğu bilinən birini görəndə 
ona rəsmi təzim edirəm. Qardaşım oğlu Ted mənə öyrədib… İndi artıq çox gözəl hərbi salam verirəm. O, 
cavabında salam vermirsə, eyibi yoxdur, özü bilər, mən, sadəcə, öz işim haqqında düşünməyə çalışır və 
həyəcanlanmıram. Elmi nöqteyi-nəzərdən baxmalı olsaq, hərbi qulluq, elə də ağır deyil! 
 
 
7 
 
Parisdə, Bonne lidə yaşayarkən Maks Qotlib monarxiya adət-ənənəsindən azad olmasına, qarğıdalı 
çölləri, metal və seçicilərin ümumşəhər yığıncaqları kimi reallıqlarla canlı təmasına görə Amerikaya hərbi 
lovğalığın qarşısını alan bir ölkə kimi baxırdı. O, artıq inanırdı ki, alman olmağa son qoyub və Linkolnun 
həmvətəninə çevrilib.  
Qotlibin Uinnemakdan qovulması nəzərə alınmazsa, Avropa müharibəsi onun mənəvi rahatlığını pozan 
yeganə hadisə idi.  O, müharibədə nə əzəmət, nə də ümid görmürdü, ancaq bitib-tükənməyən faciə 
qoxusu duyurdu. O, uzun aylar idi ki, işlə bağlı xəyallarını və Fransa, İngiltərə, İtaliyada etdiyi yaxşı 
söhbətlər haqqında xatirələri böyük var-dövləti kimi qoruyub saxlayırdı. Qotlib öz fransız, ingilis, italyan 
dostlarını öz köhnə korpsbrüderlərini  sevdiyi kimi sevirdi. Onun sarkazmının dərinliyində həmişə bir 
yerdə işlədiyi və bir yerdə içdiyi almanlarla bağlı həqiqi sevgi gizlənmişdi.  
Onun bacısı oğlanları (o, tətillərdə vətən üçün darıxaraq onlara baş çəkirdi və əksəriyyətini körpə, uşaq 
ikən, tərs yeniyetmə çağlarında görmüşdü) on dördüncü ildə kayzer  bayrağı altında hərbiyə 
çağırılmışdılar. Onlardan biri ordenli oberst   olmuş, ikincisi heç nə ilə fərqlənməmiş, üçüncüsü isə on 
gündən sonra ölmüşdü və indi torpağın altında çürüyürdü. Qotlib ürəyi ağrıya-ağrıya olsa da, bununla və 
oğlu Robertin Amerika ordusuna leytenant getməsi və öz əmioğlularına qarşı döyüşməsi ilə barışmağa 
məcbur idi. Amma nə abstraksiyalar, nə elmi qanunların canlı bədəndən daha çox məna daşıması bu 
adamı sarsıtmırdı. Onu sarsıdan militarizmdən uzaq gəzən Amerikanı zəbt edən bir şey – insanın insana 
nifrət bəsləməsi idi. Qotlib Amerikaya yunkerlərə  nifrətinə görə emiqrasiya etmişdi.  
Öz gözlərinə inanmayaraq o, bütün almanların balaca uşaqları öldürdüyünü iddia edən qadınlara, Henrix 
Heynenin sözünün kökünü kəsən universitetlərə, Bethovenin musiqisini qanundan kənar ifa edən 
orkestrlərə, etiraz edə bilməyən dəftərxana işçilərinin üstünə bağıran hərbi formalı professorlara 
baxırdı… 
Nəyin daha çox təhqir olunduğunu söyləmək çətin idi – onun Amerikaya olan məhəbbətininmi, yoxsa 
xudbinliyininmi?! Qotlib necə belə aldana bilərdi?! Amma maraqlıdır ki, həmişə Amerikanın maşın 
tərbiyəsini darmadağın edən Qotlib, ölkə sevincək halda köhnədən də köhnə olan müharibənin 
avtomatlaşdırılması təlxəkliyinə atılanda çox təəccübləndi.  
İnstitut müharibəni qəbul edəndə isə Qotlib əmin oldu ki, daha hamı üçün adi immunoloq deyil, şübhəli 
alman yəhudisidir. 
Düzdür, artileriyada xidmət edən Terri  ona nifrətlə baxmırdı, əksinə mayor Riplton Holaberd onunla 
dəhlizdə qarşılaşarkən qəribə şəkildə özünü dikəldirdi. Qotlib bir dəfə səhər yeməyində Tabza söylədi: 
– Mən bütün ləyaqətli insanları fransız kimi qəbul etməyə hazıram, çünki başqalarına bənzəməyən bu 
xalqı çox sevirəm. Amma ehtimal nəzəriyyəsinə görə, altmış milyonluq almanlar içərisindən bir neçə 
yaxşı insan çıxa bilər.  
Polkovnik Tabz Qotlibə cavabında, az qala, bağırdı: 
 – Məncə, dünyəvi faciənin qarşısında bu cür zarafatlar heç yerinə düşmür, doktor Qotlib! 
Mağazalarda və yerüstü dəmiryol vaqonlarında qırmızı sifətli, tərli adamlar aksentini eşidən kimi Qotlibə 
tərəf çəpəki baxır və bağırırdılar: "Onlardan, lənətə gəlmiş o hunlardan, quyu suyuna zəhər qatanlardan 
biridir!"  
Onun kütləyə nifrətinə və özünü endirməməyə çalışmasına baxmayaraq, bu sancmalar Qotlibi iddialı 
alimdən ehtiyatlı, sarsılmış, büzüşmüş qocaya çevirirdi. 
Bir dəfə isə əvvəllər professor Qotliblə tanışlığıyla lovğalanan ev sahibəsi, Ştraufnabel familiyasını 
daşıyan və adlı-sanlı ingilis Rosmonta ərə gedən xanım,  Qotlib  sağollaşarkən "Auf Ciedersehen"  
dedikdə, onun üstünə qışqırdı: 
– Doktor Qotlib, bağışlayın, amma mənim evimdə bu iyrənc dil qadağandır!  
O, demək olar ki, son illər Uinnemakda  və Hanzikerin yanında yaşanmış həyəcanını yaddan çıxartmışdı. 
Qotlib yaxşılaşmışdı. O, tədricən alimləri, musiqiçiləri, ağıllı həmsöhbətləri... qonaq qəbul etməyə 
başlamışdı. İndi isə o, yenidən özünə qapılırdı. Terrinin getməsindən sonra Qotlib ancaq Miriama, 
Martinə və Ross Mak-Qerkə etibar edirdi, onun qırış basmış göz qapaqlarının altında çuxura düşmüş 
gözləri həmişə iztirabla dolu olurdu.  
Amma  hələ ki, yeri gəldikcə sancmağı da bacarırdı. Məsələn, Kapitolaya öz evinin pəncərəsindən 
üzərində institutun hərbi əməkdaşlarının sayı qədər ulduz olan Vətənpərvər Bayrağı asmağı məsləhət 
görmüşdü.  
Kapitola məsləhəti ciddi qəbul edərək həqiqətən də pəncərədən bayraq asdırmışdı. 
 
8 
 
Mak-Qerk İnstitutu personalının vəzifəsi hərbi geyim geyinmək, hərbi salam vermək və təntənəli səhər 
yeməyi zamanı polkovnik Tabzın "Demokratik Avropanın dirçəlməsi üçün Amerikanın oynamalı olduğu 
rol" haqqında nitqi dinləməklə məhdudlaşmırdı.  
Onlar zərdab hazırlayırdılar. Biofizika şöbəsi rəhbərinin köməkçisi elektrikləşdirilmiş məftilli çəpər kəşf 
etmişdi; yarım il əvvəl Lyuxov zirzəmisində alman tələbələrinin mahnılarını oxuyan doktor Bill Smit, indi 
alman dilində mahnı oxuyanların hamısının zəhərlənməsi üçün qaz üzərində eksperiment aparırdı. 
Martinə isə saxta vaksin hazırlamaq əmri verilmişdi. O, bitki yağında sürtülmüş paratifi  və qarın yatalağı 
basillərini hərəkətə gətirməli idi... İş çirkli və darıxdırıcı idi. Martin onu vicdanla yerinə yetirir və demək 
olar ki, hər səhər hazırladıqlarını təhvil verirdi… Amma həmişə olduğundan daha pis söyüş söyür və elmi 
jurnallar bu vaksini adi duzlu məhluldan heç də yararlı olmadığını deyəndə ədəbsizcəsinə sevinirdi. 
O, Qotlibə necə çətin olduğunu başa düşürdü və ona ürək-dirək verməyə çalışırdı. 
Martinin ən böyük qüsuru ondan ibarət idi ki, o, qorxaq və tənha, həmçinin ağlını itirmiş və yaşlı 
adamlara qarşı mehriban deyildi; heç qəddarlıq da etmirdi, sadəcə onlara əhəmiyyət vermir, ya da 
bacardıqca uzaq qaçırdı, çünki bu adamların şikayətləri onu əsəbiləşdirirdi. Leora onu məzəmmət 
edəndə isə özünə haqq qazandırmaq üçün dodaqaltı mızıldanırdı: 
– Yaxşı, amma mən… Fərsizlərə vaxt sərf etmək üçün həddindən artıq məşğulam. İşimlə, təhsilimlə… Bu 
ki, pis deyil. Pis olan odur ki, bizdə hansısa  adam donuzdan, heç olmasa, bir pillə yuxarı qalxıbsa, mütləq 
filantropiyaya aludə olur. Bununla da hər şeyə son qoyur, çünki daha həyatda heç nəyə nail ola bilmir. 
Sənin fağır adlandırdığın insanlar – onları görüm lənətə gəlsinlər – mənən düşkün adamlardılar. Oh, 
rəhmdil olmaq, mehriban-mehriban mırıldanmaq, tamamilə prinsipsiz yaşamaq və öz-özünə təskinlik 
vermək o qədər asandır ki… Amma irəliyə getmək, səni harasa aparıb çıxara biləcək işlə məşğul olmaq 
çətindir! Həddindən artıq az adamın cəsarəti çatır ki, necə lazımdırsa xudbinlik edə bilsin. Məsələn, boş-
boş məktublara cavab verməsin, öz iş hüquqlarını qorusun. İmkan versən, sənin bu sentimentalların 
Nyutonu, hətta bəlkə də, İsanı da vadar edərlər ki, dünya üçün etdiklərini bir kənara tullayıb mitinqlərdə 
çıxış etsin və yarımağıllı qarımış qızların ah-vayını dinləsin! Möhkəm qalmağı bacarmaq, şüurunun 
aydınlığını qorumaq! Bax, budur cəsarət tələb edən şeylər! 
Amma haqqında danışdığı cəsarət belə Martinə yetmirdi!  
Bəzən, Leora onu məzəmmət etdikdən sonra, o, ah-vay edən adamlara qarşı iki-üç günlük diqqətli 
olurdu… Amma sonra yenə də öz aləminə qapılır, işdən qopa bilmirdi. Yer üzündə yalnız iki adam vardı ki, 
bədbəxtliyi onu əməlli-başlı təsirləndirə bilərdi: Leora və Qotlib. 
Düzdür, Martin elə məşğul idi ki, bir boş dəqiqəsi belə yox idi: səhər – vaksin, axşam – fiziki kimya, hər 
ikisinin arasında isə stafolilozinlə bağlı araşdırma… Bununla belə, o, Qotlibin yanına getmək və ona 
hörmətlə qulaq asaraq yaralanmış heysiyyətinə məlhəm olmaq üçün bir neçə saat oğurlaya bilirdi.  
Sonra stafilolizinlə bağlı iş yavaş-yavaş qalan bütün işləri sıxışdırdı, onu, Qotlibi, Leoranı və fiziki kimyanı 
unutmağa vadar etdi, hətta hərbi işi başqalarına tapşırmağa məcbur qaldı və onun axşamları da, 
gündüzləri də şiddətli bir duman içində itib-batdı. Martin başa düşdü ki, Qotlibə layiq olan nəsə tapıb… 
Bəlkə də, bu, həyatın sirli mənbəyinə yaxın olan bir şey idi… 
 
 
  
XXVIII FƏSİL 
 
1 
 
Tibbi xidmətin ehtiyatda olan kapitanı – evə, öz mehriban arvadının yanına qayıtmış Martin Erousmit 
zarıdı:  
– Dəhşətli dərəcədə yorulmuşam, ruhumda elə bir ümidsizlik var ki... Bir il ərzində Mak-Qerkdə heç bir işi 
sona çatdıra bilmədim. Səmərəsiz il! Faydasız! Bu gün inteqralla məşğul olsam, lənətə gəlim! Gedək 
kinoya. Heç paltarımı da dəyişməyəcəyəm. Çox yorulmuşam. 
– Lap yaxşı, əzizim, – Leora dedi, – amma gəl evdə nahar edək. Mən bu gün əla balıq hazırlamışam. 
...Seans bitdikdə Martin on illik ayrılıqdan sonra, öz qızını tanımayan anadan bəhs edən filmin həqiqətə 
uyğun olmadığı haqda mütəxəssis həkim və kapitan kimi fikrini  Leoraya söyləyirdi. O, narahat və ağıllı 
mühakimə yürüdürdü – çünki kino üçün qətiyyən uyğun olmayan əhval-ruhiyyədə idi. Onlar gözlərini 
qıyaraq ekranın tutqun işığı düşmüş qaranlıq zaldan çıxdıqları vaxt Martin donquldandı: 
– Laboratoriyaya qayıdım, səni taksiylə yola salaram. 
– Heç olmasa, bir gecəlik bu işi bir kənara tulla! 
– Sən nə deyirsən?! Artıq üç, ya da dörd gündür ki, gecələr işləmirəm! 
– Onda məni də özünlə apar. 
– Olmaz, yəqin ki, səhərə kimi işləyəcəyəm. 
O, səki ilə sürətlə addımladığı vaxt "Liberti-strit" göydələn evlərin kölgəsində yatırdı. Mak-Qerkin 
sərəncamına əsasən institutun lifti bütün gecəni işləyirdi və doğrudan da, elmi personaldan üç-dörd 
adam bəzən gecə saatlarında ondan istifadə edirdi. 
Martin həmin səhər Aşağı Manhetten xəstəxanasında yatan bir xəstənin qluteal çibanından 
stafilokokkun yeni ştammını götürmüşdü. Bu çiban qeyri-adi sürətlə yetişirdi. İrinin bir damcısını Martin 
bulyonun içinə salmış və termostata qoymuşdu; səkkiz saatdan sonra bakteriyaların artdığı müşahidə 
olunmuşdu. Getməmişdən əvvəl əldən düşmüş Martin yenə də kolbanı termostata yerləşdirib çıxmışdı. 
O, bu səpin ilə çox da maraqlanmırdı. Ona görə də laboratoriyaya qayıtdıqda əvvəlcə kitelini soyundu, 
pəncərədən qara-göyümtül rəng almış çayda sayrışan işıqlara tamaşa etdi, papiros çəkdi, Leora ilə 
həddindən artıq kobud olduğu üçün özünü "köpək" adlandırdı. Bert Tozeri, Pikkerbonu, Tabzı və ağlına 
gələn hər kəsi cəhənnəmə göndərdi. Yalnız bundan sonra termostata yaxınlaşdı, gördü ki, içində çöküntü 
olmalı olan kolbada bakteriyanın heç izi-tozu da yoxdur. O, yanılmırdı, stafilokokların izi belə qalmamışdı! 
– Bu nədir belə?! – qışqırdı, – bulyon səpindən əvvəlki kimi şəffafdır. Səbəb nədir? Bu səfeh hadisə elə 
mənim yeni işə başlamaq istədiyim vaxtda baş verməli idi?! 
Termostat dəhlizin sonundakı xüsusi otaqda idi. O, bu otaqdan çıxaraq öz laboratoriyasına sarı cumdu və 
işığı kolbaya tərəf yönəldib əmin oldu ki, gözləri onu aldatmır. Əsəbi hərəkətlə kolbadan şüşənin üstünə 
yaxı tökdü və mikroskopun altına qoydu. Bu dəfə də bakteriyanın yalnız kölgəsini gördü: üzdə azacıq incə 
konturlar qalmışdı… Yalnız və yalnız forma… Hüceyrəvi  orqanizm yoxa çıxmışdı. Bu, kiçik döyüş 
meydanında qalmış balaca skeletlərə bənzəyirdi. 
Başını mikroskopdan qaldırdı, yorğun gözlərini sildi, fikirli-fikirli baxdı, boynunu qaşıdı. Onun kiteli bir 
kənara atılmışdı, yaxalığı döşəmədə idi, köynəyinin sinəsi isə açılmışdı. Martinin fikri yavaş-yavaş 
aydınlaşmağa başlayırdı: 
"Burada nəsə maraqlı bir iş var. Kultura çox gözəl artırdı, amma birdən özünü məhv etdi. Heç vaxt 
eşitməmişəm ki, mikroblar belə rəftar etsinlər. Deyəsən axı, nəyəsə rast gəlmişəm. Görəsən, bu nə ilə 
əlaqədardır? Hansısa kimyəvi dəyişikliklə, yoxsa üzvi dəyişikliklə?" 
Martin Erousmit obrazlı qəhrəmanlıqdan uzaq idi. O, nə məhəbbət intriqalarındakı istedadına, nə ağlının 
qeyri-adi itiliyinə, nə də bədbəxtliklər qarşısında dözümlülüyünə görə fərqlənirdi. Martin heç indiyə kimi 
romantik zərifliyinə və ya yüksək əxlaqi xüsusiyyətlərinə görə də diqqəti cəlb etməmişdi. Başısoyuqluq və 
düzgünlük haqqında yanlış anlayışları onu hey səhv buraxmağa təhrik edirdi; tez-tez kobud, hətta 
tərbiyəsiz olurdu. Amma Martin qeyri-adi bir fitri istedada malik idi – hər şeyi bilmək həvəsinə. Məhz 
buna görə də heç bir hadisə ona adi görünmürdü. O, mayor Riplton Holaberd kimi vicdanlı qəhrəman 
olsaydı, kolbanın içindəkiləri bir kənara tullayar və səmimi təvazökarlıqla etiraf edərdi: "Boş şeydir! 
Yəqin,  səhvə yol vermişəm!" Sonra yenə də öz işini davam etdirərdi. Amma Martin, başqa biri yox, elə 
Martin olduğu üçün laboratoriyasının bir küncündən o birinə gedir, ürəyi sıxıla-sıxıla gəzişir və dodaqaltı 
mızıldanırdı:  
– Burada bir səbəb var və mən onu tapacağam. 
Hər halda, onun içində romantik bir fikir yarandı: Leoraya zəng edib ona möcüzə baş verdiyini söyləsin, 
qoy o narahat olmasın. Martin kibriti çıqqıldada-çıqqıldada, elektrik açarını axtarır, dəhlizi dolaşırdı. 
Gecələr bütün dəhlizlər boyu kabuslar gəzişirdi. Hətta Mak-Qerkin yeni təkəbbürlü evində intihar etmiş 
bir mühasib də yaşayırmış. Bundan xəbərdar olan Martin əli ilə divarları yoxlaya-yoxlaya irəli gedir, 
özündən arxada addım səsləri hiss edir, qapıların ardından siluetlərin necə həyasız-həyasız boylandığını 
və yoxa çıxdığını həyəcanla izləyirdi – cansız qocaman kabuslar. O, elektrik açarını tapanda dünyanı 
yenidən cana gətirən qəfil işığın yanmasına çox sevindi.  
İnstitut kommutatorunun lövhəsi yanında telefonu lazım bildiyi şəkildə uzun müddət çıqqıldatdı. Bir dəfə 
ona elə gəldi ki, Leoranın nömrəsinə düşüb, amma cinsiyyəti məlum olmayan və əsəbə toxunan bir səs 
dedi: "Sizə hansı nömrə lazımdır?" Bu səsdə qayğısız, səliqəsiz, Leorada təsəvvür etmək mümkün 
olmayan gərgin qıvraqlıq vardı… Növbəti dəfə səs cingildədi: "Sara, sənsən?" – və sonra əlavə etdi: 
"Mənə siz lazım deyilsiniz! Zəhmət olmasa dəstəyi asın!" Bir dəfə isə hansısa qız özünə haqq 
qazandırmağa başladı: "Həqiqi sözümdür, Billi, sizə zəng etməyə çalışırdım və düz beş dəfə ev sahibi 
gəlib dedi ki…" 
Qalan vaxtlarda isə ancaq boğuq xırıltı eşidilirdi – yuxu, məhəbbət, ya da pul həsrətində olan yeddi 
milyonluq şəhərin xırıltısı. 
– Eyibi yoxdur! – Martin qərara gəldi, – Li, yəqin ki, çoxdan yuxuya gedib, – və yenə də yol boyu divarları 
əli ilə yoxlaya-yoxlaya laboratoriyaya üz tutdu. 
Bakteriyaların qatilini axtaran xəfiyyə kimi o, başını arxaya ataraq dayanmışdı, boynunu qaşıyır, yaddaşını 
qurdalayırdı, ki, görsün mikrobların buna oxşar özlərini öldürdükləri, ya da heç bir səbəb olmadan 
öldürüldüyü bir hadisə olubmu... O, bir mərtəbə yuxarı – kitabxanaya qalxdı, amerika və ingilis 
mütəfəkkirlərinin əsərlərinə baxdı, zəhmətinə heyfi gəlmədən fransız və alman kitablarını yoxladı. Amma 
heç bir şey tapa bilmədi. 
Həyəcanlandı: bəlkə, səpin üçün istifadə etdiyi irində canlı stafilikok olmayıb? Bəlkə, heç bulyonda ölməli 
bir şey də yox imiş? Əsəbi tələskənliklə – işığı yandırmaq belə ağlına gəlmədən – bir neçə dəfə künc-
divara çırpılaraq, dəfələrlə kafel döşəmənin üstündə sürüşərək, qaça-qaça aşağı yollandı və sürətlə 
dəhlizdən öz otağına soxuldu. O, irinin qalığını tapdı, yaxını şüşənin üstünə qoydu, möhtəşəm boyanın bir 
damcısını həyəcanla preparatın üzərinə əlavə edərək, onu qensianvioletlə rənglədi. Sonra mikroskopa 
tərəf atıldı. Mis borucuğun üzərinə əyilərək fokusu müəyyən edən zaman göy-boz dairəvi görüş sahəsinin 
ortasında stalifokokların üzüm salxımı peyda oldu… Solğun sahədə parlaq bənövşəyi ləkələr görünürdü.  
– Bakterin var, hər şey qaydasındadır! – qışqırdı. 
Sonra Leoranı unutdu, gecəni, müharibəni, yorğunluğu, uğuru yaddan çıxardı… Yer üzündə hər şey yoxa 
çıxdı və o, özünün ilk əhəmiyyətli təcrübəsinə qapıldı.  
Martin həyəcanla ora-bura gəzişirdi, ağlını itirənə kimi də gəzişə bilərdi. Amma özünü ələ aldı, 
sakitləşməyə çalışdı, papiros tüstüsü içində stola yaxın oturdu və balaca kağız vərəqələrinə bakteriyaların 
"intihar"ının bütün ağıla gələn səbəblərini yazmağa başladı. Yəni cavab tələb edən bütün sualları və 
onlara cavab verməli olan təcrübələri. 
Bəlkə, kulturanın məhvinə təmiz yuyulmamış kolbada olan qələviləşmə səbəb olub. Ya da irinin içində 
stafilokokklar üçün öldürücü olan hansısa maddə, stafilokokkların özlərindən ayrılan nəsə olub. Bəlkə də, 
bulyonun hansısa bir xüsusiyyəti "intihar"ın səbəbkarıdı. 
Bütün bunları yoxlamaq lazım idi. 
Bir sıçrayışla o, anbarın qapısındakı qıfılı qıraraq şüşə üçün içəri keçdi. Yeni kolbalar götürdü, onları yudu, 
ağızlarını pambıqla tıxadı və sterilləşdirmə üçün quruducu şkafa qoydu. Bir neçə növ bulyon axtarıb 
tapdı. Daha dəqiqi, Qotlibin buzxanada saxladığı şəxsi toxunulmaz ehtiyatdan oğurladı. Təmizlənmiş 
kulturanın bir hissəsini steril farfor filtrdən süzdü və özünün adi stafilokokk kulturalarına əlavə etdi. 
Sonra aşkar etdi ki – bu, bəlkə də, hər şeydən daha vacib idi – papirossuz qalıb. 
İnamsız halda növbə ilə bütün ciblərini qurdaladı, sonra geri qayıdaraq onları bir də axtardı. Baxdı ki, 
kənara atılmış kitelin cibində də bir şey qalmayıb. Birdən sevinc içində yadına düşdü ki, elə bil, stolun 
yeşiyində papiros görüb. Amma  axtarsa da, tapa bilmədi. Məcburən və utanmadan preparatçıların 
kurtkaları və önlükləri asılmış otağa yollandı. Həyəcan içində cibləri yoxladı və bir az əzilmiş, bir az da 
yastılanmış qutuda on iki ədəd papiros tapdı. 
Kulturanın təmizlənməsinin dörd mümkün səbəbini yoxlamaq üçün  kolbaları götürdü və fərqli 
şəraitlərdə səpin aparmaqla, onları insan bədəni temperaturuna qoyduğu termostatın içinə yerləşdirdi. 
Sonuncu kolbanı termostata qoyana kimi Martinin hərəkətləri qətiyyətli, arıqlamış sifəti isə sakit idi. O, 
öz işinə qapılmış əsl professional kimi həyəcanı unutmuşdu, tərəddüdün nə olduğunu bilmirdi. 
…Artıq saat altı idi – işıqlı aydın avqust səhəri… Və o, öz işinə yenicə ara vermişdi ki, gərilmiş əsəbləri 
boşaldı,  pəncərədən aşağı baxdı, ayağı altına sərilmiş dünyanı gördü: parlaq damlar, şadlıq edən 
qüllələr, çayın hamar üzü ilə təkəbbürlə yuxarı qalxan hündür göyərtəli "Lonq-aylend" paroxodu...  
Martin əldən düşmüşdü güllə altında işləyən cərrah kimi, ya da zəlzələ zamanı ora-bura qaçan reportyor 
kimi, deyəsən, azacıq dəmlənmişdi də; amma yatmaq istəmirdi. Vaxtı uzatmağa çalışırdı ki, bakteriyalara 
yayılmaq üçün lazım olan zamanı versin. O vaxta qədər isə ştammın bakteriyalara və bulyonun növünə 
görə təsirini müəyyənləşdirmək mümkün deyildi… Ona görə də hələlik öz səbirsizliyini boğmağa çalışırdı. 
Daş pilləkənlə yerüstü dünyaya – yastı dama çıxdı... İnstitut vivariumunun qapısının ağzında dayandı, 
ətrafı dinşədi. Hind donuzları artıq yatmırdı, yaş dəsmalı şüşəyə sürtəndə çıxan səsə bənzər səs gəlirdi, 
deyəsən, nəsə gəmirirdilər. Martin ayaqlarını yerə vurdu və heyvanlar qorxu içində göyərçinlərin 
quruldamasına bənzər  xırtıltı qopartdılar. 
Martin hündür səmanın sərinlik verdiyi damda gurultu salaraq irəli-geri addımlamağa başladı. Bu hərəkət 
onu o dərəcədə sakitləşdirdi ki, acdığını hiss etdi. Yenə də "oğurluğa" yollandı.  
Martin prpeparatçıya məxsus şokalad plitkası tapdı; o hətta direktorun kabinetinə də soxuldu və Dianaya 
oxşayan Perl Robinsin yazı masasının üstündə çay, bir də çaydanı götürdü  (orada dodaq boyası və 
"Mənim əziz quzum…" sözləri ilə başlayan məhəbbət məktubları da vardı). Özünə həddindən artıq iyrənc 
bir çay hazırladı, sonra ayaqlarını sürüyərək öz stolunun yanına qayıtdı ki, yırtılmış və demək olar ki, 
sonuna qədər yazılarla doldurulmuş dəftərinə təcrübə ilə bağlı son qeydlərini diqqətlə, addım-addım 
etsin. Daha doğrusu, təcrübənin gedişatını yazsın. 
Saat səkkizə işləmiş o kommutatoru razı sala bildi və Aşağı Manhetton xəstəxanasına zəng etdi. "Doktor 
Erousmit elə həmin çibandan bir qədər də irin götürə bilərmi? Nə?" Ləngidi. "Lənət şeytana! Həmin 
materialdan daha yoxdur?!" 
Martin bilmirdi ki, Qotlibin gəlişini gözləsin, kəşflə bağlı ona nəsə danışsın, yoxsa yox? Amma qərara 
gəldi ki, bunun təsadüf olmadığını müəyyənləşdirənə qədər gözləsə yaxşıdır. Metro vaqonunda 
mürgüləyə bilmirdi, həddindən artıq həyəcanlı idi, gözlərini bərk-bərk açaraq sakitcə əyləşmişdi və 
Leoraya baş verənləri necə danışacağını təsəvvüründə canlandırırdı. Az qalırdı qanad çalıb uçsun. O, 
mütləq kiminləsə danışmalı idi! İçindən qorxu, şübhə, əminlik və yenə də qorxu dalğaları bir-birinin 
ardınca keçib gedirdi, qulaqlarında güyültü vardı, əlləri əsirdi. 
Pillələrlə yuxarı qaçdı, qapını hələ açmamışdan qışqırdı: "Li! Li!"  
Leora evdə yox idi. Martinin heyrət içində ağzı açıla qalmışdı. Mənzil bomboş idi. Bir az da axtardı. Bax, o, 
burada yatıb, burada kofe içib. Və budur, yoxa çıxıb. 
Martin həyəcanlı idi, görəsən, bədbəxtlik baş verməyib ki?! Eyni zamanda da, Leoranın belə bir vacib 
saatda yoxa çıxmasına görə acıqlanmışdı.  
Əsəbi halda deyinə-deyinə özünə səhər yeməyi hazırladı. Qəribədir… Yaxşı bakterioloqların və 
kimyaçıların bişirdiyi qayğanaq həmişə dadsız alınır, kofeləri isə elə acı olur ki… Onlar çirkli qaşıqlardan 
da iyrənə bilərlər….   
Biş-düşü bitirənə kimi Martin inanmağa başladı ki, Leora həmişəlik olaraq onu tərk edib. "Mən ona 
həddindən artıq az zaman ayırırdım" – deyə düşünür və özünə əzab verirdi. Sonra asta-asta – elə bil, yaşlı 
qoca idi –  instituta tərəf üz tutdu və metronun girişində Leora ilə qarşılaşdı. 
Leora yanıqlı-yanıqlı dedi: 
– Elə narahat idim ki! Sənə zəng edib düşə bilmədim. Düz instituta getdim ki, nə olduğunu öyrənim! 
Leoranı bərk bərk öpdü və çığırdı: 
– Qulaq as, qadın, mən tapmışam! Nəsə çox vacib bir şey tapmışam! Elə bir şey kəşf etmişəm ki… bu 
hansısa kimyəvi qatışıq deyil… elə bir şeydir ki, bakteriyaları məhv edir, öldürür… Bu, bəlkə də, 
terapiyada yeni mərhələdir. Oh, yox, boş sözdür, çətin ki belə ola! Yəqin, axmaq bir səhv eləmişəm! 
Leora onu sakitləşdirməyə çalışdı, amma Martin gözləmədi, zəng edəcəyinə söz verərək aşağı, qatarlara 
tərəf şığıdı. Saat onda termostatın yanında dayanmışdı və gözünü zilləyərək diqqətlə ona baxırdı. 
Bakteriyaların bulanıq kölgəsi bütün kolbalarda peyda olmuşdu, bircə çaxnaşma yaradan birinci kolbadan 
savayı. 
Burada mikrobların sirli qatili yeni bakteriyaların yaranmasına mane olmuşdu. 
– Bu çox maraqlıdır, – Martin dedi. 
Kolbaları yenidən termostata qoydu, öz müşahidələrini qeyd etdi, yenidən kitabxanaya getdi və ayrı-ayrı 
elmi cəmiyyətlərin soraq kitabçalarında, üç dildə dərc olunmuş jurnallarda eşələnməyə başladı. Martin 
elmi ədəbiyyatın fransız və alman dillərini olduqca yaxşı mənimsəmişdi. Çətin ki bir stəkan limonad 
almaq, ya da kurort yollarını öyrənmək üçün bu dillərdə sözü-sözün dalınca qoşub fikrini izah edə biləydi, 
amma o, beynəlxalq ellinist elmi jarqonunu çox yaxşı başa düşürdü… və indi duz tökülübmüş kimi yanan 
gözlərini silə-silə ağır kitabları vərəqləyirdi.  
Martin xatırladı ki, ordu zabitidir və bu gün səhər saxta vaksin hazırlamalıdır. O, işləməyə getdi, amma 
elə həyəcanlı idi ki, bütöv bir vaksin partiyasını korladı, öz səbirli qarsonunu "dəli" adlandırdı və belə bir 
haqsızlıqdan sonra onu viski dalınca yolladı. 
Beynindəkiləri kiminləsə bölüşməsi vacib idi. Leoraya zəng elədi, pula qızırqanmayaraq onunla səhər 
yeməyi yedi, sonra dedi: 
– Hələ ki, elə bil, nəsə var. 
Bütün gün ərzində – düz axşama kimi – Martin hər saat başı instituta gəlir və öz kolbalarına nəzər salırdı, 
fasilələrdə isə yorğunluqdan, az qala, yıxılacaqmış kimi dayanmadan kofe içir və küçələri dolaşırdı.  
Hər beş dəqiqədən bir isə, elə bil, ilk dəfəymiş kimi ağlına bir fikir gəlirdi: "Bəlkə, gedim yatım?" Amma 
elə o an da baş verənlər yadına düşür və Martin ufuldayırdı: "Yox, əsla, mən hər addımı izləməliyəm. 
Qətiyyən aralanmaq olmaz. Yoxsa yenidən başlamalı olaram. Amma necə də yatmaq istəyirəm! Niyə axı 
uzanmıram!" 
Saat altıda yenidən gücləndiyini hiss etdi və düz saat altıda apardığı yoxlama göstərdi ki, ilk bulyon 
qatışığı olan kolbada hələ də bakteriyaların artımı yoxdur… Lap birinci irin səpilən digər kolbalar da 
özlərini ilk ekssentrik kolba kimi aparırlar: onlarda əvvəlcə bakteriyaların yaxşı artımı baş verir, sonra isə 
ortam asta-asta işə düşən naməlum qatilin təsiri ilə təmizlənir. 
Martin yüngülləşdi, nəsə əldə etdiyinə inanaraq rahatlaşdı və qollarını yanına salıb oturdu. Tapdım! İlk 
qeydlərindən sonra dəftərinə belə bir nəticəni qeyd etdi: 
"Stafilokokk infeksiyasının yaratdığı irində müəyyən bir amil aşkar etmişəm – müvəqqəti olaraq onu İks 
amili adlandıracağam – o, stafilokokk ştammının  inkişafının qarşısını alır və həmin bu irindən olan 
stafilokokkları əridir". 
Martin saat yeddidə qeydlərini başa çatdırdı, başı dəftərin üstündə düşdü... O, artıq yatırdı.  
Saat onda yuxudan ayıldı, evə getdi, vəhşi kimi yeməyin üstünə atıldı, yenə də yatdı və səhərə yaxın 
laboratoriyaya qayıtdı. Onun növbəti istirahəti günün günorta çağı laboratoriyanın stolunda, qarsonun 
mühafizəsi altında bir saatlıq yuxu oldu; yarım sutkadan sonra isə – sübh açılandan günortaya qədər – 
düz səkkiz saat çarpayıda ölü kimi qaldı. 
Amma yuxuda da kolbalarla dolu piştaxtanı dağıdır, ya da kolbaları qırır, stulları, stolları, insan 
bədənlərini alt-üst edərək İks faktorunu kəşf edirdi. O, Bert Tozeri və doktor Bisseksi öz dərmanı ilə 
yağlayır, bu bədbəxtliyə sevinə-sevinə onların necə yoxa çıxdıqlarını müşahidə edirdi… Amma sonra 
təsadüfən bir damcı Leoranın üstünə düşdü və qız onun gözləri qarşısında əriməyə başladı;  Martin inilti 
ilə yuxudan ayılanda, Leora sağ-salamat yanında idi, onu qucaqlamışdı, o, isə hönkürürdü: 
– Oh, sənsiz bacarmıram! Məni heç vaxt tərk eləmə! Səni elə sevirəm ki, amma bu lənətə gəlmiş iş məni 
özünə bağlayıb. Məni tərk eləmə! 
Leora əzik-büzük yatağın içində sızıqlı çit gecə paltarında, şən halda oturmuşdu… sonra Martin elə onun 
təmasını hiss edə-edə yuxuya getdi, üç saat sonra isə şişmiş, çuxura  düşmüş gözlərlə, instituta qaçmağa 
hazır vəziyyətdə yuxudan ayıldı. Leora tünd kofe dəmləmişdi və bir söz söyləmədən, sakitcə gətirdi… 
Martin əl-qolunu ölçə-ölçə guruldayanda isə qürurla ona tamaşa edirdi: 
– Qotlib daha məni yeni müşahidələrin vacibliyinə inandıra bilməz! Ola bilsin ki, İks faktoru təkcə 
stalifokokklar üçün xas deyil. Ola bilsin ki, bunu bütün mikroblarda müşahidə etmək olar, onlarla 
istənilən yoluxucu xəstəlikləri də müalicə etmək mümkündür. Mikrobla qidalanan mikrob! Bəlkə, bu 
kimyəvi faktordur – enzimdir? Oh, bilmirəm! Amma öyrənməliyəm! 
Qaça-qaça instituta getdiyi vaxt o daha çox əmin olurdu ki, uzun illərin avaralığından sonra, nəhayət, 
nəyəsə nail olub. Martinin gözləri qarşısında xəyallar canlanmağa başladı: onun adı jurnalların, dərs 
kitablarının vərəqlərini bəzəyir, elmi yığıncaqlarda onun üçün sürəkli alqışlar səslənir.  
Əslində, Martin institutun mütəxəssisləri arasında fərqlənməyən bir piyada idi. İndi isə onun hamıya 
yazığı gəlirdi…  
Amma… iş stolunun qarşısına gələn kimi bütün ümidləri soldu və Martin yenidən həyəcanlanan, diqqətlə 
iz axtaran xəfiyyəyə, namuslu işçiyə çevrildi. 
Onun qarşısında ləpirçinin ən böyük sevinci olan yeni dağ cığırları açılır,  içində yeni bir qüvvə 
doğulurdu... 
 
2 
  
Bütün həftəni Martinin həyatı düşmən ölkəsində vurnuxan əsgərin həyatı qədər ahəngdar idi – eyni 
həyəcanlar, eyni gərgin gecələr... O, ara vermədən kolbaları sterilizə edir, hidrogen ionlarından fərqli 
qatılıqda mühit hazırlayır, köhnə qeydlərinin üzünü çıxarır, "İks faktoru, stafilokokklar" başlığı altında 
həvəslə onları yeni dəftərə köçürür,  sonrakı müşahidələrini də həmin dəftərə qeyd edirdi. Martin 
kulturalarla bir sıra səpinlər etməklə ciddi cəhdlə müəyyənləşdirməyə çalışırdı ki, "İks faktoru" təkrar 
hasil olunacaqmı, kulturanın təkrar əkilməsi zamanı o, yenidən və yenidən meydana gələcəkmi? Bir də, 
doğrudanmı, bu mikrob avtomatik bölünmə ilə törəyib artır? Həqiqətənmi o, mikrobları yoluxduran 
submikrobdur?! 
Bu həftə ərzində Qotlib bəzən laboratoriyaya gəlir, gözucu onun işlərinə nəzər salırdı… Amma Martin 
qərar vermişdi ki, hələlik ona heç nə danışmayacaq: əvvəlcə əsaslı sübut əldə etmək istəyirdi, sonra necə 
lazımdırsa bir gecəlik də olsa yatıb yuxusunu almalı idi… Ola bilsin ki, hətta üzünü də qırxmalı olacaqdı. 
"İks faktoru"nun özünü təkrar istehsal etdiyinə əmin olduqdan, onuncu kolbada da ilk kolbada olduğu 
kimi hərəkət etdiyini dəqiqləşdirdikdən sonra Martin təntənə ilə Qotlibin yanında getdi və ona öz 
qeydlərini, həmçinin də növbəti tədqiqatın planını göstərdi. 
Qoca nazik barmaqlarını hesabat dəftərinin üzərində tıqqıldatdı, diqqətlə oxudu, başını qaldırdı və 
təbrikə vaxt itirmədən Martinin üstünə suallar yağdırmağa başladı: 
– Siz filan işi də görmüsünüzmü? Bəs nə üçün filan şeyi etməmisiniz? Hansı temperaturda faktor 
maksimal aktivlik nümayiş etdirir? O, öz hərəkət mexanizmini sərt aqarda  da qoruyurmu? 
– Bu, sonrakı işimin planıdır. Mənə elə gəlir ki, siz orada təkliflərinizin böyük əksəriyyətini tapa 
biləcəksiniz. 
– Aha! – Qotlib baxışları ilə planın üzərində gəzişdi və deyinməyə başladı: 
– Nə üçün faktorun ölü stafilokokklarda yayılıb-yayılmayacağını yoxlamaq lazım gəldiyini qeyd 
etməmisiniz? Bu ki hər şeydən daha vacibdir. 
– Nə üçün? 
Qotlib bir anın içində Martinin günlərlə azdığı cəngəlliyin düz içinə daxil oldu. 
– Çünki bu, sizin canlı virusla işlədiyinizi sübut edəcək. 
Martin özünü alçaldılmış kimi hiss etdi, amma Qotlib ona izah etməyə başladı: 
– Siz çox böyük hadisəni kəşf etmisiniz. İndi isə çalışın ki, direktor ondan xəbər tutmasın və vaxtından 
əvvəl həvəslənməsin. Mən çox şadam, Martin! 
Onun səsində elə bir şey var idi ki, Martini sərxoş kimi yenidən geri – laboratoriyaya götürülməyə və 
həvəslə yuxusuz gecələr keçirməyə vadar etdi…  
"İks faktoru" nə idi, kimyəvi maddəmi, yoxsa mikrobmu – Martin müəyyənləşdirə bilmədi, amma bu 
faktor, şübhəsiz ki, inkişaf edirdi. Onu nəhayətsiz olaraq təkrar səpmək mümkün idi. Martin faktorun 
artıb çoxalması üçün uyğun olan temperaturu müəyyənləşdirdi və əmin oldu ki, ölmüş stafilokokklarda o, 
genişlənmir. Daxilində "İks faktoru" olan damcını qatı aqaranın üzərini boz rəngli nazik pərdə kimi 
örtmüş stafilakokk kulturasına əlavə etdi və damcı aydın şəkildə  göründü. Elə bil, düşmən hücumuna 
məruz qalmışdı… Yəni aqaranın kəsik yeri güvənin dəlmə-deşik etdiyi mum kimi görünürdü. Amma iki 
həftə sonra sualtı qayalardan biri də aşkara çıxdı. Onunla bağlı Qotlib Martinə artıq xəbərdarlıq etmişdi… 
Məsələ ondadır ki, məqaləsi çap olunan kimi ona qarşı silahlanacaq yüzlərlə bakterioloqdan ehtiyat edən 
Martin, əldə etdiyi nəticələrdən əmin olmaq istəyirdi. Buna görə də xəstəxanadan çoxlu çiban irini əldə 
etdi: bunlar əllərdə, ayaqlarda, kürəklərdə olan çibanlardan alınmış irinlər idi. Eyni nəticəyə bir daha nail 
olmağa çalışdı, amma bu dəfə iflasa uğradı. "İks faktoru" başqa heç bir çibanda müşahidə edilmədi və 
Martin məyus halda Qotlibin yanına yollandı. 
Qoca əvvəlcə bir qədər fikirləşdi, iki-üç sual verdi, bir müddət susaraq öz yumşaq kreslosunda qaşqabaqlı 
oturdu,  sonra isə dedi: 
– Birinci çiban hansı növdən idi? 
– Qluteal. 
– Aha, deməli, "İks faktoru" bağırsaqların içindəki irinlərdə yarana bilər. Siz çibanı axtarın. İrini olanlarda 
və olmayanlarda da axtarın. 
Martin dərhal öz otağına qayıtdı. Elə həmin həftə o, bağırsaqların içindən alınmış nümunələrdə, bir də 
digər qluteal yaralarda faktoru axtarmağa başladı. "İks faktoru"nu daha çox öz-özünə sağalan yaralarda 
aşkar etdi. Qələbəsindən, həmçinin Qotlibin müdrikliyindən vəcdə gələn Martin öz kulturalarını yenidən 
aşkar etdiyi faktorla təkrar-təkrar səpdi. O, bağırsaq mikroorqanizmləri ilə bir sıra təcrübə keçirdi və "iks 
faktor"unu coli basilli ilə qarşılıqlı əlaqədə aşkar etdi.  
Martin başqa bir addım da atdı. O, "İks faktoru"nun müəyyən hissəsini çibanın müalicəsi üçün Aşağı 
Manhetton xəstəxanasındakı bir həkimə göndərdi, az müddət sonra  ondan sağalma haqqında sevinc 
dolu hesabat və bu möcüzənin açılması ümidi ilə bir neçə sual aldı. 
Amma yeni qələbəsindən ruhlanaraq Qotlibin yanına gedən Martin burada əməlli-başlı "şallaqlandı": 
– Oh! Çox gözəl! Siz öz tədqiqatınızı başa vurmadan sınamaq üçün həkimə göndərmisiniz? Sağalma ilə 
bağlı fırıldaqçı hesabatların qəzetlərə yol tapmasını, sonra da hər yerdən üstünüzə teleqramların 
yağmasını istəyirsiniz? Dünyanın hər tərəfindən burnu sızanaqlı insanların müalicə üçün yanınıza 
gəlməsini arzulayırsınız?  Bundan sonra işlə görüm necə işləyirsən… Deyin görüm, siz möcüzə göstərmək 
istəyirsiniz, yoxsa alim olmaq? Məgər prosesi sona çatdırmadan, hər şeyə tam əmin olmadan belə bir iş 
tutmaq olarmı? Stafilakokkları axıra qədər tədqiq etmədən, hətta tədqiqatı belə tam mənası ilə 
başlamadan bağırsaq çöpləri ilə oynayırsınız. Heç "İks faktoru"nun təbiətinin nədə olduğunu da 
müəyyənləşdirməmisiniz! Mənim kabinetimdən rədd olun! Siz… siz… kollec rektorusunuz! Sabah 
eşidəcəyəm ki,  Tabzın yanına nahara dəvət olunmusunuz, sonra da qəzetlərdə şəkillərinizi görəcəyəm! 
Doktor Erousmit – dəbdə olan müalicə vasitələrinin dəbdə olan alverçisi! 
Martin boynunu bükərək kabinetdən çıxdı və dəhlizdə Bill Smitlə qarşılaşdı. Onu görən kimi bapbalaca 
kimyaçı hay-küy saldı: "Nə isə vacib bir şey tapmısan? Sizi çoxdandır görmürəm!" – Martin ona elə bir 
səslə cavab verdi ki, sanki, Elk-Milzli dok Vikersonun keçmiş assistenti geri qayıtmışdı: 
– Yox… nə danışırsan?! Elə belə… yavaş-yavaş baş girləyirəm. 
 
3 
 
Martin hansısa hind donuzunda xəstəlik gedişatı izləyirmiş kimi özünü diqqətlə və ədalətlə  müşahidə 
edirdi – dəhşətli yorğunluq yavaş-yavaş onda nevrasteniya  ilə əvəz olunurdu. O,  nevrasteniyanın 
əlamətlərini diqqətlə qeydə alır, onların bir-birinin ardınca necə ortaya çıxmasını müşahidə edir və 
dinməz-söyləməz təhlükənin üstünə gedirdi. 
Ailədə onu dözülməz edən əsəbiliyi tezliklə qeyri-normal bir vəziyyətlə əvəz olundu. Hər addımbaşı 
hansısa əşyanı götürmək istəyəndə, əlini uzatsa da, onu tuta bilmir, tez-tez cihazları əlindən salırdı. 
Gözlənilmədən arxasında addım səsləri eşidilirdisə, bundan bərk diksinirdi. Doktor Yionun kobud səsi 
onun üçün işgəncəyə, hətta az qala, təhqirə çevrilmişdi. Məsələn, Yio dəhlizdə kiminləsə danışmaq üçün 
ayaq saxlayanda Martin başını çiyinləri arasına çəkərək gözləyir və öz-özünə pıçıldayırdı: 
– Səsini kəs… səsini kəs… səsini kəs… 
Sonra onda lövhələrin üstünə yazılmış sözləri axırdan əvvələ oxumaq vərdişi yarandı. Bu, çox zəhlətökən 
tələbat idi.  
O, metro vaqonunda tutacaqdan yapışıb  dayandığı yerdəncə bütün elanlara göz gəzdirir, tərsinə 
oxumaq üçün yeni sözlər axtarırdı. O sözlərin bəzisi dəhşətli dərəcədə xoşagəlimli idilər: "çəkmək olmaz" 
sözündən qızğın və sevimli "zaiolkəmkəç" alınırdı. Brodvey "yevdorb" formasında kifayət qədər miyanə 
səslənirdi, amma "ştamplar"ın, "çör-çöp"ün, "xammal"ın oxunuşu çox pis nəticələr verir, "qüvvə" isə 
"əvvüq"ə çevrilərək iyrənc alınırdı. 
Bir gün pəncərələri bağlamağı yaddan çıxarıb-çıxarmadığını dəqiqləşdirmək üçün üç dəfə laboratoriyaya 
qayıtmaq lazım gələndə, Martin sakitcə əyləşdi, özü-özünü xəbərdar etdi ki, son nöqtəyə çatıb. O, tam 
ciddiliyi ilə belə bir məsələni müzakirəyə qoydu: bundan sonra risk etməyə haqqı çatır, yoxsa yox? 
Müzakirə obyektiv alınmadı: yeni iş imkanları o dərəcədə möhtəşəm görünürdü ki, o, öz zəifləmiş 
"mən"ini ciddiyə almaq istəmirdi. 
Sonra birdən-birə onun içinə qorxu düşdü. 
Məsələn, uşaq kimi qaranlıqdan qorxmağa başladı. Martin bütün gecəni oğrulardan ehtiyat edərək, 
demək olar ki, yatmırdı. Qarşı otaqdan gələn addım səsləri soyğunçunun gizlincə yaxınlaşdığından xəbər 
verirdi. Ehtiyat pilləkəndə səs gəlirdisə, bu o demək idi ki, əlində silah olan qatil yuxarı dırmaşır. Martin 
bunu o qədər aydın təsəvvür edirdi ki, çarpayıdan atılaraq qorxa-qorxa pəncərəyə yaxınlaşır, aşağı 
boylanır, aşağıda – səkidə həqiqətən də kimsə dayanırdısa, dəhşət içində donub qalırdı.  
Martin üçün göy üzünü işıqlandıran qırmızı şəfəq mütləq yanğın demək idi. Özü də hər dəfəsində yanğın 
onu çarpayıda yaxalayırdı. O isə tüstüdə boğulur və qovrularaq ölürdü. 
Martin çox gözəl bilirdi ki, qorxuları mənasızdır, amma onun varlığına hakim kəsilməsinə mane ola 
bilmirdi. 
O, hətta Leoraya belə bu zəifliyini etiraf etməyə utanırdı. Axı necə danışsın ki, balaca uşaq kimi qorxur?  
Bütün gecəni qımıldanmağa cəsarət etmədən, amma qışqırmağa hazır vəziyyətdə yerində uzanır, qatilin 
kəndirini açıq-aydın boğazında hiss edirdi. Ta ki, sübh çağı bütün dünyanı öz sakit düzəninə 
qaytarmayınca. Martin əvvəlcə bir müddət yuxusuzluq haqqında danışır, sonra Leoranın ağuşunda 
gizlənir, Leora isə onu dəhşətlərdən və oğru-basqınçılardan qoruyaraq yuxuya getməsinə çalışırdı.  
O, özü üçün nevrastenik qorxuların kontrol siyahısını tərtib etmişdi: aqorafobiya, klaustrofobiya, 
pirofobiya, antropofobiya və sairə və sairə… Bütün bunlar ona səbəb oldu ki, Martin belə bir nəticəyə 
gəldi: "Lənətə gəlmiş fobiyaların arasında ən axmağı və ən iddialısı siderodromfobiyadır, yəni, dəmiryolla 
getmək qorxusu".  
Gecələrin birində o, özünü pirofobiya ilə bağlı yoxlaya bilərdi: onlar Leora ilə müzik-holla getmişdilər. 
Səhnədəki rəqqasə manqalda odu alışdıranda Martin oturduğu yerdəcə quruyub qaldı, gözlədi ki, indicə 
teatrda yanğın başlayacaq. O, qorxa-qorxa kreslolarda əyləşmiş adamları gözdən keçirir (buna görə 
özünə həddindən artıq əsəbiləşirdi), yanğın başlayarsa, çıxışa çatmaq üçün nə qədər şansı olduğunu 
hesablayırdı. 
Martin yalnız küçəyə çıxdıqdan sonra sakitləşə bildi. 
Bir qədər sonra hiss etdi ki, yavaş-yavaş antrofobiyaya tutulmağa başlayır. Məsələn, küçədə hansısa bir 
adamın ona həddindən artıq çox yaxınlaşdığını görəndə özünü itirir.  
Beləliklə, Martin siyahısına soyuqqanlılıqla nəzər salıb özündə bir çox fobiyaların olduğunu düşündü. 
Yalnız bundan sonra istirahət etməli olduğuna qərar verdi. 
O, Vermonta qaçdı ki, dörd gün ərzində ətrafı – dərələri, təpələri dolaşsın. Həm də bu qısamüddətli 
gəzintiyə tək getdi ki, əsəblərini sakitləşdirmək üçün tez-tez addımlaya bilsin. Hər halda, Leora ilə belə 
gəzə bilməyəcəkdi.  
Vermonta gecə – yataqlı vaqonda yola düşdü. Bununla da  siderodromfobiya ilə bağlı çox maraqlı 
müşahidələr etmək imkanı qazanmış oldu.  
Martin aşağı yatacaqda uzanmışdı, yumaq kimi yığılan balaca yastığı da başının altına qoymuşdu. Yaşıl 
pərdənin yellənməsinə, qarmaqdan asılmış pencəyinə toxunmasına və onu yırğalatmasına tamaşa edirdi. 
Altı düymlük pəncərə pərdəsi göydə qalmışdı, aşağı çatmırdı. Pərdənin aşağı hissəsindəki boşluqda süd 
rəngli ağ ləkə görünürdü. Boşluğun üstündə  sarı işıq zolaqları oynaşırdı. Bu zolaqlar onun balaca 
kamerasının səsli-küylü qaranlığını təngə gətirəcək dərəcədə parlaq idi və ora-bura qaçışırdılar. O, 
qorxudan əsirdi. Nə qədər çalışırdı ki, yaxşıca dincəlsin, ürəyədammalar onu polad çənbər kimi yenə də 
və yenə də öz qoynuna alaraq sıxırdı. Qatar stansiyalar arasında dayananda və parovozdan sual dolu, 
həyəcanlı fit eşidiləndə, Martin nəsə baş verdiyinə əminliklə yerindəcə donub qaldı: mütləq ya körpü 
uçmuşdu, ya qarşıdan sürət qatarı gəlirdi, ya da bəlkə də, başqa bir qatar arxadan onların qatarının 
üstünə şığıyırdı… Elə bu dəqiqə saatda altmış mil sürətlə onlara çırpılacaqdı… 
O, bədbəxt hadisənin necə baş verəcəyini gözləri önündə canlandırırdı. Bu vaxt o, hansısa bədbəxt 
hadisə baş versə, çəkə biləcəyindən daha çox əzab çəkirdi. Çünki fəlakətin onun xəyalında düz altı çeşidi 
canlanırdı… Məsələn, getdiyi vaqonun altında olan təkər belə bərk taqqıldamamalı idi…  Nə üçün o 
lənətə gəlmiş əli çəkicli tip son dayanacaqda təkərə fikir verməyib? Beləcə vaqonun altındakı təkər uçub 
gedir, vaqon yana əyilir, yıxılır, onu da böyrü üstə sürüyüb özü il bərabər dartır… Toqquşma, gurultu, 
vaqon bir anın içində iyrənc bir palçığa dönüb. Onun özü – Martin isə bir-birinin içinə girmiş yataq yerləri 
arasında sıxışıb qalıb…  
Cığ-vığ, ölüm, iniltilər, sürünən alov… Vaqon çevrilir, torpaq təpəsindən çaya yıxılır, o, çalışır ki, 
pəncərədən çölə çıxsın, amma su artıq içəri sızıb keçir, bütün bədənini öz ağuşuna alır… Dağılmış 
vaqonun yanında dayanıb, fikirləşir ki, öz işinin müqəddəsliyini pozaraq kənardamı qalsın, yoxsa insanları 
xilas etmək üçün geri qayıtsın və özü də həlak olsun? 
Qarabasma o qədər real idi ki, uzandığı yerdəcə məsələnin sona kimi gözləməyə səbri çatmadı. O, yataq 
yerinin üstündəki işığı yandırmaq üçün əlini uzatdı, amma elektrik açarını tapmadı. Həyəcan içində 
paltosunun cibindən kibrit qutusunu çıxartdı, kibriti çıqqıldatdı, işığı yandırdı. Yuxarı yatacağın cilalanmış 
taxtasında əks olunan şəkildə özünü döşəkağının altında gördü – sanki tabutda uzanmış meyit idi. Tələsə-
tələsə əynində şalvar və köynəyin üstündən geyindiyi palto ilə bərabər sürünə-sürünə oradan çıxdı (o 
qatarda getmək qorxusuna görə pijama geyinməyə cəsarət etməmişdi) və ayaqqabısız ayaqlarını 
çimçəşə-çimçəşə yerə basaraq qatarın papiros çəkənlər üçün nəzərdə tutulan hissəsinə  keçdi.  
Bələdçi ayaqlarını yığaraq qatlama stulda əyləşmişdi və cərgə ilə düzülmüş başmaqları təmizləyirdi.  
Onun təskinlik verən aurası Martini özünə çəkdi. Bələdçi ilə söhbət etmək üçün ilk addımı atdı: 
– İsti gecədir. 
– Aha – bələdçi dedi. 
Papiros çəkənlər üçün nəzərdə tutulmuş otaqda Martin soyuq dəri oturacaqda yarıya qədər əyilərək 
oturmuşdu və mis əlüzyuyanı diqqətlə gözdən keçirirdi. Hiss edirdi ki, bələdçi məzəmmət dolu baxışlarla 
ona baxır, amma onun bu yolu həftədə üç dəfə  – ildə on minlərlə mil – qət etməli olduğunu yadına salıb 
təskinlik tapdı. Fikirləşdi ki, indiyə qədər həlak olmayıbsa, deməli, səhərə kimi yaşamaq şansı var. 
Dili papirosdan acışana kimi çəkdi… Sonra sakitləşərək təxəyyülündə yaratdığı bədbəxt hadisəyə gülməyə 
başladı. Və yuxulu-yuxulu ağır addımlarla öz yerinə qayıtdı.  
Amma yerinə çatan kimi əsəbləri yenidən oyanmağa başladı və düz səhər açılana kimi gözlərini 
yummadan yerindəcə uzandı. 
Dörd gün Vermontda avara-avara gəzdi, soyuq çaylarda çimdi, ağacların altında, ya da saman tayalarının 
üstündə yatdı və kifayət qədər enerji ehtiyatı ilə geri qayıtdı… Qayıdanda düşünürdü ki, təcrübələri 
başgicəlləndirici qalibiyyətdən sağlam və maraqlı gündəlik işə çevrilənə qədər davam gətirməyi 
bacarmalıdır. 
 
 
XXIX FƏSİL 
 
1 
 
"İks faktoru" ilə bağlı təcrübə artıq altı həftəyə yaxın idi ki, davam edirdi və heyət arasında hansısa 
şübhələr meydana gəlmişdi. Bir çoxları Martinə söz ataraq öz köməyini təklif edirdi. O, isə hamıdan 
qaçırdı. Martin heç bir rəqabət aparan firaksiyaya cəlb olunmaq istəmirdi, halbuki bəzən hələ də 
Fransada döyüşən Terri Uiket üçün darıxırdı – Terri Uiket və onun ədalət tələb edən kobudluğu üçün. 
Martinin qızıl xəzinəsi tapdığından direktorun nə zaman xəbər tutduğu məlum deyil. 
Polkovnik olmaq Doktor Tabzı təngə gətirmişdi. Nyu-Yorkda həddindən artıq çox general peyda olmuşdu 
və o, artıq iki həftə idi ki, heç olmasa, dünyanın balaca bir küncündə dəyişiklik edə biləcək ideyalar 
axtarışında idi. Axtarır və tapa bilmirdi. Tabz bir gün səhər Martinin yanına gəldi. Onun bakenbardları 
dimdik durmuşdu. Polkovnik Martini ittiham etməyə başladı: 
– Siz hansı sirli kəşf üzərində işləyirsiniz, Erousmit? Mən doktor Qotlibdən soruşdum, amma o, xəbəri 
olmadığını dedi. Sonra da dedi ki, əvvəlcə əmin olmaq istəyirsiniz. Mən bu barədə bilməliyəm. Təkcə ona 
görə yox ki, işinizə dostcasına maraqla yanaşıram, həm də ona görə ki, hər necə olsa, direktorunuzam!  
Martin hiss etdi ki, onun yeganə sərvətini əlindən almaq istəyirlər, amma boynundan atmaq imkanı da 
yox idi. O, öz qeydlərini və aqarın balaca kələ-kötür kəsik yerini gətirib Tabza göstərdi. Tabz ah çəkdi, 
bakenbardlarından yapışdı, bir dəqiqəyə yaxın ciddiyyətlə susdu, sonra narazı halda ucadan qışqırdı: 
– Siz demək istəyirsiniz ki, bakteriyalarda yoluxucu xəstəlik aşkar edə bilmisiniz  və bunu məndən 
gizlətmisiniz?  
Bizdə hər hansı bir hədd qoyulmuş şöbələr yoxdur, sadəcə, ətrafında sevimli dostumuz Qotlib kimi qeyri-
adi insanları toplayan şöbələrimiz var. Yeni işçi istedadlı çıxırsa, onun üçün bütün imkanları yaratmağa 
tələsirik, daha qoymuruq ki, individual iş üzərində dayanmadan əlləşsin. Çıxardığınız nəticələri ətraflı 
götür-qoy etdim, Martin. Onlarla bağlı doktor Qotliblə də söhbət etdim. Düzdü, o, mənim bilavasitə 
praktik nəticələrlə bağlı həyəcanıma bir o qədər də şərik deyil. Qərara gəldim ki, sizin rəhbərliyiniz 
altında yeni mikroorqanik patologiya şöbəsinin yaradılması planını Qəyyumlar Şurasına təqdim edim! 
Sizin diplomlu əsl assistentiniz, əlavə otağınız, texniki qüvvəniz olacaq. Bilavasitə mənim qarşımda 
hesabat verəcəksiniz! İşin gedişi ilə bağlı Qotlibə deyil, gündəlik olaraq mənə məruzə edəcəksiniz. 
Sərəncamıma əsasən hər cür işdən azad ediləcəksiniz, amma özünüz istədiyiniz halda mundiri və digər 
bu cür şeyləri saxlaya bilərsiniz. Güman edirəm ki, məvacibiniz – cənab Mak-Qerk və yerdə qalan 
qəyyumlar təklifimi qəbul edərlərsə – ildə beş mindən on minə qədər artırılacaq. Hə… yaxşısı budur ki, 
sizə yuxarıdakı böyük otağı versinlər, liftdən sağda olanı. O indi boşdur. Kabinet isə elə həmin dəhlizdədir 
– üzbəüz. Siz bütün lazımlı yardımı alacaqsınız. Əlbəttə, mənim oğlum, hər işi özünüz görərək, bütün 
gecəni səhərə kimi oturmaq məcburiyyətində qalmayacaqsınız. Siz ancaq planı fikirləşməli və imkan 
dairəsində işi genişləndirməlisiniz. Daha böyük sahələri əhatə etməyə çalışmalısınız. Biz sizin prinsipi hər 
şeyə şamil edəcəyik. Xəstəxanalarda onlarla həkim bizə kömək edəcək, nəticələrimizin doğru olub-
olmadığını yoxlayacaqlar… Həftədə bir dəfə bizim birgə rəhbərliyimiz altında bu həkimlərin və 
köməkçilərin yığıncağını çağıracağıq. Heç fikirləşmisinizmi ki, Paster və Kox kimi insanların əlində belə bir 
sistem olsaydı, onların işinin əhatə dairəsi necə geniş olardı?! Ümumi məhsuldar əməkdaşlıq  müasir 
elmin əsas prinsipidir. Sarsaq, paxıl, iməkləyə-iməkləyə irəlilyən individual tədqiqatın zamanı çoxdan 
keçib. 
Əziz dostum, bəlkə də, biz böyük bir şey tapmışıq. Bəlkə də, bu, ikinci salvarsandır ! Biz kəşfimizi 
mətbuatda birlikdə çap etdirərik!  Bütün dünyanı onun haqqında danışmağa vadar edərik. Bilirsiniz, 
bütün gecəni bizim imkanlarımız haqqında fikirləşərək gözlərimi belə yummamışam. Bir neçə aydan 
sonra ola bilər ki, təkcə stafilakokk infeksiyasını deyil, qarın yatalağı və dizenteriyanı da müalicə etməyi 
öyrənək. Martin, sizin layiq olduğunuz möhtəşəm qiymətin heç kiçicik bir hissəsini belə əlinizdən almaq 
istəmirəm, amma deməliyəm ki, mənimlə birlikdə hərəkət etsəydiniz, çoxdan öz işinizdə praktik 
sübutlara və nəticələrə nail olmuşdunuz. 
Martin öz şöbəsinin, assistentlərinin, ona alqış səsləndirən dünyanın və ildə on minin xəyalı ilə ağır-ağır 
geri – öz otağına qayıtdı… Amma ona elə gəldi ki, işini əlindən alıblar, "mən"ini qoparıblar. O, artıq 
Martin və Qotlibin şagirdi olmayacaq, yox, o doktor Erousmit olaraq nüfuzlu şənliklərin adamına 
çevriləcək. Mikroorqanik patologiya şöbəsinin rəhbəri kimi kraxmallı yaxalıqda gəzməli, nitqlər söyləməli 
və heç vaxt söyüş söyməməlidir. 
Onu şübhə bürüdü. Bəlkə, "İks faktoru" yalnız sınaq şüşəsinin içində inkişaf edə bilir?! Bəlkə, o, 
xəstəliklərin müalicəsində heç bir rol oynamayacaq? Öyrənmək lazımdır, öyrənmək! 
Birdən gözlənilmədən Riplton Holaberd laboratoriyaya soxuldu: 
– Martin, əzizim, direktor elə bu dəqiqə kəşfiniz haqqında danışırdı, sizinlə bağlı gözəl planları olduğunu 
söylədi. Səmimi qəlbdən təbrik edirəm və məsləkdaş, şöbənin rəhbəri kimi sizi salamladığıma çox 
şadam… Siz elə cavansınız ki… Ancaq otuz dörd yaşınız var, elə deyil? Necə də parlaq gələcəyiniz olacaq! 
Bir fikirləşin, Martin (mayor Holaberd öz təkəbbürünü bir kənara ataraq, stulda at minirmiş kimi tərsinə 
oturdu), bir fikirləşin sizi  gələcəkdə nə gözləyir! İşinizdən həqiqətən də nəticə çıxacaqsa, üzərinizə 
sonsuza qədər şöhrət yağışları yağacaq. Siz xoşbəxtsiniz. Arzu etdiyiniz istənilən elmi cəmiyyətlərə 
seçiləcəksiniz. Mükafatlar alacaqsınız. Ən böyük alimlər sizinlə məsləhətləşməyə can atacaqlar, 
cəmiyyətdə çox gözəl mövqeyiniz olacaq! 
İndi isə qulaq asın, dostum: yəqin bilirsiniz ki, doktor Tabzla necə yaxınam və bizə qoşulmamağınız üçün 
heç bir səbəb yoxdur. Belə olarsa, üçlükdə buradakı işləri öz bildiyimiz şəkildə fırladardıq. Məgər sizə 
qarşı ilk addımı atmaq direktor tərəfindən xoş rəftar deyilmi? Belə bir səmimilik, belə bir ürəyiaçıqlılıq 
pisdir? İndi onu əməlli-başlı tanıdınız. Və biz üçlükdə… Olsun ki, elmi əməkdaşlığımızı bir təşkilat halına 
sala və onu şöhrətləndirə bilərik. Bu təşkilat təkcə Mak-Qerk İnstitutuna deyil, digər institutlara və bütün 
Amerika universitetlərinin təbiət elmləri şöbələrinə nəzarəti ələ ala bilər. O zaman tədqiqatlar həqiqətən 
də məhsuldar olar. Doktor Tabz işlərdən uzaqlaşdığı zaman – sizinlə mən açıq danışa bilərəm – 
Qəyyumlar Şurasının onun yerinə məni qoyacağını güman etməyə hər cür əsasım var.  Və o zaman, 
dostum, işiniz uğurla nəticələnərsə, sizinlə birlikdə böyük işlər görəcəyik!  
Açıq desəm, bizim çevrədə elmdəki nailiyyətləri ilə şəxsi keyfiyyətləri uyğun gələn çox az adam var. 
Zavallı qoca Yionu xatırlayın! Xarakterinizdəki qabalığı  çıxsaq, bir də məşhur ictimai xadimləri, gözəl 
qadınları qiymətləndirə bilməməyinizi aradan qaldırsaq, sizin üçün hər şey yaxşı olacaq. Frak geyinməyi, 
şükür allaha ki, bacarırsınız… əlbəttə, istədiyiniz vaxt… Həqiqətən də sizinlə bütün ölkədə elmin diktatoru 
ola bilərdik! 
Martin cavab tapa bilmirdi… Holaberd çıxıb getdi. 
Onu "uğur" adlandırılan gərəksiz həşərat qarşısında ikrah hissi bürüdü. Bu həşərat onu öz sakit işini 
buraxaraq gözükor pərəstişkarlara tərəf itələyirdi. Həmin adamlar isə onu yaltaqcasına boğa bilərdilər… 
Bu həşərat onu kor olmuş düşmənlərin əlinə verə bilərdi – düşmənlər isə, şübhəsiz ki, onu çirkaba 
bulayacaqdılar.  
O, yenə də Qotlibin yanına qaçdı, sanki, müdrik və şəfqətli atanın yanına gedirdi. Ondan xahiş etdi ki, onu 
Uğurdan, bir də Holaberdlərdən və A.de-Uitt Tabzdan, onların məruzələr oxuyan alim sürüsündən, rütbə 
dalınca qaçan müəlliflərdən, kilsə natiqlərindən, jurnalistlərə qulluq göstərən tanınmış cərrahlardan, 
titullu idmançılardan, sentimental ticarət krallarından, ədəbiyyatla əylənən siyasətçilərdən, siyasətə 
qoşulan generallardan, müsahibələr verən senatorlardan, hikmətli sözlər söyləyən yepiskoplardan 
qorusun. 
Qotlib bərk həyəcanlandı: 
– Tabz pişik kimi miyovuldayaraq mənim yanıma gələndə başa düşdüm ki, o nəsə idealistcəsinə və 
murdar bir şey təşkil edir. Amma düşünməzdim ki, belə tez, yəni bir günün ərzində  sizdən qrammofon 
borusu düzəltməyə çalışacaq. Mən isə belimə qurşaq bağlayaraq, aşkarlığın qara qüvvələri ilə döyüşə 
atılmaq məcburiyyətində qalacağam. 
Qotlib Tabzın qarşısında müvəffəqiyyətsizliyə uğradı. 
– Heç vaxt sizin əl-qolunuzu bağlamamışam, doktor Qotlib, – deyə Tabz ona cavab verdi, – amma lənət 
şeytana, mən hər halda, direktoram! Deməliyəm ki, ola bilər tayı-bərabəri olmayan kütəm və buna görə 
də Erousmitə minlərlə əzab çəkən insanı müalicə etmək üçün şərait yaradılmasında pis bir şey 
görmürəm. Heç onun cəmiyyətdə nüfuz və ehtiram qazanmasında da pis heç nə yoxdur. 
Qotlib Ross Mak-Qerkə müraciət etdi. 
– Maks, – Mak-Qerk dedi, – sizi qardaşım kimi sevirəm, amma Tabz direktordur, o elə hesab edirsə ki, 
Erousmit ona lazımdır  – bu həmişə sizin laboratoriyanıza tez-tez gələn həmin o arıq oğlandır da –  o 
zaman ona mane olmağa haqqım yoxdur. Ona dəstək verməliyəm… İstənilən bir gəmimizin kapitanına 
dəstək olduğum kimi. 
Martin tərkibinə Mak-Qerkin özündən başqa Uilminqton universitetinin rektorunun və digər 
universitetlərdən olan üç tanınmış professorun daxil olduğu Qəyyumlar Şurası yığışmayana və öz 
razılığını verməyənə kimi şöbə müdiri ola bilməzdi. Həmin vaxt ərzində isə Tabz təkid edirdi: 
– İndi isə Martin, təcili surətdə əldə etdiyiniz və əminliyinə şübhə etmədiyiniz nəticələrini mətbuatda çap 
etdirməlisiniz. Təcili olaraq işə girişin. Əslində, çoxdan bunu etməli idiniz. Nə qədər mümkündürsə, öz 
işinizlə bağlı materialların qeydlərini tez çap edin. Eksperimental Biologiya və Tibb cəmiyyətinə göndərin 
ki, özlərinin "Əmək"lərinin tezliklə çıxacaq nömrəsinə salsınlar. 
– Amma mən çap üçün hazır deyiləm! Nəsə elan etməmişdən qabaq bütün dəlmə-deşiyi tutmaq 
istəyirəm. 
– Cəfəngiyatdır! Sizin baxışlarınız köhnəlib. Bizim işimizdə dar çərçivədə qapanıb qalmaq olmaz – təkcə 
kommersiyada deyil, eyni zamanda, incəsənətdə və elmdə də rəqabət əsri başlayıb. Öz qrupunla 
əməkdaşlıq et, bəli! Amma bu qrupdan kənarda olanlarla rəqabət isə həyat üçün yox, ölüm üçündür! 
Çatları necə lazımdırsa, tutun, amma indi yox. Sonra: kiminsə bizi qabaqlamasına imkan verə bilmərik. 
Yaddan çıxarmayın, siz məşhurlaşmalısınız.  Və hər şeydən doğrusu budur ki, bu məşhurluğu  mənimlə 
birlikdə işləyərək qazanasınız.  
Martin hər dəqiqə istefa haqqında düşünərək məqaləsini yazmağa başladı, amma bir qədər sonra bu 
fikirdən imtina etdi. Hər halda, Tabz onda sevmədiyi Pikkerbodan daha müsbət təəssürat yaradırdı. Onun 
gözləri qarşısında hər biri üstüaçıq kamerada işgüzarlıqla ora-bura vurnuxan alimlərlə dolu bütöv bir 
dünya görünməyə başlamışdı. Allaha bənzər Tabz öz möhtəşəm bakenbardları ilə buludların üstündə 
əyləşərək, bircə hərəkətiylə balaca adamcığazların hər birini süpürüb atmağa hazır idi və diqqətlə onları 
müşahidə edirdi. Martin öz ciddi görkəmini itirərək Tabzın onun üçün sərəncam vermədiyi nəsə 
haqqında düşünməyə başlayarsa, hər şey başqa cür olacaqdı.  
Ədəbi şərh Martin üçün asan başa gəlmirdi. O, özünün məqaləsini bacardığı qədər uzadır, Tabz isə 
əsəbiləşir və onu tələsdirirdi. Təcrübələr dayanmışdı, Martinin balaca kamerasını kədər və qələm cırıltısı, 
bir də yazılan cırılan vərəqlərin qalağı doldurmuşdu.   
İlk dəfə o, təskinliyini Leorada tapdı. Leora deyirdi: 
– Niyə də olmasın? İldə on min almaq heç də pis deyil, Kürən! Uff! Biz həmişə elə kasıb olmuşuq ki, sən 
isə yaxşı mənzilləri və yaxşı əşyaları çox sevirsən. Bir də,  öz şöbənə rəhbərlik etməyin nəyi pisdir? Sən axı 
əvvəlki kimi Qotliblə məsləhətləşə bilərsən. O da şöbə müdiridir, hə? Bununla belə, doktor Tabzdan asılı 
olmadan qala bilir. Oooo, mən lehinə səs verirəm! 
Yavaş-yavaş, institutda ümumi səhər yeməkləri zamanı ona göstərilən və artmaqda olan hörmətin təzyiqi 
altında Martin özü də "lehinə səs verməyə" meyillənirdi. 
"Biz Park-Avenyuda olan yeni evlərin birində mənzil tutarıq. Mənə elə gəlir ki, onlar ildə üç mindən baha 
deyillər, – o fikirləşirdi, – insanları belə evdə qonaq etmək daha maraqlıdır. Əlbəttə, bunun işə mane 
olmasına yol vermək olmaz... Amma hər halda,  xoşdur". 
Beləliklə, Martin üçün cəmiyyətdə nüfuz qazanmaq daha xoş olurdu. Hətta bu nüfuzu qəbul etmək nə 
qədər əzabverici olsa da. 
İndiyə kimi dəfələrlə onunla rastlaşan, amma onda sentrifuqa Qledisdən daha maraqlı bir şey görməyən 
Kapitola Mak–Qerk bir gün Martinə zəng etdi: "…Doktor Tabz elə sevinir ki… Rosla biz elə şadıq ki… Yaxşı 
olardı siz və missis Erousmit bu həftə bizə nahar etməyə gələsiniz, cümə axşamı, doqquzun yarısında". 
Martin hökmdarın əmrinə tabe oldu. 
O əmin idi ki, Anqus Dyuer və Riplton Holaberdin evində qonaqlıqda olarkən əsl dəbdəbəni görüb və 
ziyafətin nə olduğunu başa düşür. Ona görə də Leora ilə birlikdə xüsusi həyəcan keçirmədən Ross Mak-
Qerkin Beşinci Avenyunun yaxınlığında, Yetmişinci küçədə olan evinə yollandılar. Küçədən ev qeyri-adi 
daş yapmalar, rezin karnizlər və tunc şəbəkələrlə maraqlı təsir bağışlayırdı, amma böyük görünmürdü. 
İçəridə isə daş tağtağanlar kilsədə olduğu kimi yüksəklərə ucalırdı. Lakeylər Erousmitləri çaş-baş qoydu, 
avtomat lift həyəcanlandırdı, möhtəşəm holl isə əməlli-başlı öz təsiri altına aldı. Orada  italyan mücrüləri 
və dəri foliantlar   vardı… Bir də onların akvarellərlə bəzədilmiş qonaq otaqları çox gözəl idi. Şahanə ağ 
atlasa və Kapitolanın mirvarilərinə baxarkən  onlar özlərini kənddən gəlmiş adam kimi hiss edirdilər. 
Kapitolanın evində doqquz-on nəfər mühüm qonaq vardı – əhəmiyyətsiz xarici görünüşləri olan kişilər və 
qadınlar, amma onların adları "Snejinka" sabununun adı kimi tanış səslənirdi. 
Martin çaş-baş qalmışdı, anlamağa çalışırdı ki, burada hansısa tanımadığı qadına əlini uzadaraq onu 
nahar süfrəsinə müşayiət etmək lazımdırmı? Amma onun sevincinə rəğmən, hamı bir yerdə Mak-Qerkin  
lütfkar bas səsi altında yemək otağına keçdi. 
Yemək otağı da gözəl idi, eyni zamanda da çox biabırçı təsir bağışlayırdı: basmanaxış dərilər, qızıl suyuna 
çəkilmiş əşyaların isterikası və qonaqların qulançar üçün nəzərdə tutulan çəngəllərdən istifadə 
etmələrinə nəzarət edən qulluqçuların tam assortimenti… Martini (o, deyəsən, hələ də başa düşmürdü 
ki, burada ən hörmətli qonaqdır) Kapitola Mak-Qerk və haqqında yalnız hansısa qrafinyanın bacısı 
olduğunu öyrənə bildiyi bir qadının arasında oturtdular.  
Kapitola özü ağ və ağır təmtərağı içində ona tərəf əyildi. 
– Doktor Erousmit, siz hansı kəşf üzərində işləyirsiniz? 
– Mən, doğrusu… çalışıram aydınlaşdırım ki… 
– Doktor Tabz bizə deyib ki, siz xəstəliklərlə mübarizə üçün çox yaxşı yol tapmısınız – onun "L" hərfi yay 
çaylarının şırıltısından daha məlahətli səslənirdi, "r"-sı isə kolluqdakı bülbülün zənguləsini xatırladırdı.  – 
Oooo… bizim acınacaqlı qoca dünyamızın xəstəlik yükünü yüngüllşdirmkdən daha gözəl nə ola bilər ki? 
Amma dəqiq izah edin, siz nə eləyirsiniz? 
– Hə, doğrusu… hələ əminliklə söyləmək üçün tezdir, amma əgər… bilirsinizmi, iş nədədir. Siz aşkar 
mikrobları götürürsünüz, məsələn stafilo… 
– Ah, elm maraqlı məsələdir… amma onu başa düşmək mənim kimi sadə insana çətindir.  Bizim hamımız 
elə təvazökarıq ki... İtaətkarlıqla sizin kimi alimlərin dünyanı dostluq və məhəbbət naminə dincliklə təmin 
etmələrini gözləyirik… 
Bundan sonra Kapitola Martini rahat buraxdı və bütün diqqətini digər  qonşusuna yönəltdi. Martin düz  
qarşısına baxır, yeyir və əzab çəkirdi. Qrafinyanın bacısı, sarışın arıq qadın gözləri ilə onu yeyirdi. O üzünü 
bədbəxt və itaətkar ifadə ilə ona tərəf çevirdi (bu arada Martin fikir verdi ki, qadının bir çəngəli 
onunkundan çoxdur, görəsən, haradasa səhvə yol verməyib ki?!). 
Qadın, az qala, gurultu ilə danışırdı: 
– Eşitdiyimə görə, siz alimsiniz? 
– H-hə… 
– Alimlərin əsas çatışmazlıqları gözəlliyi başa düşməmələrindədir. Onlar sox laqeyddirlər. 
Riplton Holaberd olsaydı, şən bir zarafatla cavab verərdi, amma Martin yalnız mızıldanmağa imkan tapdı: 
– Yox, mən elə gəlir ki, bu belə deyil. 
O götür-qoy edirdi ki, görəsən, ikinci bakal şampan içmək qüsur sayılmaz ki? 
Portvey şərabından sonra onları yenidən qonaq otağına topladılar, Kapitola ağ yırtıcı qanadları ilə səs-
küy salaraq, yenə də onu sorğu-suala tutdu: 
– Doktor Erousmit, əzizim, nahar zamanı sizdən soruşmağa imkan tapmadım ki, nə ilə məşğulsunuz?... 
Ah! Siz mənim Çarlz-stritdəki yetimxanada olan sevimli balacalarımı görmüsünüz? Əminəm ki, onların 
əksəriyyəti çox yaxşı ziyalı olacaq. Mütləq ora gəlməli və onlara məruzə oxumalısınız. 
Həmin gecə o Leoraya şikayətləndi: 
– Bu hay-küyə davam gətirmək getdikcə çətinləşir. Amma, görünür, bundan zövq almağı öyrənmək lazım 
gələcək. Bir fikirləş, mən şöbə müdiri olanda özümüz qonaqlıqlar təşkil etməli olacağıq…  Amma biz əsl  
insanları qonaq dəvət edərik, yaxşı? Xüsusilə Qotlibi... 
Növbəti səhər Qotlib sakitcə Martinin laboratoriyasına daxil oldu. O, pəncərənin kənarında dayandı, elə 
bil, Martinin gözlərinə baxmaqdan çəkinirdi. Qotlib köksünü ötürdü: 
– Yaramaz bir şey baş verib… Amma bəlkə, elə də yaramaz deyil. 
– Nə baş verib, cənab? Mən kömək edə bilərəmmi? 
– Mənim üçün yaramaz deyil. Sizin üçün isə bilmirəm... 
"Yenə də sürətli uğurun təhlükələri haqda söz salacaq! – Martin pərt halda fikirləşdi, – bu məni artıq 
təngə gətirib". 
Qotlib ona yaxınlaşdı: 
– Mənə ağır gəlir, Martin, amma siz "İks faktoru"nu kəşf edən ilk adam deyilsiniz. 
– N..n..nə? 
– Onu  başqa birisi də kəşf edib. 
– Mümkün deyil! Mən bütün ədəbiyyatı ələk-vələk eləmişəm. Tuortdan başqa heç kim bu məsələ 
haqqında xəyal belə etməyib… Aman Tanrım! Doktor Qotlib, axı bu o deməkdir ki, həftələrlə gördüyüm iş 
havaya uçub… Həm də axmaq vəziyyətə düşmüşəm… 
– Heç nə etmək olmaz. Paster İnstitutundan D””’”Erell təzəlikcə "Comptes Rendus, Academie des 
Sciensces"-də ("Elmlər Akademiyasının məruzələri") öz materiallarını dərc etdirib. Bu, sizin "İks 
Faktoru"nuzdur, eynilə. Sadəcə, o onu "bakteriofaq" adlandırıb. 
– Deməli, mən… 
Martin fikrində sözünü tamamladı: "Deməli, mən nə şöbə müdiri olacağam, nə məşhur alim, nə də heç 
nə! Yenə də sınıq təknənin yanına qayıdıram!"  
Birdən-birə bədəni boşaldı. Sanki, qüvvəsi azaldı, məqsədi yoxa çıxdı və bir az əvvəl Allahın onun 
ürəyində yandırdığı məşəl çirkli-bozumtul yarımqaranlığa çevrildi. 
– Əlbəttə, – Qotlib dedi, – siz indi eyni zamanda edilmiş kəşf üçün iddia irəli sürə bilərsiniz. Hətta bütün 
həyatınızı sizi qəbul etmələri üçün mübarizədə də məhv etmək imkanınız var. Amma başqa yol da var – 
bunu unuda, D’”Erellə gözəl bir təbrik məktubu göndərə və öz işinizin başına qayıda bilərsiniz.  
Martin donquldandı: 
– Əlbəttə, işimə qayıdacağam. Başqa yolum yoxdur. Mənə elə gəlir ki, Tabz yeni şöbə fikrindən əl 
çəkəcək. Mənim isə yeni tədqiqatı necə lazımdırsa işləyib axıra çatdırmağa zamanım olacaq. Ola bilsin, 
müəyyən təfərrüatlar da əldə edim. Hətta onların içində D’”Erellin vermədiyi faktlar da olacaq. Mən 
onları təsdiq kimi çap etdirərəm… Görüm lənətə gəlsin… Onun məqaləsi haradadır? Siz, yəqin ki, mənim 
xilas olduğum və Holaberdə çevrilməyəcəyim üçün sevinirsiniz. 
– Əslində, sevinməli idim. Bu mənim əqidəmin əleyhinədir – amma sevinmirəm. Mən artıq yaşlıyam. Siz 
isə mənim dostumsunuz. Təəssüf edirəm ki,  öyünmək həzzindən, uğurun dadına baxmaqdan məhrum 
oldunuz. Amma müəyyən müddətə. Martin, bu çox yaxşıdır ki, siz D’”Erellin çıxardığı nəticələri 
təsdiqləmək istəyirsiniz. Bu, elmdir: işləmək və məyus olmamaq lazımdır… Məşhurluq başqa birinin 
qismətinə düşürsə, bundan o qədər də məyus olmaq gərək deyil. Tabza D’””Erellin birinciliyi haqqında 
deyim, yoxsa bunu ona özünüz xəbər verəcəksiniz? 
Qotlib kədərlə Martinə baxaraq qapıya tərəf getdi. 
Tabz gəldi və sızıldamağa başladı: 
– Tez çap etdirsəydiniz, nə olardı?! Mən axı sizə demişdim, doktor Erousmit! Məni Qəyyumlar Şurasının 
qarşısında həddindən artıq çətin vəziyyətə saldınız. İndi yeni şöbə haqqında söhbət belə gedə bilməz.  
– Elədir, – Martin etinasız halda dedi. 
O, öz məqaləsini yazmağa başladığı vərəqləri səliqə ilə yığdı, götürdü və iş stoluna tərəf çöndü. Martin 
parıldayan kolbaya nəzər saldı, artıq o, büllur şar kimi Martini ovsunlamırdı. O, fikirləşdi: 
"Yaxşı olardı ki, Tabz elə əvvəlcədən burnunu bu işə soxmayaydı. Bu qocaları görüm, lənətə gəlsinlər… Bu 
məmurlar, bu iddialı cənablar… Gəlirlər və sənə şan-şöhrət təklif edirlər. Pullar. Ordenlər. Titullar. 
Hakimiyyətlə, var-dövlətlə bağlı boş vədlərlə adamın başını xarab edirlər. Vəzifələr! Onları alacaqsan, 
özündən çıxacaqsan, ona alışdıqdan sonra da birdən-birə bütün sahib olduqlarından məhrum 
ediləcəksən. Sonra da özünü səfeh kimi hiss etməyə başlayacaqsan… 
Beləliklə, mən varlı olmayacağam. Leora… zavallı qız! O, yeni paltarlar ala bilməyəcək… Yeni mənzilimiz 
də olmayacaq…  Biz… Biz əvvəllər olduğu kimi, köhnə mənzilimizdə rahat yaşaya bilməyəcəyik. Yaxşı, 
bəsdir, sızlamağın yeri yoxdur.  Heyf ki, Terri burada deyil. 
Qotlibi sevirəm. Başqa birisi olsaydı, indi bu bədbəxtliyə sevinmişdi… 
"Bakteriofaq" – deyəsən, bu fransız onu belə adlandırıb. Həddindən artıq uzun addır. Yaxşı olardı ki, 
sadəcə "faq" deyəydi. Mən hətta ona yeni ad da təklif etməyə məcburam. Mənim, mənim "İks 
faktor"uma! Hə, neyləmək olar! Bu gecələr ərzində mənim üçün hər şey çox yaxşı gedirdi, işləyirdim. 
İşləyirdim…" 
O, trans vəziyyətindən çıxdı. Stafilokokkdan bulanıq rəngə düşmüş kolbanı gözləri qarşısında tutdu. 
Qotlibin kabinetinə getdi, D”’Erellin məqalələri olan jurnalı götürdü, diqqətlə və həyəcanla oxudu. 
– Bax, bu əsl insandır! Bu, əsl alimdir! –  sevinc dolu səslə çığırdı. 
Evə yola düşərkən faqla keçirəcəyi bir neçə təcrübə haqqında düşünürdü (o bu gündən başlayaraq "İks 
Faktoru"nu belə adlandıracaqdı)… Şiqa dizenteriya basilli üzərində, bir sıra suallar və qeydlər haqqında 
fikirləşirdi. O, bu suallarla D”’Erelli atəşə tutacaqdı… Martin yalnız bir fikirlə özünə təskinlik verirdi – Tabz 
onu tezliklə işdən çıxarmayacaq və artıq faq haqqında yazılması hələ tez olan məqaləni yazmaq üçün 
əlləşməyəcəkdi… Nadinc, müstəqil, yumşaq yaxalıqda qala biləcəyini, ağıllı, təmkinli olmağa vadar 
olmayacağını və hər zaman özü üzərində nəzarət hiss etməyəcəyini düşünərək Martin bir qədər 
yüngülləşmiş halda köksünü ötürdü.  
– Lənət şeytana, – o gülümsündü, – mənə elə gəlir ki, Tabz əməlli-başlı məyus olub. Əlbəttə! O bütün 
məqalələrimin altından mənimlə bərabər imza qoymağa və şöhrətimi özünə götürməyə hazırlaşırdı. İndi 
isə – Şiqa basilli ilə təcrübənin dalınca getməli olacaq… Zavallı Li, görünür, gecələr işləməyimə alışmalıdır. 
Leora, ürəyində bu məsələyə necə yanaşmasından asılı olmayaraq, Martinə heç nə demədi… Ya da 
demək olar ki, nəsə deməyə lüzum görmədi. 
 
  
XXX FƏSİL 
 
1 
 
Bütöv bir il Martin cansıxıcı işlə məşğul oldu – bu ilin sakitliyini yalnız müvəqqəti barışıqdan sonra Terri 
Uiketin qayıdışı, bir də onun ağıllı zarafatları pozurdu. Faq  üzərində apardığı təcrübələrin ağırlığından 
Martin həftələrin bir-birini necə əvəz etdiyindən xəbər belə tutmurdu. Onun işi, əlləri, texnikası daha 
məharətli olmuşdu, günləri daha təmkinli, daha sakit idi. 
O, yenə də gecə məşğələlərinə başlamışdı. Riyaziyyatdan fiziki kimyaya keçərək kütlə hərəkəti qanununu 
mənimsəmişdi. Terrinin "Tabzın və Holaberdin "buduar  siyasəti"" adlandırdığı şeyə elə onun kimi ironiya 
ilə yanaşır,  fransızca və almanca indi daha çox oxuyurdu. Bazar günləri nahardan sonra baydarkada  
Qudzonu gəzməyə çıxır, Leora və Terri ilə birlikdə içki içərək gününü təntənəylə qeyd edirdi. Xüsusilə də 
Holaberdin qüruru olan Qledis sentrifuqasının satıldığı günü. 
Martin güman edirdi ki, sinəsini Fəxri Legion ordeni bəzəyən doktor Tabz yalnız Qotlibin məsələyə 
qarışdığı üçün onu institutdan qovmayıb. Amma başqa səbəb də ola bilərdi. Məsələn, Tabz və Holaberd 
ümid edərdilər ki, o yenə də təsadüfən sensasiyalı bir möcüzəylə üzləşəcək. Hər halda, səhər yeməkləri 
zamanı onların hər ikisi Martinlə çox mehriban danışır və sözlərinə bir az kədər, bir az da mənalı 
məzəmmət qatırdılar – axı alim öz kəşfini tez çap etdirməli, ləngitməməli,  uzatmamalıdır. 
Martini qabaqlayan D’Erellin məqaləsinin çap olunmasından artıq bir il keçmişdi ki, bir gün Tabz onun 
laboratoriyasında peyda oldu, özü də yeni bir təkliflə: 
– Mən çox fikirləşdim, Erousmit, – o dedi. 
Qərarlılıq həqiqətən də hiss olunurdu.  
– D’Erellin kəşfi gözlədiyim kimi, özünə geniş maraq çəkmədi. D’Erell burada,  bizimlə olsaydı, ona lazımi 
diqqətin ayrılmasına çalışardım. Qəzetlərdə demək olar, heç nə yazılmadı. Mənə elə gəlir ki, biz hələ də 
nəsə edə bilərik. Siz, məncə, bütün bu vaxt ərzində doktor Qotlibin təbirincə desək, "fundamental 
tədqiqatla" məşğul idiniz. İndi isə faqdan təcrübi müalicədə istifadə etməyin zamanı çatıb. Təklif edərdim 
faqı ağ ciyər xəstəliyinin törədicisini gəzdirənlərə, taun, ola bilsin ki, qarın yatalağı xəstələrinə verəsiniz, 
təcrübələr uğurlu alınarsa, sınaqları xəstəxanalarla bir yerdə keçirə bilərik. Tədqiqatla məşğul olmaq və 
detallar üzərində əlləşmək yetər! Gəlin bəşəriyyəti xilas etmək üçün hərəkətə keçək! 
Martin sözə baxmazsa, işdən çıxarılacağı ilə bağlı qorxudan tam azad olmamışdı ki, Tabz bu sözləri 
deyəndə daha da mütəəssir oldu: 
– Erousmit, mənə elə gəlir ki, sizdən praktik nəticələr tələb edəndə, mənim dəqiq elmlərə hörmət 
etmədiyimi düşünürsünüz. Amma mən… Mən nədənsə institutumuzun bizim imkanlarımız müqabilində 
göstərməli olduğu o yüksək və məhsuldar nailiyyətləri görmürəm. İstərdim, əzizim, nə qədər ki, sağam, 
əzab çəkən bəşəriyyət üçün böyük, dəyərli bir iş görüm. Mən bunu sizdən gözləyə bilərəmmi? Gedin və 
taunu müalicə edin! 
Bu dəfə Tabzın ciddiliyinin yerini yorğun bir təbəssüm aldı. 
Elə həmin gün faqın mahiyyəti ilə bağlı tədqiqatını bir kənara atdığını Qotlibdən gizlədərək, Martin ağ 
ciyər iltihabı ilə mübarizəyə girişdi… Girişdi ki, sonra Qara Ölümə qarşı hücuma keçsin. Qotlib bu barədə 
xəbər tutduqda, başı artıq öz şəxsi qayğılarına qarışmışdı.  
Martin faqdan istifadə edərək dovşanlara iynə vurur, onları plevropnevmaniyadan  müalicə edir və faqla 
qidalandıraraq xəstəliyin genişlənməsinin qarşısını alırdı. O, bu yolla müəyyənləşdirdi ki, faqla yaradılmış 
immunitet eynilə xəstəlik kimi yoluxucu ola bilər.  
O, özündən razı qalmışdı və Tabzı sevindirəcəyinə ümid edirdi, amma nə qədər qəribə olsa da, Tabz son 
həftələr ona, ümumiyyətlə, fikir vermirdi. Direktor yeni ideyanın dalınca qaçırdı, daha doğrusu, Mədəni 
Təsir Liqasını təşkil etmək arzusuna düşmüşdü. 
O, Amerikada olan mənəvi mədəni fəaliyyətin bütün növlərini mərkəzi büronun yaradılması vasitəsilə 
istiqamətləndirə, hərəkətə gətirə, yüngülcə zəhlə tökərək tələsdirə bilərdi… Məsələn, kimyanı və 
parçanın şəkillərlə bəzədilməsi işini genişləndirər, Arktikaya ekspedisiyaları artırar, poeziyanın, Bibliyanın 
və heyvandarlığın, zənci mahnılarının öyrədilməsini, kommersiya korrespondensiyasının qaydaya 
salınmasını və əlaqələndirməsini təşkil edə bilərdi.  
Beləliklə, Tabz simfonik orkestrlərin dirijorları, təsviri sənət məktəblərinin direktorları, "Şatokva" səyahət 
kurslarının antreprenerləri, liberal qubernatorlar, qəzet sindikatları üçün fəlsəfi məqalələr yazan keçmiş 
dindarlar, bir sözlə, Amerikanın intellektual sərvətinin bütün sahibləri ilə, xüsusilə də yaxın zamanlardan 
kinofilmlərin bədii səviyyəsinin qaldırılması işi ilə məşğul olan Minnigen familiyalı milyonçularla əlaqə 
yaratmışdı. 
Tabz elmi işçiləri maraqlı komissiyaları, iclasları və banketləri olan Mədəni Təsir Liqasına daxil olmağa 
çağıraraq bütün institutu fır-fır fırlanırdı. Əksəriyyət bunu "Vezuvinin növbəti püskürməsi" adlandıraraq 
deyinir, sonra isə Tabzın hoqqasını yaddan çıxarırdı. Amma istefada olan bir mayor hər axşam çox gözəl 
geyimlərdə olan, "koordinasiya olmadığı üçün saysız-hesabsız mənəvi və ruhi itkilər üzərində" göz yaşı 
tökən və evlərinə limuzinlə gedən çox ciddi xanımların qatıldığı iclaslara gəlirdi. 
Söz-söhbət artmağa başladı. Doktor Bill Smit pıçıltıyla xəbər verdi ki, Tabzın kabinetinə girərkən Mak-
Qerkin direktorun üstünə necə bağırdığını eşidib: "Sizin işiniz mənim dükanımı idarə etməkdir, daha Pit 
Minnigen kimi oğru və fırıldaqçıya, kino iblisinə işləmək yox!" 
Səhəri gün Martin öz laboratoriyasına yaxınlaşanda dəhlizdə çaxnaşma, pıçıldaşma, qələbəlik gördü və 
qulaqlarına inanmasa da, eşitdi: 
– Tabz istefa verib! 
– Ola bilməz! 
– Deyirlər ki, o, Mədəni Təsir Liqasına keçib. Minnigen liqaya çoxlu pul ayırıb və Tabz orada indikindən 
ikiqat artıq məvacib alacaq! 
 
 
 
 
2 
 
O saat da hamı – Qotlib, Terri, Martin və biofizika şöbəsinin assisenti istisna olmaqla – hamı öz işini 
dayandırdı. Fraksiyalar həyəcanlandı, boşalmış direktor postunu tutmağı arzulayan alimlərin mehriban 
və füsunkar bas səsləri uğuldamağa başladı.  
Riplton Holaberd, xarrata bənzəyən bioloq Yio, biofizika şöbəsinin rəhbəri kefcil Hillinqam, Aaron Şolteys 
– Ali Yepiskopal kilsənin ağuşuna atılmış rus yəhudisi –  onların hamısı təvazökarlıqla razılıq verirmişlər 
kimi görünürdülər. Onlar dəhlizdə rastlaşdıqları hər kəsə – hətta bu yaxınlarda aralarında olan şəxsi 
söhbətlər nə dərəcədə kəskin olursa-olsun – həvəslə nəvaziş göstərirdilər. Bunlara əlavə olaraq, başqa 
institutlardan bir çox professor və elmi işçi tapıldı ki, instituta gələrək hansısa qeyri-müəyyən məsələlərlə 
bağlı Ross Mak-Qerklə məsləhətləşməyi özlərinə borc bildilər.  
Terri Martinə dedi: 
– Çox güman ki, Perl Robins və sizin qarson direktorluğa hazırlaşırlar. Bax, mənim qarsonum hazırlaşmır, 
həm də ona görə ki, mən elə bu dəqiqə onu ixtisara saldım. Düzü, Perli ən arzuolunan namizəd hesab 
edirəm. Perl o qədər uzun müddət Tabzın katibəsi olub ki, onun elmi tədqiqatın texnikası sahəsindəki 
bütün savadsızlığını öyrənib.  
Dərəcə almağa çalışanların ən ikiüzlüsü və ən çox həsrət çəkəni Riplton Holaberd idi. İndi, müharibənin 
başa çatdığı vaxt, o, mundir və hakimiyyət üçün bərk darıxırdı. Holaberd Martini qınayırdı: 
– Bilirsiniz, Martin, həmişə sizin istedadınıza inanmışam və bilirəm ki, sevimli, qoca Qotlib də sizə etimad 
edir. Onu məni müdafiə etməyə, Mak-Qerkə bir kəlmə deməyə inandırsanız… Əlbəttə, mənim üçün 
direktorluğu qəbul etmək qurban vermək deməkdir, çünki elmi işimdən imtina etmək məcburiyyətində 
qalacağam, amma buna getməyə hazıram. Hər halda, əminəm ki, idarəetmə onu bacaran insana həvalə 
edilməlidir.  Tabz məni müdafiə edir, Qotlib də etsə, bunu onun xeyrinə işlədərdim. Ona geniş azadlıq 
verərdim!  
İnstitutda az və ya çox dərəcədə məlum idi ki, Kapitola  Holaberdin seçilməsinin tərəfdarıdır: "O, buranın 
alimləri arasında yeganə insandır ki, həm də centlmendir". Kapitola dəhliz boyu freqat  kimi üzürdü, 
onun izi ilə isə Holaberd "qayıqda"  ora-bura qaçırdı.  
Amma Holaberd ətrafına şəfəq saçsa da,  digər tərəfdə də Nikolas Yio məmnun sui-qəsdçi görkəmi ilə 
gəzirdi.  
Böyük zalda Qəyyumlar Şurasının direktor seçimi ilə bağlı yığışdığı gün bütün institut işçiləri qızdırmalı 
kimi ora-bura vurnuxurdular. Bir anın içində alimlər gimnaziya tələbələrinə çevrilmişdilər. Uzun və üzücü 
saatlar ərzində müzakirə getdi  – ya da belə demək mümkünsə, Qəyyumlar Şurasının üzvləri uzunçuluq 
etdilər. 
Saat dörddə Terri Uiket Martinə yanaşdı: 
– Qulaq as, Cılız, etibarlı mənbədən öyrənmişəm ki, Uinnemak tibb fakültəsinin dekanı Silva direktor 
seçilib. Bu sizin "bazar"dandır da? O necə adamdır? 
– O, çox mehriban, qoca… Oy, yox, yox! Onlar Qotliblə qanlıbıçaqdırlar. Aman Allah! Qotlib çıxıb 
gedəcək, mən də onunla birlikdə aradan çıxmalı olacağam. Özü də  işimin əməlli-başlı yoluna düşdüyü bir 
vaxtda… 
Saat beşdə qapılar açıldı, Maks Qotlib Qəyyumlar Şurasının nümayəndələri arasından təntənə ilə keçərək 
laboratoriyaya girdi. 
Xolaberdin cəsur danışığı eşidildi: 
– Şəxsən mən əlbəttə ki, heç zaman inzibati çabalamalara görə öz elmi işimdən əl çəkməzdim. 
Miss Perl Robins Uiketə məlumat verdi: 
– Bəli, bu həqiqətdir, Mak-Qerkin özü mənə dedi. Şura Qotlibi yeni direktor seçib. 
– Deməli, onlar eşşəkdirlər, – Terri Uiket özündən çıxdı, – o imtina edəcək, özü də necə! Bircə bunu 
görməzsiniz!  
Qəyyumlar çıxıb getdikdən sonra Martin və Terri Qotlibin laboratoriyasına cumdular. Qoca iş stolunun 
arxasında belini dikəldərək durmuşdu – onlar artıq uzun illər idi ki, Qotlibi belə görməmişdilər. 
– Bu doğrudur? Onlar sizin direktor olmağınızı istəyirlər? – Martin özünü ələ alıb güclə soruşa bildi. 
– Hə, onlar məndən xahiş edirlər. 
– Amma siz imtina edəcəksiniz, elədir? Onlara işinizi yarıda qoymalarına imkan verməyəcəksiniz?!  
– Yox, doğrusu… dedim ki, mənim əsl işim indiyə kimi necə getmişdirsə, elə də davam etməlidir… Onlar 
razılıq verdilər, mən hər cür xırda-para işləri yerinə yetirmək üçün müavin təyin edəcəyəm. Bilirsiniz… 
Düzdür, immunologiyama heç nə mane olmamalıdır, amma indi qarşımda daha böyük iş görmək 
imkanları açılır. Sizin hamınız üçün azad elmi institut yaratmaq imkanı, mənim balalarım. Arzusunda 
olduğum əsl tibbi məktəb ideyamı ələ salan bu Uinnemak axmaqları… indi onlar görərlər… Bilirsinizmi, 
direktor postu üçün rəqibim kim idi?... Bilirsiniz kim, Martin? Doktor Silva! Ha-ha-ha! 
Dəhlizə çıxanda Terri inildədi: 
– Requiescat in pace . 
 
3 
 
Qotlibin şərəfinə nə zamansa verilən yeganə ziyafətə təkcə tanınmış adamlar gəlməmişdilər, eyni 
zamanda, yüngül işlə məşğul olan və bütün ziyafətlərə baş çəkməyə adət etmiş insanlar da orada idilər, 
həmçinin Qotlibə pərəstiş edən tək-tük alimlər də...  
Yeni direktor Martinin müşayiəti ilə, qətiyyətsiz addımlarla irəliləyərək gecdən-gec gəlib çıxdı. O, natiqlər 
kürsüsünə yaxınlaşarkən qonaqlar hay-küylə ayağa qalxdılar. Qotlib onlara tərəf baxdı, danışmağa cəhd 
etdi, uzun əllərini irəli uzatdı, sanki, hamını bağrına basmaq istəyirdi və hönkürərək kresloya çökdü. 
Avropadan kabloqrammalar  gəlirdi, Tabzdan və dekan Silvadan şəxsən iştirak edə bilmədikləri üçün 
kədərləndiklərini bildirən atəşli məktublar vardı, kolleclərin rektorlarından teleqramlar alınmışdı… və 
bütün bunlar atəşli alqış sədaları altında ziyafətdə ucadan oxundu. 
Yalnız Kapitola şirin-şirin danışırdı: 
– Bizim hamımız sevimli doktor Tabzın yoxluğunu hiss edəcəyik. O elə mütərəqqi insan idi ki! Çəngəllə 
oynama, Ross! 
Beləcə, Maks Qotlib Mak-Qerk biologiya institutunun rəhbərliyini öz üzərinə götürdü və bir aydan sonra 
institutda əməlli-başlı tənəzzül dövrü başladı.  
 
4 
 
Qotlib işə gündə bir saat vaxt sərf etmək niyyətində idi. O epedimioloq, ionkersli çalışqan xristian və 
georginlərin pərəstişkarı olan doktor Aaron Şolteysi müavin təyin etdi. Qotlib Martinə izah etdi ki, 
Şolteys, əlbəttə, axmaqdır, amma o, yeganə adamdır ki, müəyyən elmi bacarıqlarla inzibati işin 
darıxdırıcılığını,  təmtərağını və kompromisini daşımaq qabiliyyətini özündə birləşdirib.    
Qotlibə çox güman, elə gəlirdi ki, başağrıdan məmurları  əvvəlki kimi lağa qoyaraq, bununla özünün 
məmura çevrildiyinə haqq qazandırır.  
Amma o, rəsmi işin öhdəsindən bir saat müddətində gələ bilmirdi. Çünki həddindən artıq çox iclaslar 
keçirilir, olduqca məşhur qonaqlar gəlir, imza üçün ona gətirilən kağızların sayı yetərincə olurdu. Onu 
xüsusi təşkil edilmiş naharlara sürüyüb aparırdılar, direktorun iştirakı tələb olunan uzun, mənasız səsli-
küylü səhər yeməklərində olmalı idi və bütün bu işgəncələrin zamanının dəqiqləşdirilməsi üçün uzun-
uzadı telefon danışıqları onun qiymətli saatlarını əlindən alırdı. Hər gün inzibati vəzifələr iki saata, üç 
saata, dörd saata qədər uzanırdı və o əsəbiləşirdi. Personalla, ya da maliyyə ilə bağlı yaranan 
çətinliklərdə özünü itirirdi… buna görə daha acıqlı və özbaşına olurdu. İnstitutda həmkarlar açıqdan-açığa 
bir-biri ilə dalaşırdılar. Tabz isə  onları bəzən nəvazişlə, bəzən isə təhdidlə, heç olmasa, üzdə 
əminəmanlığı qorumağa vadar edirdi. 
Qotlib bu yaxınlarda doktor A.de-Uitt Tabzın əyləşdiyi direktor kabinetində ətrafa lütfkarlıq saçmalı 
olduğu halda, pişik stol altında öz yastığına qısılan kimi laboratoriyasına və darısqal kabinetinə qısılıb 
qalırdı. Bir neçə dəfə o, ciddi bir görkəmlə direktor kabinetində oturmağa cəhd göstərmişdi, amma bu 
geniş və təmiz boşluqdan, bir də miss Robinsin ara vermədən çıqqıldayan çap maşınından qaçaraq 
proqressiv məziyyət deyil, tütün və köhnə kağız qoxusu verən mağarasına dürtülmüşdü. 
Hər bir elmi müəssisəyə olduğu kimi, Mak-Qerk institutuna da müalicə vasitələrini əldə etmək məqsədilə 
yüzlərlə fermer və feldşer qadınlar, Oklaxoma, ya da Oreqonadan gəlmək üçün qatara böyük pullar 
ödəmiş kənd qəssabları gəlirdilər. Onlar vərəm xəstəliyini müalicə edən  naqqa balığının yağını, 
xərçəngdən müalicəyə zəmanət verən arsenat mazları istəyirdilər... Bu insanlar sürtünməkdən dağılmış 
çamadanlarda əzilmiş ağ alt paltarlarının arasında gizlətdikləri məktublar və fotoşəkillərlə gəlirdilər; 
imkan düşən kimi çantalarına tərəf əyilir və böyük ümid içərisində pastorları tərəfindən yazılmış 
şəhadətnamələri çıxarırdılar. Onlar insanları sağaltmaq imkanı əldə etməyə çalışırdılar, şəxsən özləri 
üçün isə sadəcə cüzi miqdarda pul istəyirdilər – məsələn, qızlarını konservatoriyaya göndərmək üçün. Elə 
əminliklə, elə kədərlə and verirdilər ki, heç bir təlim keçmiş klerk  onların qarşısını kəsə bilmirdi. 
Və budur, onlar Qotlibin yanına – onun kabinetinə daxil ola bilirdilər. Qotlibin bu insanlara yazığı gəlirdi. 
Cüzi əmək haqqı üçün iş axtaran bu adamlar onun öz rəhmsizliyinə inamını əlindən alırdılar. Onlar elə 
zavallı cəsarətsizliklə yalvarırdılar ki, Qotlib vəd vermədən yaxasını qurtara bilmirdi, sonra isə öz-özünə 
etiraf edirdi ki, bir qədər qəddarlıq nümayiş etdirsəydi, bu heç də az rəhmsizlik olmazdı.      
Əvəzində lazımlı adamlarla o, kobud rəftar edirdi. 
Direktorluq Qotlibə immunitetin spesifikliyi ilə bağlı tədqiqatı haqda fikrə dalmağa imkan vermirdi, bu isə 
öz növbəsində onun vaxtını və əsəbini yeyirdi… Eyni zamanda da, tədqiqat işi ona institutun dağılmaması 
üçün kifayət qədər diqqət ayırmağa imkan vermirdi. Qotlib Şolteysə arxayın idi və bütün işləri onun 
ixtiyarına buraxmışdı. Şolteys isə onsuz da uğurlu direktorluq etdikdə şöhrətin Qotlibə qismət olacağını 
bildiyi üçün, öz elmi işini inkişaf etdirməyə üstünlük verirdi, işləri isə Perl Robinsin ixtiyarına buraxmışdı. 
Beləliklə, instituta, əslində, məlahətli və qısqanc Perl direktorluq edirdi. 
Bütün yer üzündə ondan daha diribaş və daha vicdansız direktor ola bilməzdi. Perl zövq  alırdı. O, 
hərarətlə və ciddiyyətlə Mak-Qerkin xidmətləri ilə bağlı danışır və onu sədaqətli olduğuna əmin edirdi; 
Riplton Holaberdi yaltaqcasına tərifləyirdi; Terri Uiketin kəskin ədavətinə qarşı çıxır, öz işi ilə bağlı 
material istədikdə onu sıxışdıraraq elə şəfqətlə cavab verirdi ki… İnstitut intriqalardan lap karusel kimi 
fırlanırdı. 
Yio Şolteyslə danışmırdı. Terri Holaberdə hədə qorxu gəlirdi ki, "bir gün onu necə lazımdırsa əzişdirəcək". 
Qotlib həmişə Martindən məsləhət istəyirdi, amma heç vaxt məsləhətlərə qulaq asmırdı. Ağıldan seyrək, 
amma fizikanı yaxşı bilən Caust Martin və Terrinin Qotlibə qarşı hiss etdiyi yüksək hörmət və məhəbbəti 
duymadığından, onun üzünə qarşı deyirdi ki, "yaramaz direktordur və yaxşı olardı çıxıb getsin". Yeri 
gəlmişkən, o, bu sözdən sonra işdən çıxarıldı və vecsiz biri ilə əvəz edildi.  
Maks Qotlib Martinlə söhbətlərinin birində "allahların zarafatı" haqqında danışmışdı. Bu zarafatların 
içərisində Martin üçün bundan daha qəddarı ola bilməzdi: onda bu qədər kin yaradan Tabz təxəyyüldən 
uzaq olsa da, lovğalıq və qayğıkeşliklə dolu yaxşı müdir idi, amma Qotlib istedadına baxmayraq gücsüz bir 
tirana çevrilmişdi. Məgər bu ağrılı  deyildimi? Beləliklə, həddindən artıq peşəkarlıqla idarə olunan, 
yüksək standartlara uyğunlaşdırılmış institut çox pis vəziyyətə salınmış və çox aşağı səviyyədə rəhbərliyi 
olan instituta çevrilmişdi. Və Martin – hələ bu yaxınlarda o, qəzəblə bunu inkar edə bilərdi – yatır və 
yuxuda görürdü ki, Tabz geri qayıdıb. 
İnstitutun vəziyyəti bundan daha artıq qəlizləşməsə də, hər halda, Qustav Sondeliusun gəlişindən bir az 
da pozuldu.  
Sondelius elə bu günlərdə yuxu xəstəliyini araşdırdığı Afrikadan qayıtmışdı və qonaqlar üçün nəzərdə 
tutulan laboratoriyaların birində hay-küylə özünə yer eləmişdi. 
Bir zamanlar oxuduğu məruzələrlə Martini Uitsilvaniyadan Nautilusa gətirən Qustav Sondelius – 
profilaktik tibbin əsgəri – indiyə qədər də onun qəhrəmanlar qalereyasında öz yerini qoruyub saxlayırdı. 
O, müəyyən mənada Qotlibin dərin fərasətinə, dekan Silvanın tükənməyən mehribanlığına, Terrinin 
inadcıl düzgünlüyünə malik idi – hərçənd ki onun ədəb qaydalarına olan nifrətindən uzaqdı… Amma 
bütün bunlardan savayı onda bütünlüklə özünə məxsus olan aşıb-daşan bir mənəvi gözəllik var idi. 
Düzdür, Sondelius Martini xatırlamırdı. Minneapolisdəki həmin axşamdan sonra bir çoxları ilə içki içmiş, 
mübahisə etmiş və gizli çaxır məclislərində olmuşdu. Amma, hər halda, ona xatırlamağa kömək etdilər… 
Beləcə bir həftə sonra Sondelius, Terri və Martin birlikdə gəzir, birlikdə nahar edir, ya da Erousmitlərin 
mənzilində yeni mövzuların və cinin  təsirindən xumarlanırdılar. 
Sondeliusun kətan rəngli gur saçları, demək olar ki, tamamilə ağarmışdı, amma pəhləvan çiyinləri kimi 
çiyinləri, enli alnı və dünyanı yoluxucu xəstəliklərdən qorumaq üçün ideyalarla aşıb-daşan beyni elə 
əvvəlki idi. Buna baxmayaraq, müəyyən ziyanverici şeylərdən – nə qədər ki onların zamanı keçməyib – 
həzz almağı özünə qadağan etmirdi. 
O, yuxu xəstəliyi haqqında məqaləni başa çatdırmağı, Nyu-Yorkda Tropik Tibb İnstitutu yaratmağı 
qarşısına məqsəd qoymuşdu. 
Sondelius Mak-Qerkin və Tabzın vasitəsilə özünə hami tapdığı varlı Minnigenin, vaxtlı-vaxtsız da Qotlibin 
zəhləsini tökürdü. 
O, Qotlibin qarşısında sitayiş edirdi və bu pərəstişini hər yerdə hay-həşirlə elan edirdi. Qotlib onun 
cəsurluğuna və merkantilizmə olan nifrətinə hörmət edirdi, amma Sondeliusun yanında olmasına 
dözmürdü. Sondelius öz həyatsevərliyi ilə onu qıcıqlandırırdı, öz komplimentləri, öymələri, öz yekəliyi ilə 
onu özündən çıxarırdı. Doğrudur, onların yaşı arasındakı fərq cəmi on bir il idi (əlli səkkiz altmış doqquza 
qarşı), bununla belə, Sondeliusun otuz yaş cavan və yarım əsr şən görünməsi Qotlibə toxunurdu.  
Sondelius bu ədavəti hiss edən zaman daha gurultulu və daha coşqun olmaqla onu aradan qaldırmağa 
çalışdı. Qotlibin doğum günündə ona yasəməni işləməsi olan albalı rəngli məxmərdən ev gödəkçəsi 
bağışladı və Qotlibin evinə qonaq getdiyi vaxt – bu isə tez-tez baş verirdi – qoca bu iyrənc şeyi geyinməli 
və Sondelius nərilti ilə o qədər də yaxşı olmayan şorbalar və o qədər də yaxşı olmayan musiqiçilər 
haqqında danışanda dodaqaltı donquldanaraq onun gözləri önündə oturmalı idi. Bununla belə, 
Sondeliusun bu görüşlərin xətrinə həddindən artıq dəbdəbəli qonaqlıqları qurban verdiyini Qotlib heç 
zaman bilmədi. 
Martin Sondeliusdan cəsarətli olmağı öyrənməyə çalışırdı. Bir vaxtlar Terridən fikrini bir yerə cəmləməyi 
öyrəndiyi kimi.  
İnstitutun ağlını itirdiyi bu günlər ərzində öz işi ilə məşğul olmaq istəyən adam üçün isə cəsarət və fikrini 
cəmləmək çox vacib idi. 
Martin  öz işi ilə məşğul idi. 
 
5 
 
Martin Qotliblə məsləhətləşərək, bu cür mikroblarla rabitənin təhlükəsi haqqında Leora ilə heç də asan 
olmayan söhbətə davam gətirərək, bubon taununa girişdi. Daha doğrusu, onun qarşısını almaq 
imkanlarına və faqın köməkliyi ilə müalicəsinə…  
Onun Sondeliusu taun epidemiyası ilə bağlı sorğu-suala tutduğunu eşidənlər şübhələnirdilər ki, Martin 
Qara Ölümü çox cəlbedici hesab edir. Onun dilini marçıldadaraq və nəvazişli sözlər deyərək qorxulu 
xəstəliyi arıq, ətiacı siçovullara necə peyvənd etdiyini görən hər kəs ağlını itirdiyini güman edə bilərdi. 
O, öyrəndi ki, faq yeyən siçovullar taun xəstəliyinə yoluxmurlar, faqla qidalandırıldıqdan sonra Bacillus 
pestis  onun daşıyıcıları olan siçovullarda yoxa çıxır. Əvəzində isə heyvanlar taundan həlak olmur, onun 
üçün sığınacaq rolu oynayır və onu yayırlar. Nəhayət, Martin aydınlaşdırdı ki, taunu müalicə edə bilər. O, 
Faktor İksin ilk günlərində olduğu kimi öz təcrübələri ilə bərk məşğul idi, özünü də elə həmin vaxtdakı 
kimi xoşbəxt və həyəcanlı hiss edirdi. Gecələr səhərə qədər işləyirdi… Lampanın işığında mikroskop 
üzərinə əyilərək tük kimi uzanmış taun basillərini şüşə damcıtökənlə tək-tək çəkib çıxarırdı. 
Heyvanlarla işləyəndə birələr vasitəsilə yoluxmamaq üçün rezin əlcəklər, hündür dəri çəkmələr, qollarına 
isə kəmərciklər taxırdı. Bu ehtiyat tədbirləri onu qürurlandırırdı, amma digər "mak-qerkçilər" üçün 
Martinin hərəkətlərində əlkimyaçıların magiyasından olan nəsə qəribə sirlər var idi. O, azacıq 
qəhrəmana, amma bundan daha artıq da zarafatların hədəfinə çevrilmişdi. Elmi işçilərin zarafatyana 
dedi-qodu etmək kimi zəhlətökən vərdişləri, kontorlarda olan qayğısız işbazlarda və kəndlərdəki 
zəhmətkeş qocalarda olduğundan heç də az deyil. Kimyaçılar və bioloqlar Martini "taun" adlandırır, onun 
laboratoriyasına getməkdən boyun qaçırır və özlərini elə aparırdılar ki, guya, onunla dəhlizdə 
qarşılaşmaqdan qorxurlar. 
Elmin dramına qapılaraq təcrübədən təcrübəyə sürətlə keçən Martin isə öz düşüncələrində yüksəklərə 
qalxır və görürdü ki, başqaları da onu ciddi qəbul etməyə başlayırlar.  
O, taun əleyhinə faqla bağlı ehtiyatlı bir məqalə çap etdirdi və məqalə bir çox elmi jurnallarda dərc 
olundu. Hətta qayğılardan başını itirməsinə baxmayaraq Qotlib belə məqaləni təriflədi, halbuki, bu arada 
o, Martinə böyük diqqət göstərməmişdi, heç kömək də etməmişdi. Bircə Terri Uiket laqeyd qaldı. O, 
Martinin öz-özlüyündə parlaq görünən işinə paxıllıq etmədiyini göstərmək üçün azacıq şövqlə danışdı, 
amma davamlı olaraq yeni eksperimentlə yanaşı, faqın təbiəti ilə bağlı tədqiqatını və fiziki kimya 
məşğələlərini aparıb-aparmadığını soruşdu.  
Sonra Martinin elə bir assistenti peyda oldu ki, beləsinə hələm-hələm rast gəlmək olmazdı. Bu, Qustav 
Sandelius idi.  
Tropik Tibb İnstitutu ideyası baş tutmamışdı. Sandelius ona qarşı soyumuşdu və indi yeni həyəcanlar 
axtarışında idi. O, öz əsrində çox fərqli epidemiyalar görmüşdü və tauna qarşı aşiqanə bir nifrət hiss 
edirdi. Sandelius Martinin nə ilə məşğul olduğunu başa düşdükdə, qızışdı: 
– Uca göylər! Siz, deyəsən, elə bir şey tapmısınız ki, İersini, Xavkini, hətta  kimi istəsəniz qatlayıb cibinizə 
qoya bilərsiniz. Ola bilsin, dünyanı taundn xilas edəcəksiniz… Bütün bu zavallı hinduları qurtaracaqsınız… 
milyonlarla həyat… İcazə verin sizinlə işləyim. 
Və budur, o Martinin köməkçisinə çevrilib – müftə, yorulmaq bilməyən, o qədər də bacarıqlı olmayan, 
amma bitib-tükənməyən gümrahlığı ilə dəyərli bir köməkçiyə. Elə Martin kimi o da düzgün həyat 
qaydasını sevmirdi. Prinsipi üzündən heç vaxt iki gün dalbadal eyni saatda nahar etməzdi və ehtiyac 
olmadan, sadəcə, öz kefindən gecəni səhərə kimi işləyərdi, dan yeri söküləndə isə şeir yazardı – həm də  
çox bərbad şeirlər. 
Martin bütün həyatı boyu tənha sərgərdan olmuşdu. Ola bilsin ki, o, Leoranın öz varlığını qəribə formada 
gözəçarpmaz etmək bacarığını sevmişdi. Ona görə də Sandeliusun səsli-küylü iştirakı, taun daşıyıcıları 
olan siçovullarla (Sandelius onlara heç bir nifrət hiss etmirdi, amma aşiqanə bir ehtirasla milyonlarla 
siçovulu tələyə romantik şəkildə cəlb edir və zəhərli qazla məhv edirdi) bağlı odlu-alovlu nitqləri nə qədər 
maraqlı olsa da, Martini qıcıqlandırırdı. Bnunla belə, söhbət vaxtı səsli-küylü olan Sandelius iş vaxtı 
dinməz-söyləməz ola bilirdi. O, Martin heyvanların plevrasına  inyeksiya etdikdə onları necə tutmaq 
lazım gəldiyini dəqiqliklə bilirdi. Taun basillərinin kulturalarını səpir, preperatçı gecə saat birdə evə çıxıb 
getdiyi zaman (Qarson Martini sevirdi və elmə hörmətlə yanaşırdı, amma altı saat yatmaq lazım gəldiyi 
ilə bağlı fikirə şərik idi və hərdənbir Harlamda arvadı və uşaqlarıyla görüşmək üçün getməli olurdu), 
sevinə-sevinə kolbaları və şprisləri sterilizə edir, yeni qurbanlar gətirmək üçün damdakı siçovul 
yetişdirmə məntəqəsinə qalxırdı. 
Sandeliusu Martinin bilicisindən onun köləsinə çevirən dəyişiklik elə xəlvəti baş verdi ki…  Nə o, nə də 
Martin bu çevrilişlə bağlı heç nə hiss etmədilər. Sandelius sensasiyaya duyduğu Pikkerbo sevgisinə 
baxmayaraq, üstünlük və şöhrət haqqında az narahat olurdu. Onlar bir-birindən papiros alır, ən bivaxt 
zamanlarda gecə qəlyanaltısında blinçiklərlə kofe içir və ölüm daşıyan cihazlarla birlikdə işləyirdilər. 
 
XXXI FƏSİL 
 
1 
 
Gün işığında görünməyən və gecə qaranlığında yuxulamayan bir şey Çindəki Yunnanyadan, bazarlardakı 
səs-küydən ayrılaraq sürünməyə başlamışdı... İməkləyərək sürünürdü, həm də uğursuz və sona 
yetməyən bir hərəkətlə; Himalaydan keçərək, bazarların hasarlanmış divarları boyunca addımlayaraq, 
səhradan adlayaraq, sarı isti çaylardan, Amerika missioner yardımçı stansiyasından ötərək sakitcə və 
əminliklə üzüaşağı sürünürdü. Onun keçdiyi yolda – hər yerdə taunun zəhərləyib öldürdüyü adamlar 
yıxılıb qalırdı… 
…Bombeydə yeni liman gözətçisi, qara dərili adam, bir kasa düyü yeyə-yeyə öz ailəsinə siçovulların yeni, 
qəribə vərdişləri haqqında danışırdı. 
Çirkab borularının sakinləri hər zaman elə cəld olublar ki… aradan çıxdı və artıq  yoxdur… Amma indi, 
sanki, hamısı quduzlaşıb. Onlar qarovulçudan çəkinməyərək anbarda meydançanın ortasına çıxır və elə 
tullanmağa başlayırlar ki (qarovulçu gülə-gülə inandırmağa çalışırdı), sanki, uçmaq istəyirlər. Sonra da elə 
oradaca ölü düşürlər. Dartışdırırsan, tərpənmirlər. 
Ölümünə az qalmış həmin bu adamın işlədiyi körpüdən buğda yüklü bir gəmi Marselə istiqamət alaraq 
aralandı. Bütün reys boyu bortda heç kəs xəstələnmədi. Marseldə paroxoda yan almamaq üçün heç bir 
səbəb yox idi. Montevideoya gedərkən o paroxodda xüsusi sensasiya doğuran heç bir şey baş vermədiyi 
üçün, (əgər superkarqo ilə ikinci köməkçi arasındakı mübahisə nəzərə alınmazsa) kapitan, tilov ipi 
yükünə əlavə olaraq kakao da götürmək üçün yola düşəcək "Pendaun Qəsri" gəmisinin yanında lövbər 
ata bilərdi.  
Sen-Hubertə yolda "Pendaun Qəsrin"də gəmi şagirdi, əslən Qoadan olan balaca oğlan, onun ardınca isə 
kayut-kompaniyanın stüartı xəstəlikdən öldülər. Bu xəstəliyi kapitan inflüensa adlandırdı. Amma 
gəmidəkiləri hər şeydən daha çox küll halında meydana çıxan siçovullar heyrətləndirirdi. Ağac kimi bir 
qidadan razı qalmayan siçovullar ərzaq olan anbara soxulur, sonra şkansa   dırmaşır və məlum olmayan 
səbəblər üzündən açıq göyərtədə gəbərirdilər. Gəbərməmişdən əvvəl isə gülməli şəkildə rəqs edirdilər, 
sonra cəng olmuş və pırtlaşmış vəziyyətdə şpiqatda  atılıb qalırdılar. 
"Pendauns Qəsri" beləcə Sen-Hubert adasının baş şəhəri və limanı olan Blekuoterə gəlib çatdı. 
Cənub-Qərbi Hindistanda bu, balaca bir adacıqdır, amma onun köməyi ilə yüz minlərlə əhali dolanırdı: 
ingilislər, plantasiyaçı və kontorçular, hindu qazmaçı fəhlələr, zəncilər,  şəkər plantasiyalarında fəhlələr, 
çinli tacirlər. Onun qumlarında və dağ yüksəkliklərində tarix nəfəs alırdı. Burada bir zamanlar piratlar öz 
gəmilərini gizlədirdilər, Markiz Uismberi də ağlını itirdiyi zamanlarda burada saatsazlıqla məşğul olub. O, 
öz kölələrinə bütün şəkər qamışlıqlarını yandırmağı əmr etmişdi. 
Yaraşıqlı kəndli Qaston Lopo xanım de Merlemonu bura qaçırtmışdı və onunla birlikdə məhz burada 
kübar həyatı sürmüşdü. Sonra isə belə oldu ki, tez-tez çubuqla döydüyü kölələr bir gün o, saqqalını 
qırxan zaman yanına gəldilər və… elə o saat sabun köpüyü əcaib qırmızı rəngə boyandı. 
Bizim günlərdə Sent-Hubert başdan-başa şəkər qamışları və "ford"lar, apelsinlər, çinarlar, kakaonun sarı-
qırmızı qabığı, bananlar və kauçuk ağacları, bambuk cəngəlliyi və eriodendron kökləri arasındakı çuxurları 
paltar yumaq üçün istifadə edən qara dərili paltaryuyan qadınlar, bir də rütubətli bürkü, əzəmətli 
palmalar, vadiləri öz  tünd qırmızı rəngi ilə bürüyən solmaz çiçəkləri deməkdir. Hazırda bu gözəllik turist 
sıxıntısı və şəkər qamışının qiymətləri ilə bərabər amansız günəş şüaları altında alışıb-yanırdı. 
Blekuoter bürkülü bir şəhərdir və dəmir damlı palçıq evlərdən ibarətdir. Küçələr qızılbalıq əti kimi 
qıpqırmızı şaron qızılgülləri və eyvanlı, öz qaranlıq dərinliklərini düz boğanaq küçəyə açan dükanlarla 
bəzənib. Şəhərin bir ucu limana dirənir, o biri isə bataqlığa. Amma şəhərin arxasında Penrit dağları ucalır 
və onun bərəkətli, palmalardan tac qoyulmuş yüksəkliklərində qubernatorun evi görünür. Bu ev, sanki, 
uzaqlardan süzən yelkənlərə baxır. 
Burada – ağır tərpənən süstlükdə Sent-Hubertin qubernatoru, zat-aliləri, polkovnik, cənab Robert 
Ferlemb yaşayır. 
Cənab Robert Ferlemb çox yaxşı oğlan idi, süfrə başında lətifələr söyləyər, adi günlərdə siqaret çəkməzdi. 
Amma çox pis qubernator idi. Vəzifə pilləsində ondan sonrakı yerdə arıq, çalışqan,  təkəbbürlü despot, 
Sent-Svitinə gedən yolda minlərlə akr şəkər qamışı plantasiyasının sahibi, hörmətli Sesil Erik Corc Tviford 
dururdu.  Zat aliləri haqqında Tviford bir dəfə "maymaq və axmaq" sözlərini demişdi, onun söylədiyi bu 
cür fikirlər Ferlembə gözlənildiyindən də tez çatdırıldı. Bu azmış kimi, onu qəti olaraq cana gətirmək üçün 
deputatlar palatasını, Sent-Hubertin qanunvericilik orqanını Kelletlə – Qırmızı Ayaqla Corc Uilyam 
Vertigen arasındakı ədavət də parçalayırdı.  
Sent-Hubertə iki yüz il əvvəl qanunla təfsir edilərək qul kimi gəlmiş şotland-irland əsilli kasıb ağların 
tayfalarını burada "qırmızıayaqlılar" adlandırırdılar. Əksəriyyəti indiyə kimi ya balıqçılıq edir, ya da 
plantasiyalarda nəzarətçi işləyirdilər. Amma onlardan biri, hirsli, simic və yorulmaq bilməyən Kellet 
kuryer oğlandan paroxod agentliyinin sahibinə qədər böyümüşdü. Onun bu vaxtlarında belə, atası hələ 
də Karib burnunun dayaz yerlərdə balıq üçün tor atırdı. Kellet deputatlar palatasının bəlası idi, pula 
qənaət olunmasına nəzarət edirdi, xüsusilə də öz sənət yoldaşının – Corc Uilyam Vertigenin qanını 
qaralda biləcəyi yerlərdə... 
Bəzən "qoca Co Uim" və "Buz Evinin Kralı" adlandırılan Corc Uilyam "dağıdıcı bar" deyilən baptist 
ibadətgahının qara məhləsində anadan olmuşdu. Sent-Hubertdə ən böyük mağaza olan "Mavi Bazar" 
ona məxsus idi. Venesuelaya kontrabanda tütün  gətirirdi. Həmçinin başdan–ayağa kimi mahnılar, 
diqqətsizlik və romla, bir də Kellet və Qırmızıayaq kimi rəqəmlərlə, paxıllıq  və ədəb qaydaları ilə dolu idi.  
Budur, Kellet və Corc  Uilyam palatanı parçalaya bildilər. Hörmətli insanlar üçün onların ikisindən 
hansının daha çox ləyaqətli olması müzakirə mövzusu deyildi: Kellet ədalətli və ciddi, xoşxasiyyət, 
ailəcanlı idi, cəmiyyət arasında yüksəlişi gəncləri ruhlandırırdı. Corc Uilyam isə oyunçu, kontrabandaçı, 
fırıldaqçı, brak çitlərin alverçisi idi. Yeganə xoş xasiyyəti həddindən artıq ucuz təsir bağışlayan safqəlbliliyi 
idi. 
Kellet qənaət  sahəsində öz ilk uğurunu Sent-Hubert siçovul ovçusunun yanında rəsmi vəzifə tutan, 
qaraqabaq londonlu qoboyçalanı işdən azad etdirməsi ilə qazandı.  
Rütubətdən çürümələr və cənab Robert Ferlemblə Corc Uilyam Vertigenin şəxsi söhbətləri göstərdi ki, 
siçovullar ərzağı məhv edirlər və xəstəlikləri yaya bilərlər, buna görə də zat-aliləri bill  üzərinə öz 
vetosunu qoymalıdır.  Cənab Robert həyəcanlanırdı. O, baş hərbi həkimi – doktor R.E.İnçkep Consu öz 
yanına çağırdı (bu adam özünün doktor deyil, cənab adlandırılmasına üstünlük verirdi). 
Doktor İnçkep Cons arıq, hündür, narahat, gənc və iradəsiz adam idi. "Evdən" cəmi iki il əvvəl gəlmişdi və 
vətənə, Serridə tennis meydançasını təşkil edən vətənin bir guşəsinə olan meyli çəkirdi. Doktor cənab 
Robertə izah etdi ki, siçovullar və onların dəyişməyən yol yoldaşları – birələr, doğrudan da, yoluxucu 
xəstəlik yayırlar: taun, infeksion sarılıq, sodoka və təxminə görə cüzam xəstəliyini. Sent-Hubertdə bu 
xəstəliklər yoxdur və deməli, ola da bilməz. İngilis olmayan yerli əhalinin qaçılmaz bəlası – cüzam isə 
istisna təşkil edirdi. Əslində, – İnçkep Cons əlavə etdi, – Sent-Hubert yalnız malyariyanı, dengeni və 
hamıya üstün gələn çox şiddətli sıxıntını tanıyır, belə ki, Kellet və digər qırmızıayaqlar taundan və 
sodokadan ölmək istəyirlrsə, nəzakətli insanlar onlara mane olmamalıdırlar. 
Beləliklə, Sent-Hubert palatası deputatlarının və qubernator həzrətlərinin suveren hakimiyyəti ilə ingilis-
siçovultutana, onun gənc köməkçisi – qara dərili məzəli oğlana öz mövcudluğuna son qoymaq əmri 
verildi. Siçovultutan sürücüyə çevrildi. O, Barbadosdan Trinidada gedərkən Sent-Hubertə baş çəkən 
kanadalı və afrikalı turistləri öz qırıq-salxaq maşını üçün daha az çətinliklər törədən dağ yolları ilə gəzdirir 
və onlara yerli flora ilə bağlı yalan məlumatlar verirdi. Siçovultutanın köməkçisi ən hörmətli 
kontrabandaçı və veslian  oxuyanlarının regenti   idi. Siçovullar isə firavan, gen-bol yaşayırdılar və hər bir 
dişi siçovul ildə iki yüzə qədər nəsil artırırdı. 
Gündüzlər nadir hallarda gözə dəyirdilər. Kellet Qırmızıayaq "Siçovullar çoxalmırlar, onları pişiklər məhv 
edir", – deyirdi. Amma axşam düşən kimi anbarlarda ortaya çıxır və dəniz kənarındakı şxundan kənara və 
şxuna   adlayaraq ora-bura qaçışırdılar. Bir qədər sonra cəsarətlənərək hətta adanın dərinliklərinə 
getməyə başladılar və öz birələrini Karib kəndi ətrafında sürü ilə yaşayan dələlərə pay verdilər.  
Siçovultutanın işdən çıxarılmasından yarım il keçəndən sonra – artıq "Pendaun Qəsri" Montovideoya 
gəlmişdi və Məşvərətçilər Dalğaqıranına yan almışdı – körpüdən on minlərlə parıldayan göz onu böyük 
maraqla təqib edirdi.  
Müəyyən edilmiş qaydaya əsasən – bu heç də "inflüensiya"nın öldürdüyü iki nəfərlə bağlı deyildi – 
"Pendaun Qəsri"nin komandası siçovullardan qorunmaq üçün şvartovları  sipərlərlə hasarladılar. Amma 
gecə taxma körpünü qaldırmadılar və gah bu, gah da başqa siçovullar Bleukoterdə olan qohumlarının 
yanına möhkəm lövhələrdən daha yağlı yemək axtarmağa yollandılar. "Pendaun Qəsri" rahatca öz 
doğma sahillərinə yola düşdü, tezliklə baş həkim İnçkep Cons Evonmautdan göndərilən kabloqramma ilə 
xəbərdar edildi ki, gəmi saxlanılıb, bortunda daha bir neçə nəfər ölüb. Məlum oldu ki, onlar taundan 
ölüblər… 
Qısa kabloqrammada, sanki, bu söz alovlu hərflərlə yazılmışdı. 
Kabloqramma alınmamışdan iki gün əvvəl isə bir blekuoterli malyükləyən fəhləni naməlum xəstəlik 
öldürmüşdü: sayıqlaması, bubonları   olan iyrənc bir xəstəlik… İnçkep Cons dedi ki, bu, taun ola bilməz, 
çünki Sent-Hubertdə heç zaman taun olmayıb. Onun həmkarı Stoks da etiraz etdi ki, "xeyr, necə yəni bu  
taun ola bilməz, şübhəsiz ki, taundur". 
damarları görünən, qaraqabaq Doktor Stoks Sent-Svitinsdən gəlmə həkim idi. O təhkim edildiyi Sent-
Svitins kəndində oturmur, İnçkep Consu təngə gətirərək, bütün ada boyu dolaşırdı. Cənab Floks tibb 
fakültəsini Edinburqda bitirmiş, Cənubi Afrikada xidmət etmiş, tropik malyariyasına, vəbasına və bir çox 
başqa xəstəliklərə yoluxmuşdu. Sent-Hubertə isə yalnız yenidən qırmızı qan hüceyrələri toplamaq və 
zavallı İnçkep Consa rahatlıq verməmək üçün gəlmişdi. Həddindən artıq ləyaqətsiz adam idi! O, İnçkep 
Consa tennisdə iyrənc və idmançıya yaraşmayan ötürmələrin köməkliyi ilə qalib gəlirdi – belə bir 
ötürməni yalnız və yalnız amerikalıdan gözləmək olardı.  
Bu Stoks, bu kobud, bu darıxdırıcılıq mücəssəməsi özünü bakterioloq hesab edirdi. Məgər bu həyasızlıq 
deyilmi ki, hansısa bir doktorcuq dokları   fırlanır, siçovulları tutur, sonra isə kürən, qırmızısifətli, arıq, 
xoşagəlməz görkəmi ilə sizdən yapışır və sübut etməyə çalışır ki, siçovullar tauna yoluxublar. 
– Mənim əzizim, siçovullarda həmişə müəyyən sayda taun basilləri mövcud olur, – İnçkep Cons yumşaq 
tonla, amma təkəbbürlə dedi. 
Yükvuran fəhlə vəfat edəndə Stoks qəzəblə Sent-Hubertdə taunun peyda olması ilə bağlı rəsmi təsdiq 
tələb etməyə başladı. 
– Bu, doğrudan da, taun olubsa belə, o hələ müəyyən edilməyib, – İnçkep Cons yenə də etiraz etdi, – səs-
küy qaldırmaq və çaxnaşma yaratmaq üçün əsas yoxdur. Bu, yeganə hadisə idi. Yeniləri olmayacaq. 
Amma yeniləri peyda olmağa başladı. Bir həftə ərzində limanda çalışan fəhlələrdən daha üçü və Karib 
burnunda bir balıqçı xəstəlikdən öldü. O zaman hətta İnçkep Cons belə bu adamlardakı xəstəliyin 
Mensonun "Tropik xəstəliklər"də təsvir etdiyi taunla oxşar olduğunu etiraf etməli oldu – "prodromal 
mərhələdə xarakterik depressiya, yeməkdən imtina, ətraflarda ağrı", sonra istilik, başgicəllənmə, dolaşıq 
baxış, çuxura düşmüş və qan yığılmış gözlər, qasıqda bubon. Gözəlliyi olmayan bir xəstəlik!  
Bu hadisədən sonra İnçkep Cons öz söhbətcilliyini, seyrə çıxmağa olan marağını itirdi və demək olar ki, 
Stoks qədər qaraqabaq oldu. Amma adam arasında hələ də ümid bəslədiyini deyir, hələ də inkar edirdi… 
Sent-Hubert isə bilmirdi… Xəbərsiz idi… 
 
2 
 
İçməyi və xəyala dalmağı sevənlər üçün  həddindən artıq darıxdırıcı və boğanaq olan Blekuoter şəhərində 
ən xoşagələn yer  "Buz Ev" lövhəsi olan bar-restoran idi. 
O, ikinci mərtəbədə yerləşirdi – Kellet Paroxod Agentliyinin və guya, Oksford Universitetini bitirmiş bir 
çinlinin dükanının üstündə. Həmin bu çinli oymalı tısbağa qını və ovçuların başı üstündə gəzdirdikləri 
trofeyə  bənzəyən hindqozu ilə alver edirdi.  
Müştərilərin aşağıda eşələnən dilənçi hindulara, oyun çıxaran və xəyal kimi görünən ingilis uşaqlarına 
tamaşa edə-edə səhər yeməyi yedikləri eyvan istisna olmaqla, "Buz Ev" bütünlüklə mürgülü alaqaranlığa 
dalmışdı.  Bu alaqaranlıqda yalnız və yalnız mavritan şəbəkələrini, ağ divarların yüngül qızıl suyuna 
çəkilmiş naxışlarını, çox böyük qırmızı piştaxtanı və mərmər stolları dumanlı şəkildə görə bilərdiniz. 
Burada kokteyl saatlarında bütün yurdsuz-yuvasızlar, öz ictimai vəziyyətinə görə Sent-Hubertin Devonşir 
klubuna yol tapa bilməyən ağdərili hökmdarları yığışırdılar: paroxod agentliklərinin klerklərinə, əsli-
nəcabəti olmayan tacirlərə, İnçkep Consun katiblərinə, Venesuaelaya kontrabanda çatdırılması ilə 
məşğul olan italyanlara və portuqallara da burada rast gələ bilərdiniz.  
Yalnız rom svizli içdikdə (bu ağzıqamaşdıran və tünd qatışıq yalnız "Buz Ev"dən olan zənci ofisiant 
hazırladıqda  mükəmməl alınırdı) sürgündə olanlar sakitləşirdilər. Sonra svizldən ikinci stəkan sifariş verir 
və yenidən xəyallara qapılırdılar. Bu xəyallarda yaşadıqları əminliyi başqa heç yerdə hiss etmirdilər. 
Əminlik isə bu idi: bir il sonra evlərinə yollanacaqlar. Bəli, özlərinə gələcək, sübhün sərin saatında hər 
gün gimnastika edəcək, içməyin daşını atacaq, güc toplayacaq, uğur qazanaraq  evlərinə gedəcəklər… 
Tənbəlliyin əldən saldığı bu xəyalpərəstlər! "Buz Ev"in alaqaranlığında onlar Pikadilli, ya da Kvebekin 
yüksəklikləri haqqında fikirləşəndə, İndiana, ya da Kataloniya haqqında, kəndlərdə olan Lankaşir 
başmaqları haqqında düşünəndə gözləri yaşla dolurdu… Onlardan heç biri heç vaxt evlərinə 
qayıtmırdılar. Amma bu ləzzət saatı hər dəfə "Buz Ev"də svizl stəkanı ilə yaşanırdı. Bu o vaxta kimi davam 
edirdi ki,  onlardan hansısa dünyasını dəyişirdi və elə özü kimi heç bir şeyə yaramayan insanlar 
tərəfindən tabuta qoyularaq qəbiristana yola salınırdı. Yol boyunca onun kimilər bir-birlərinə 
pıçıldayırdılar ki, mütləq öz evlərinə qayıdacaqlar. 
 "Buz Ev"də heç kimdə etiraz doğurmayan Corc Uilyam Vertigen hökmdarlıq edirdi – "Mavi Bazar"ın 
sahibi. Kök, qırmızıyanaq bu adam ingilislərin elə nəslinə mənsub idi ki, onlara Midlentdə tez-tez rast 
gəlinirdi. Onların hər biri ya qızğın nonkonmorfist, ya da qatı alkoqol düşkünü olurlar. Corc Uilyam 
nonkonmorfist deyildi. Hər gün saat beşdən yeddiyə kimi piştaxtaya söykənərək dayanırdı, heç zaman 
sərxoşluq etməzdi , amma tam ayıq da olmazdı. Həmişə üzündən mərhəmət yağardı və musiqini çox 
sevirdi. Adada yalnız evə getmək istəmirdi, çünki "Buz"dan başqa hansısa bir evinin olduğunu 
xatırlamırdı da. 
Adada taundan ölmüş bir adamın mövcudluğu haqqında dedi-qodu yayılanda Corc Uilyam öz 
məhəlləsində elan etdi: "Bu doğru deyil, belə olarsa, Kellet Qırmızıayaq yaxşı dərs almış olardı. Amma 
hamıya məlumdur ki, Qərbi Hindistanın iqlimində taun mümkün deyil". 
Elə bu sözlə də təşvişə düşmüş məhəllə sakitləşdi.  
Üçüncü günün axşamı "Buz Ev"də söz gəzdi ki, Corc Uilyam Vertigen ölüb. 
Nə Devonşir klubunda, nə "Buz Ev"də, nə də işdən sonra zəncilərin toplaşdığı və ləpədöyənin uğultusu 
altında ağacların xışıldadığı parkda heç kim bu haqda danışmağa cürət etmədi. Hamı ölüm haqqında 
eşitmək istəməsə də, birinin, başqasının, üçüncünün ölümündən xəbər tuturdu. Heç kim hətta köhnə 
dostunun belə əlini sıxmağa cürət etmirdi, hamı bir-birindən qaçırdı, bircə siçovullar sədaqətli sakinlər 
kimi öz məskənlərini tərk etmirdilər. Adada Qorxu gəzirdi. Bu qara qatil daha dəhşətli idi. Hətta bacısı 
Taundan belə. 
Hər halda, karantin olmadı, həmçinin rəsmi şəkildə taun xəstəliyinin varlığı da elan edilmədi. İnçkep Cons 
həddindən artıq böyük yığıncaqlardan qaçmağı məsləhət görən cəsarətsiz müraciətnamələr nəşr etdirdi 
və Londona profilaktik Xavkin peyvəndi ilə bağlı tələb göndərdi. Amma cənab Robert  Ferlemb fəlakəti 
dandı: 
– Düzdür, yalnız təkəmseyrək ölüm halları olur. Amma düşünürəm ki, hər şey arxada qalıb. Stoks Karib 
kəndini yandırmağı təklif edir, yalnız o əsasla ki, orada bir neçə adam ölüb. Axı bu vəhşilikdir! Mənə 
xəbər veriblər ki, biz karantin tətbiq etsək, tacirlər hakimiyyətə qarşı ən qəti addımlar atacaqlar. Karantin 
– eksport və turistlərə xidmət edən müəssisələr üçün məhv olmaq deməkdir!  
Amma Sent-Svitindən olan Stoks gizlicə Maks Qotlibə, Mak-Qerk İnstitutunun direktoruna məktub yazdı. 
Məktubda baş qaldıran taunun tezliklə bütün Qərbi Hindistanı cənginə alacağı bildirilirdi. Məktubda 
soruşulurdu: doktor Qotlib nəsə edə bilməzmi? 
 
XXXII FƏSİL 
 
1 
 
Qotlibin qəmli ürəyində, ola bilsin ki, bəşəriyyətin iztirabına qarşı iblisanə bir laqeydlik, ilahi mərhəmətə 
nifrət hissi yuva salmışdı. Ola bilsin ki, bu ürəkdə onun elmini ancaq və ancaq reklam kimi dəyərləndirən 
həkimlərə qarşı kin də gizlənmişdi. Amma o da bəlli idi ki, bu ürəkdə dahinin dumanlı, ehtiraslı və heç nə 
qarşısında dayanmaq bilməyən yalqız qalmaq tələbatı da vardı. Bir şey şübhəsizdir: bütün ömrünü 
insanlığın xəstəliklərə qarşı immunizasiya edilməsi metodlarının öyrənilməsinə sərf edən Qotlib bu 
metodların təcrübədə reallaşdırılması ilə az maraqlanırdı. O, nağıldangəlmə rəssama bənzəyirdi. Elə bir 
rəssama ki, cəmiyyətin zövqlərinə nifrət etdiyi üçün ölməmişdən əvvəl bütün yaradıcılıq nümunələrini 
məhv edib – təki qara camaat onları öz bayağı, istehzalı baxışları ilə  murdarlamasın. 
Taunun Sent-Hubertdə addımlamasını, sabah Barbadosa, Virginya adalarına… Nyu-Yorka atıla biləcəyi ilə 
bağlı məlumatı Qotlib təkcə Stoksun məktubundan öyrənməmişdi. Ross Mak-Qerk yeni eranın 
imperatoru idi və bu imperatora keçmiş zamanların guşənişin hakimindən daha yaxşı xidmət 
göstərirdilər. Onun gəmilərinin kapitanları yüzlərlə limana baş çəkirdi, dəmiryolları cəngəlliklərə qədər 
gedib çıxır, müxbirləri gizlincə Kolumbiyada seçki kampaniyasının necə getdiyini, Kubada şəkər qamışı 
necə boy atdığını, öz bunqalosunun eyvanında cənab Robert Ferlemb doktor R.E.İnçkep Consa nə 
dediyini ona xəbər verdilər. Ross Mak-Qerk, onun ardınca isə Maks Qotlib  "Buz Ev"in daimi 
sakinlərindən daha yaxşı bilirdilər ki, Sent-Hubertdə taun başlayıb. 
Bununla belə, anticismlərin naməlum kimyəvi strukturları haqqında düşüncələrə qərq olmuş, Perl 
Robinsdə karandaşların kifayət qədər olub-olmaması ilə bağlı qayğılarla yüklənmiş, yaxud doktor 
Holaberdə bu gün səhər Latviya elmi nümayəndə heyətini qəbul etməyi tapşıracağını düşünən Qotlib 
yerindən tərpənmədi.  
Onu suallarla təngə gətirirdilər: səhiyyə müəssisəsində xidmət edən şəxslər, Konqresin üzvü olan hansısa 
doktor Almus Pikkerbo, guya, Vaşinqtonlu mötəbər Sima olan Qustav Sandelius və hansısa Martin 
Erousmit… Onlar Qotlibin daşlaşmış laqeydliyini tam mənada yerindən tərpədə bilmirdilər.  
Söz-söhbət gəzirdi ki, Mak-Qerk İnstitutundan Erousmit taunun kökünü kəsə biləcək vasitə tapıb. Qotlib 
bəlağətli məktublar alırdı. "Doğrudanmı, əlinizdə xilasedici vasitəni tutaraq kənarda dayana və minlərlə 
zavallının Sent-Hubertdə ölməsini laqeydliklə seyr edə bilirsiniz? Doğrudanmı, qorxulu taunun qərb 
yarımkürəsində özünə yer eləməsinə imkan verəcəksiniz? Bu ki daha dəhşətlidir! Sevimli alim, bizim elmi 
arzularımızı bir kənara qoyaraq hərəkətə keçməyin zamanı yetişib!" 
Nəhayət, Ross Mak-Qerk ləzzətli bifşteksdən sonra kifayət qədər açıq şəkildə dedi ki, institutun dünyəvi 
şöhrət qazanmaq imkanı var və mütləq bu imkandan istifadə edilməlidir. 
Məlum olmadı, cəmiyyətin xeyrinə canyandıranların tələbi altında məğlub olan Mak-Qerkin təkidi iləmi, 
yoxsa Qotlibin təxəyyülü ona uzaq şəkər plantasiyalarındakı zəncilərin əzablarını təsvir etməyə yetdiyi 
üçünmü, hər halda, Martini yanına çağırdı və dedi: 
– Deyilənlərə görə, Mancuriyada ciyər taunu və Sent-Hubertdə – Qərbi Hindistanda bubon taunu 
meydan sulayır. Əgər, Martin, arxayın ola bilsəydim ki, siz faqı yalnız xəstələrin yarısına tətbiq 
edəcəksiniz, qalan yarısını isə normal  qulluq şəraitində,  amma faqsız saxlayacaqsınız… Yalnız bu zaman 
faqın dəyəri haqqında tamamilə sınanılmış məlumatlar əldə edə bilərsiniz. Necə ki biz sarı qızdırmanın 
ağcaqanadlar vasitəsilə yayıldığı haqda məlumatı əldə etdik… Buna söz versəydiniz, sizi Sent-Hubertə 
yollayardım. Nə deyirsiniz? 
Martin Jak Lyobun adına and içdi ki, təcrübənin şərtlərinə əməl edəcək. Peyvənd edilmiş pasientlərlə 
peyvənd edilməmiş pasientləri müqayisə edərək faqın dəyərini müəyyənləşdirəcək; və bəlkə də, tauna 
həmişəlik son qoyacaq. O, Qotlibi əmin etdi ki, istənilən şəraitdə sərt olacaq və  güzəştə getməyəcək. 
– Biz Sandeliusu da cəlb edərik, – Qotlib dedi, – o, qəzetlərdə səs-küy qaldıracaq və bizə şöhrət gətirəcək. 
Mənə söyləyiblər ki, direktor belə şeylərin də qayğısına qalmalıdır. 
Sandelius nəinki razılaşdı, hətta tələb etdi. 
Martin hələ heç vaxt yad ölkələrdə olmamışdı. Bir zamanlar ofisiant işləyərək tətilini keçirdiyi Kanadanı 
çıxmaq şərtilə… Ora da ona yad görünməmişdi. Təsəvvür edə bilmirdi ki, həqiqətən də, palmaların, 
qəhvə rəngli insanların və bürkülü milad axşamlarının vətəninə yola düşür. Sandelius kətan kostyumlar 
sifariş verib, yeni probka papaq axtara-axtara bütün şəhəri alt-üst etdiyi vaxt Martin səylə taun əleyhinə 
faq ehtiyatı hazırlayırdı: balaca ampulalarda yüz litr faq! Özünü adi Martin Erousmit kimi hiss edirdi, 
amma dərk edirdi ki, hakimiyyət dairələri onunla hesablaşırlar. 
Qəyyumlar Şurası Martinlə və Sandeliusla birlikdə iş planını müzakirə etmək üçün məxsusi olaraq yığışdı. 
Bu iclasın xətrinə Uilminqton Universitetinin rektoru Uilminqtonun keçmiş tələbəsi olan bir milyonçuyla 
çox şey vəd edən görüşdən imtina etdi, Ross Mak-Qerk qolfdan vaz keçdi, üç professordan biri isə 
təyyarə ilə gəldi. Martin çağırışa birbaşa laboratoriyadan getdi. Əzik-üzük, yumşaq yaxalıqlı, hələ gənc 
olan bu adam (beynində erlenmeyer kolbaları, infuzor  torpaq, steril filtrlər uğum-uğum uğuldayırdı) 
məmur əyləncələrinin adamları ilə üzbəüz dayandı və əmin oldu ki, artıq sıraviliyin böyük kölgəsi  
üzərində deyil. Onun timsalında rəhbər adam görürlər və ondan təkcə möcüzə gözləmirlər. Martin 
bundan sonra necə mühüm və yetişkən olduğunu, möcüzə yaratmağı necə yaxşı bacardığını 
göstərməlidir.  
Əvvəlcə Ali Məhkəmədə əyləşibmiş kimi "Səma imperiya"sının estradasında, stol arxasında oturmuş beş 
qəyyumun eynəkli ciddiliyi önündə özünü itirdi. Qotlib bir qədər uzaqda oturmuşdu, o, da vüqarlı və 
zəhmli görünməyə çalışırdı. Amma sevincli və səsli-küylü Sandelius zala daxil olanda Martin öz 
cəsarətsizliyini unutdu, hətta ictimai səhiyyə sahəsində keçmiş müəllimini heç saymadı da.  
Sandelius Sent-Hubertdə bütün gəmiriciləri məhv etmək, ciddi karantinə nail olmaq, İersin zərdabından, 
Xavkinin profilaktik vaksinindən istifadə etmək və dərhal bütün əhaliyə Martinin tapdığı faqı – hamısına 
bir nəfər kimi – yeritmək istəyirdi. 
Martin etiraz etməyə başladı. İndi o lap Qotlib kimi danışırdı. 
"Mən bilirəm ki, – az qala, sözlərini onların sifətinə çırpırdı, – humanizm hissi zavallı əzabkeşlərdən 
eksperiment obyekti kimi istifadə etməyə qadağa qoyur, amma kontrol vacibdir, xəstələrin müəyyən 
hissəsini faqla müalicəsiz qoymaq lazımdır, öz təcrübəmi müxtəlif vasitələrin istifadəsi ilə korlayaramsa, 
lənətə gəlim. Həm də qəyyumların qarşısında lənətə gəlim… Çünki sonra müəyyən etmək  mümkün 
olmayacaq ki, sağalma İersin zərdabı, Xavkin vaksini, yoxsa faq, ya da tamamilə başqa bir şeyin 
nəticəsində baş verib".  
Qəyyumlar onun planını bəyəndilər. Onlar, əlbəttə, bəşəriyyəti xilas etmək istəyirdilər, amma bunun 
Mak-Qerk İnstitutunun nümayəndəsi tərəfindən həyata keçirilməsi daha yaxşı olardı, nəinki İersin, ya da 
Xavkinin və ya bu əcnəbi Sandeliusun! 
Qərara gəldilər ki, Sent-Hubertdə taunun çox toxunmadığı rayon tapmaq mümkün olarsa, Martin, orada 
təcrübə keçirməyə çalışar – əhalinin yarısına faq vurar, yarısını isə faqsız qoyar. Güclü yoluxmuş 
rayonlarda isə faqı başdan-başa hamıya vura bilər,  epidemiya kəskin halda zəifləyərsə, bu, əlavə sübut 
rolunu oynayacaq. 
Sent-Hubertin rəhbərliyi (hər halda, onlar yardım istəməmişdilər) Martinə öz təcrübəsini keçirmək, 
Sandeliusa isə polis səlahiyyəti vermək üçün razılaşacaqdımı – bunu qəyyumlar bilmirdilər. Baş həkim, 
hansısa İnçkep Cons onların kabloqrammına belə cavab vermişdi: "Həqiqi epidemiya yoxdur, kömək 
lazım deyil". Amma Mak-Qerk Sent-Hubertə Mak-Qerk komissiyasının yaxşı qarşılanması üçün hansısa 
qüvvələri hərəkətə gətirəcəyinə söz vermişdi (sədr Martin Erousmit, B.İ. və D.M). 
Sandelius hələ də təkid edirdi ki, belə ağır vəziyyətlərdə eksperiment keçirmək insafsızlıqdır, lakin 
Martinin acıqlı və məntiqli sözlərini heyranlıq hissi ilə dinlədi. Çünki deyilən hər söz ona yenilik kimi 
görünürdü və qismən həqiqət idi. Bu isə qüdrətli, amma daim uşaq olan adamı həyəcanlandırırdı. O, 
Almus Pikkerbo kimi elmi baxışlarda  fikir ayrılığını şəxsi təhqir hesab etmirdi. 
O, danışmağa başladı. Bildirdi ki, özü müstəqil şəkildə, Martindən və Mak-Qerkdən asılı olmadan Sent-
Hubertə gedəcək, amma qəyyumlar "hər cürə zərdablarla özünüzü gicliyə qoymasanız, bu, daha yaxşı 
olar, çünki biz sizi siçovul əleyhinə vasitələrlə təmin edəcəyik, nə qədər könlünüz istəyirsə, məhv edin" – 
söyləyərək onu sakitləşdirdilər. 
Sandelius göyün yeddinci qatında idi. 
– Oooo, mən sizə göstərəcəyəm! Mən siçovul məhvediciləri arasında general-marşalam. Yalnız anbara 
girmək bəs edər ki, siçovullar desinlər: "Qoca şeytan gəldi – heç nə eləmək mümkün deyil!" Elə bu sözü 
deyən kimi də pəncələrini yuxarı qaldıraraq uzanıb ölürlər! Çox şadam ki, sizə arxalana bilərəm: pulla 
bağlı bir az həddimi aşmışam – neft aksiyaları almışam, onlar isə son vaxtlar nəsə ucuzlaşırlar. Ancaq 
mənə xeyli sianid turşusu lazımdır.  Oh, mənim siçovullarım! Görəcəksiniz! Hə, mən qaçım teleqrafa, 
gələn həftə olacaq mühazirəni təxirə salım… Uffff! Niyə də siçovul dilində danışmağı bacardığım və 
məhvedici tələnin yeddi növünü bildiyim halda, qadın kollecində mühazirə oxuyum ki?! Qətiyyən! 
 
2 
 
Martin həyatı boyu Zenitdəki daşqın zamanı yaşadığı təhlükədən daha böyüyünə məruz qalmamışdı. 
Səhər tezdən gecə yarısınadək faqın hazırlanması ilə və bütün institut personalının məsləhətlərinə qulaq 
asmaqla elə məşğul idi ki, taun epidemiyasının təhlükəsi haqqında düşünməyə imkan tapmırdı. Amma 
yatağa uzandıqda – o zaman ki beynində öz planlarını yenidən bir-bir gözdən keçirirdi – heç də cazibədar 
olmayan ölümün mümkünlüyü bütün dəqiqliyi ilə gözləri qarşısında canlanırdı. 
Leora onun, üzərində ölüm yeriyən adaya, qəribə adətləri, qəribə ağacları və sifətləri (orada çox güman 
ki, maraqlı dillərdə danışırlar, kino və diş pastası yoxdur) olan məmləkətə yola düşdüyünü eşidəndə, 
sakitcə aradan çıxdı ki, bu barədə fikirləşsin. Adətən stolun üstündən şirniləri bu cür gizlicə götürür və 
gizlədirdi ki, gecələr yesin. Özü də ən gözlənilməz saatlarda və nadinclik etmiş uşağın məmnun görkəmi 
ilə… Martin sevinirdi ki, öz narahatlığını onun əzablarının üstünə yükləmir. Üç gündən sonra Leora, 
nəhayət, dilə gəldi: 
– Mən səninlə gedəcəyəm. 
– Getməyəcəksən! 
– Gedəcəyəm! 
– Ora təhlükəlidir! 
– Cəfəngiyatdır! Tamamilə qorxusuzdur. Sən mənə öz möcüzəli faqından vurarsan, qorxmağa lüzum 
olmaz. Mənim ərim elə bunun üçün doktordur da. İndi gedəcəyəm və yüngül paltarlar üçün necə 
lazımdırsa pul xərcləyəcəm. Amma mərc gələk ki, Sent-Hubertdə Dakotanın avqustundan isti deyil.  
– Qulaq as, Li, əzizim! Qulaq as! Mən həqiqətən də düşünürəm ki, faq taun əleyhinə immunitet yaradır – 
əmin ol… Əlbəttə, sənə əsaslı peyvənd edərəm, amma heç nəyə əmin deyiləm. Faq özünü tamamilə 
təsdiq etsə belə, həmişə bir neçə insan tapılacaq ki, onları xilas etmək mümkün olmasın. Sənə, sadəcə, 
getmək olmaz. İndi isə, əzizim, mən yatmaq istəyirəm.  
Leora zarafatcıl acıqla, sanki, oynayan pişik balasıymış kimi onun pencəyinin yaxasından yapışdı. Amma 
nə onun gözlərində, nə də ağlayan səsində gülüş yox idi. Bu, əsgər arvadlarının əbədi  dinməyən göz yaşı 
idi. 
– Kürən, məgər bilmirsən ki, səndən uzaqda həyatım yoxdur? Ola bilərdi, amma düzünü desəm, özüm 
məni qamarlamağına imkan verdim. Mən tənbələm, avamam, vecsizəm, ancaq sənə qulluq etməyə 
yarayıram. Getsən, hər şeyin qaydasında olduğunu bilməsəm, sən ölsən,  mən yox, başqa biri çox 
sevdiyim bu bədənini yusa, dəli olaram. Doğrudanmı, bunu görmürsən? Həqiqətən dəli olaram. Başa 
düşürsən… mən – sənəm və sənin yanında olmalıyam. Mənə sənə kömək edəcəyəm. Mühit 
hazırlayacağam, nə desən edəcəyəm. Məgər xatırlamırsan ki, necə tez-tez sənə kömək edirdim? Əlbəttə, 
"Mak-Qerk"də mənim kimi adam az fayda verə bilər – burada hər şey o qədər çətindir ki… Amma 
Nautilusda sənə kömək edirdim, düzdür?  Ola bilsin ki, Sent-Hubertdə də edim… – səsi gecəyarısı 
qorxmuş qadın səsi kimi çıxırdı, – ola bilsin, orada belə kiçik yardımı göstərə biləcək adam tapmayasan… 
Mən yemək bişirərəm, mən hər şey edərəm. 
– Əzizim, vəziyyəti ağırlaşdırma. Bu, elə də asan olmayacaq.  
– Lənətə gələsən, Kürən Erousmit! Bu sarsaq sözləri təkrarlamağa cəsarət eləmə… Onlarla istifadə 
edərək ta qədimdən bəri ərlər arvadlarını sarsaq yerinə qoyurlar. Mən belə arvad deyiləm, elə sən də elə 
ər deyilsən! Sən yaramaz ərsən! Mən gözündən düşmüşəm. Sən mənim əynimdə nə olduğunun fərqinə 
belə varmırsan. Yalnız  paltarımın hansısa əclaf bir düyməsi qırılıb düşəndə mənə fikir verirsən, onda da 
üstümə bağırırsan. Amma yenə də mənim üçün hər cür alicənab ərdən daha yaxşısan. Fərqi yoxdur. Mən 
gedəcəyəm. 
Qotlib etiraz etdi, Sandelius hirsli danışdı, Martin iztirab çəkdi, amma Leora hər halda, getdi və Qotlib 
(bu, onun öz direktor mövqeyindən istifadə edə bildiyi yeganə hadisə idi) onu "Kiçik Antil adalarında 
Taun əleyhinə Bakteriofaq İstifadəsi Mak-Qerk Komissiyasının katibəsi və texniki əməkdaşı" təyin etdi. 
Hətta əməkhaqqı da müəyyən etdi. 
 
3 
 
Komissiyanın  yola düşməsinə bir gün qalmış Martin Sandeliusa faq inyeksiyası vurmağa çalışdı. O, imtina 
etdi: 
– Yox, mən sizi insanpərvər olmaq və onu Sent-Hubertdə hər kəsə vermək üçün yola gətirməyincə heç 
nəyə toxunmayacağam, Martin. Amma yola gətirəcəyəm. Onların necə əzab çəkdiklərini görməyiniz üçün 
bir az gözləyək. Siz hələ buna bənzər bir şey görməmisiniz. O zaman elm haqqında düşünməyəcəksiniz və 
hamını xilas etməyə çalışacaqsınız. Siz mənim bütün qaradərili dostlarıma faq vurmağa razılıq verməyənə 
kimi, mənə də vura bilməyəcəksiniz.  
Elə həmin gün Qotlib Martini yanına çağırdı. Duruxa-duruxa danışmağa başladı: 
– Beləliklə, sabah siz Blekuoterə yola düşürsünüz. 
– Bəli, cənab. 
– Hm. Ola bilsin ki, tezliklə qayıtmayasınız. Mən… Martin, siz mənim Nyu-Yorkda ən köhnə dostumsunuz, 
siz və mənim Miriamım. Deyin görüm, Terri ilə birlikdə elə hesab edirdiniz ki, direktor postunu qəbul 
etmək mənə gərək deyil, amma indi başa düşürsünüz ki, haqlı idim?  
Martin gözlərini geniş açdı, sonra Qotlibin eşitmək istədiyi həmin təsəlliverici yalanı söyləməyə tələsdi.  
– Şadam ki, belə fikirləşirsiniz. Siz mənim nəyə nail olmaq istədiyimi çoxdan bilirsiniz. Mən çox səhvlərə 
yol verirəm, amma deyəsən, institut son vaxtlar ərzində, Tabz və Holaberdin reklam dalınca bu qədər 
qaçmalarından sonra, elmin həqiqi siması olmağa başlayıb… Mən elə hey Holaberdi, bu elmdən uzaq 
lovğanı necə işdən çıxardacağım haqqında düşünürəm. O Kapitola ilə belə yaxın olmasaydı… Ailəvi 
yaxınlıq – onlarda bu, belə adlanır da? Məsələ bunda deyil. 
Burada çoxları deyir ki, Maks Qotlib institutun idarə edilməsi kimi xırda bir işin də öhdəsindən gələ 
bilmir. Ufff! Blaknotlar almaq! Döşəmələrin silinməsi üçün xadimələrin tutulması! Ya da yox, döşəməni 
komendantların tutduğu xadimələr təmizləyirlər – düz deyil? Məsələ bunda da deyil… 
Mən şübhə etdiyiniz üçün sizə və Terriyə hirslənmədim. Çünki həmişə hesab etmişəm ki, hər kəsin öz 
fikri ola bilər. Amma məni sevindirir ki… Sizi həddindən artıq çox sevirəm, mənim oğlanlarım, təkcə sizin 
ikiniz mənim üçün əsl oğul olmusunuz… (Qotlib rəngi solmuş əlini Martinin çiyninə qoydu). Və məni 
sevindirir ki, əsl elmi institut yaratmağa başladığımı artıq görürsünüz. Amma düşmənlərim var. Bəli, 
Martin, burada mənə qarşı necə fitnə-fəsadlar aparıldığını danışsaydım, düşünərdiniz ki, zarafat edirəm.  
Hətta Yio. Mən onu dostum hesab edirdim. Əsl bioloq sayırdım. Amma bu gün mənim yanıma gəlib deyir 
ki, təcrübə üçün kifayət qədər dəniz kirpisi ala bilmir. Sanki, onun üçün dəniz kirpilərini göydən 
endirməliyəm. Dedi ki,  onun üçün material alınmasına xəsislik edirəm. Mən?!  Halbuki həmişə onu 
müdafiə edirdim… Mənim üçün vacib deyil ki, alimə nə qədər pul ödəyirlər, amma hər zaman küt Silva ilə 
mübarizə aparırdım. Elə indi də bütün düşmənlərimlə mübarizə aparıram. 
Siz bilmirsiniz, Martin, bilmirsiniz mənim nə qədər düşmənim var! Onlar açıq şəkildə ortaya çıxmağa 
cəsarət etmirlər. Üzümə gülürlər, özləri isə pıçıldaşırlar ki... Mən Holaberdə göstərəcəyəm… Daima 
ayağımın altını qazır, Perl Robinsi də öz tərəfinə çəkməyə çalışır. Amma o, yaxşı qızdır və nə etdiyimi başa 
düşür…  
Qotlib özünü itirmiş halda diqqətlə Martinin üzünə baxdı, sanki, onu tanıya bilmirdi və yalvarıcı səslə 
davam elədi: 
– Martin, mən qocalıram… illərlə yox, yox… bu, yalandır, guya, mənim yetmişə yaxın yaşım var… amma 
qayğılarım var... Sizə bütün bu illər ərzində olduğu kimi məsləhət versəm, xətrinizə dəyməz ki?! Düzdür, 
indi Kvin-Sitidə ki məktəb şagirdi deyilsiniz… Yox, bu Uinnimakda olub. Siz yetkin adamsınız və 
anadangəlmə bakterioloqsunuz. Amma… 
Möhkəm olun və heç nəyə, hətta öz xeyirxah ürəyinizə belə Sent-Hubertdəki təcrübəni alt-üst etməyə 
imkan verməyin. Mən indi humanizmə əvvəllər olduğu kimi, rişxənd etmirəm. Əksinə, hərdən 
fikirləşirəm ki, ola bilsin bayağı və özünəvurğun insanların gözəlliyi pişiklərinkindən az deyil. Belədirsə, o 
zaman biliklər lazımdır… Həyatda, Martin, həddindən artıq çox mehriban, səmimi insanlar var, amma 
bizim biliklərimizə nəsə əlavə edən şeylər çox azdır. Sizin üçün belə bir fürsət yaranıb. Tauna son 
qoyacaq insan ola bilərsiniz və bəlkə də, qoca Maks Qotlib nə iləsə sizə yardım edib, hə? Düz deyil? 
Sent-Hubertdə yalnız yaxşı həkim olmağa çalışmayın. Gərək gələcək nəsillərə şəfqətlə yanaşasınız. Elə bir 
şəfqətlə ki, o sizə gözünüzün qarşısında ölən insanlara yazığınız gəlməsinə imkan verməsin.  
Ölmək… rahatlıq tapmaq deməkdir.  
Qoy heç bir şey  – nə gözəl mərhəmət hissi, nə ölüm qarşısında qorxu hissi sizə taunla təcrübəni başa 
çatdırmağa mane olmasın.  Siz, dostum kimi… bunu həyata keçirsəniz, deməli, mənim direktorluğum 
instituta nəsə verdi. Heç olmasa, nə iləsə haqq qazandıra bilsəydim ki…  
Martin ürək ağrısı ilə öz laboratoriyasına qayıdanda Terri Uiket onu gözləyirdi.  
– Qulaq as, Cılız, – Terri onu söz yağışına tutdu, – bura sənə bir söz deməyə gəlmişəm: müqəddəs 
Qotlibin xətrinə, faqla bağlı qeydlərini nə qədər mümkünsə tam şəkildə apar, gündən günə – özü də 
mütləq mürəkkəblə! 
– Terri, deyəsən, axı sən mənim qayıtmamaq şansımın olduğunu demək istəyirsən. 
– Bircə bu qalmışdı! – Terri tərəddüdlə söylədi. 
 
4 
 
Sent-Hubertdə epidemiya, görünür, güclənmişdi. Belə ki, Mak-Qerk Komissiyasının yola düşməsi 
ərəfəsində doktor İnçkep Cons adanın karantində olduğunu elan etdi. Gəlməyə imkan verilirdi, amma 
heç kim adanı tərk edə bilməzdi. Qubernator cənab Robert Ferlembin bütün şübhələrinə və turistlərin 
hesabına dolanan mehmanxana sahiblərinin, turistləri "ford"unda daşıyan işdən çıxarılmış 
siçovultutanın, onlara bilet satan Kellet-Qırmızıayağın və Sent-Hubertdə sağlam kommersiyanın bütün 
nümayəndələrinin  etirazlarına  baxmayaraq, buna yol vermirdi. 
 
5 
 
Faqla ampulaların və lyuerov şprislərinin hazırlanmasından başqa, Martin tropik aləmə yollanması ilə 
bağlı özü üçün də şəxsi tədarük görmüşdü. On yeddi dəqiqə ərzində özünə ağ kostyum, iki yeni köynək 
almışdı. Bəllidir ki, Sent-Hubert İngiltərəyə məxsusdur, Martin isə eşitmişdi ki, bütün ingilislər əl ağacı ilə 
gəzirlər. Ona görə də  bir dənə bambuk əl ağacı almışdı. Satıcının sözlərinə görə,  əsl malay ağacından 
heç də geri qalmırdı. 
 
6 
 
Beləliklə, qış səhəri Martin, Leora və Qustav Sandelius "Sent-Barian" adlı altı min tonnajlı "Mak-Qerk" 
paroxodunda  yola düşdülər. Bu paroxod adətən Kiçik Antil adalarına un, treska və avtomobillər daşıyır, 
oradan patka , kakao, avokado, Trinidad asfaltı gətirirdi. Çox yox, iyirmi nəfərdən ibarət turist  səyahətə 
yola düşürdü, yola salan demək olar ki yox idi.  
Mak-Qerk gəmiçiliyinin dayaq nöqtəsi Cənubi Bruklinddə – qonur rəngli simasız evlərlə dolu rayonda idi. 
Rəngsiz səma çirkli qarın üzərindən asıla qalmışdı. Sandeliusun çox məmnun görkəmi var idi. Onlar 
qarşısı dərilərlə və yeşiklərlə, bir də üçüncü dərəcəyə məxsus kədərli sərnişinlərlə dolu körpüyə 
yaxınlaşdıqları vaxt o, yüklə doldurulmuş taksidən boylandı və söylədi ki, "Sent-Barian"nın burnu – 
gəmidən görünən yeganə şey – bir zamanlar Yaşılburun adasına getdiyi ispan paroxodunu xatırladır. 
Amma körpülərdə faciəvi ayrılıqlar, qucaq-qucaq çiçəklərlə sürətlə keçib gedən stüardlar, reportyorlar 
tərəfindən haqlanmış hersoqlar və boşanmış baronessalar, bir də "Ulduzlu bayraq" çalan orkestrlər 
haqqında çox oxumuş Martinə və Leoraya "Sent-Barian" qeyri-romantik göründü. Onun adiliyi hər ikisinə 
məyusluq gətirdi. 
Yalnız Terri Leora üçün bir qutu konfet gətirərək onları yola salmağa gəlmişdi. 
Martin heç vaxt motorlu qayıqdan böyük gəmidə üzməmişdi. Heyrət dolu gözləri ilə yuxarı – bortun qara 
divarına baxırdı. Taxta körpü ilə qalxdıqları vaxt elə bir hiss yarandı ki, sanki, özünü etibarlı və  doğma 
torpaqdan qoparır. Bir də onu yuxarıdan sakitcə tamaşa edən təcrübəli sərnişinlərin laqeydliyi çaşdırdı. 
Bortda ona elə gəldi ki, polubak   köhnə dəmir  alverçisinin anbarına oxşayır, "Sent-Barian" bir tərəfi üstə 
çox əyilib, hətta körpünün yanında belə gəmi xoşa gəlməyəcək halda asta-asta yırğalanır, yellənirdi… 
Fit səsi eşidildi, sağollaşdılar. Terri dalğaqıranda dayanmışdı. Sonra paroxod Martin Leora və bortdan 
sallanan nəhəng Sandeliusla birlikdə onun yanından sürüşüb keçdi. Terri birdən sərt hərəkətlə çevrildi və 
çıxıb getdi. 
Martin dəqiq dərk etdi ki, təhlükəli dənizlə daha təhlükəli tauna doğru üzür. Onu da anladı ki, hansısa 
uzaq bir adaya çatana kimi paroxoddan düşmək imkanı olmayacaq. Bu ensiz göyərtə yeganə evidir. Geniş 
limanda dolaşan küləkdə isə dəhşətli soyuqluq var idi. Ümumiyyətlə, qoy Allah köməkləri olsun! 
"Sent-Barian"ı çayın ortasında yedəyə alıb çəkdikləri zaman, Martin öz Komissiyasına "Bəlkə, baxaq 
görək aşağıda içməyə bir şey tapırıqmı" deyə təklif edən, körpüdən nəfəsi kəsilən taksinin səsi eşidildi və 
arıq, hündür, qaçan fiqur göründü. O elə asta və elə qətiyyətsiz qaçırdı ki, elə qaçışından Maks Qotlib 
olduğunu başa düşdülər. Qaçan fiqur yaxınlaşanda gördülər ki, Qotlib gözləri ilə onları axtardı, sınamaq 
üçün salamlamaq məqsədilə nazik əlini yuxarı qaldırdı, Martini və qrupa aid olan adamları məhəccərin 
yanındakı insanlar arasında tapa bilmədiyindən kədərli halda geri çevrildi. 
 
7 
 
Ross, Mak-Qerkin, onun qəddar və xeyirxah təşəbbüsünün nümayəndələri kimi onlar üçün orta 
göyərtədə lüks kayutalar ayırmışdılar. 
Martin boranlı Sandi-Xukun yanında donurdu, Qatteras burnunda ürəyi bulanırdı, onların ikisinin 
arasında isə özünü yorğun və ruhdan düşmüş hiss edirdi. Leora da üşüyürdü, onun da ürəyi bulanırdı, 
amma yorğunluq hiss etmirdi. Qərbi Hindistanla bağlı soraq kitabçasından oxuduğu məlumatlar 
haqqında maraqla danışırdı. O, sadəlövhlüklə bu məlumatları tapıb  əldə etmişdi. 
Sandelius bütün gəmi boyu gəzib dolaşırdı. Kapitanla çay içir, matroslarla raqu  yeyir, aşağı göyərtədə 
zənci-missionerlə ağıllı söhbətlər edirdi. Hər yerdə və hər zaman onu eşitmək olurdu. Oxuyur, göyərtədə 
gəzişir, bolşevizmi bosmanın hücumlarından müdafiə edir, birinci köməkçi ilə neftin yanması haqqında 
mübahisə edir və büfetçiyə şirnisi artırılmış cinin hazırlanması qaydasını izah edirdi. Gah da üçüncü 
klassda uşaqlar üçün səhər tamaşaları quraşdırır və bu tamaşalar arasında öyrənmək üçün birinci 
köməkçidən dəniz naviqasiyası üzrə kitabça əldə edirdi.   
Sandelius "Sent-Barian"ın adi reyslərindən birinə maraq  qatmışdı, amma bir səhvə yol verdi: darıxdırıcı 
səfər ərəfəsində ruhlandırmaq üçün miss Qvilyama həddindən artıq diqqət göstərdi.  
Miss Qvilyam Nyu-Cersidə öz mühitinin ən yaxşı familiyalarından birinə mənsub idi. Atası vəkil və kilsə 
ağsaqqalı, babası isə varlı fermer idi. Otuz üç yaşında ərdə deyildisə, bunun səbəbi ancaq və ancaq 
müasir cavanların yelbeyinliyi idi. Onlar caz sədaları altında rəqs edən dilli-dilavər qızlara üstünlük 
verirdilər. Amma o, nəinki ədəbli gənc xanım, həm də müğənni idi. Məsələn, Qərbi Hindistana yerli 
əhalinin balladalarını qədirbilən nəsli üçün  toplamağa gedirdi. Miss Qvilyam onları yığır və vəcdə gələn 
publikanın qarşısında oxumağa hazırlaşırdı – oxumağı əməlli-başlı öyrənə bilərsə. 
O, Qustav Sandeliusa diqqətlə göz qoyurdu: bu yelbeyin adam onun şəhərkənarı klubda görüşməyə adət 
etdiyi sığorta agentlərindən, kontor müdirlərindən daha az centlmen idi. Ən pisi də o idi ki, ümumiyyətlə, 
incəsənət və nəzakət haqqında onun fikrini soruşmurdu. Sandeliusun generallar və yüksək mövqeli 
insanlar haqqında danışdığı əhvalatlar, yəqin ki, başdan-başa yalan idi, axı o, cürbəcür hisli-paslı 
mexaniklərlə yoldaşlıq edirdi. Onu yumşaq şəkildə, gülə-gülə məzəmmət etmək lazım idi. 
Onlar ikilikdə bortun yanında dayananda və Sandelius öz gülməli isveç şivəsi ilə gözəl axşamdan vəcdə 
gəldiyini söyləməyə başlayanda, qız onun sözünü kəsdi: 
– Hə, cənab Kobud, bu gün yaxşı bir oyun çıxara bildinizmi? Yoxsa,  istisna hal kimi, bu gün kiməsə 
danışmaq imkanı verdiniz? 
Qızın sakit təəccübünə rəğmən Sandelius çevrildi və əvvəlki kimi sakit hörmət nümayiş etdirmədən çıxıb 
getdi. Halbuki, hər bir mədəni amerikalı xanım hər kişidən, hətta xaricidən belə, hörmət gözləmək 
hüququna malikdir. 
Sandelius Martinin yanına gəldi və şikayətlənməyə başladı: 
– Cılız, – Terri kimi sizi belə adlandırmağa icazə verirsinizsə…. Mənə elə gəlir ki, Qotliblə siz haqlısınız: 
axmaqları xilas etmək lazım deyil. Səmimi olmaq çox böyük səhvdir. Həmişə qoca Tabz kimi 
kraxmallanmış manişka  olmaq lazımdır. O zaman hətta Nyu-Cersidən olan aktrisa qızlar belə sənə 
hörmət edəcəklər… Təkəbbür qəribə şeydir. İşə bir bax! Məni, dünyanın dahilərinin nifrini və təqibini tez-
tez özünə çəkən adamı, hətta bir dəfə türk həbsxanasında güllələnməyə aparılmış birini heç kim bu 
özündənrazı qız kimi əsbələşdirməmişdi! Özündənrazılıq dünyada ən pis düşməndir! 
Miss Qvilyam, görünür, onun əhvalını çox az müddətlik pozmuşdu. Tezliklə o artıq gəmi həkimi ilə 
zəncilərdə olan kəllə tikişləri haqqında mübahisə edir, göyərtədə kriketi   oynamağın yolunu axtarırdı. 
Amma bir dəfə axşam salonda oturmuşdu və xəyanətkar eynəklərini taxıb, belini büküb, dodaqlarını 
qırışdıraraq nəsə oxuyurdu. Martin pəncərənin yanından keçəndə öz gözlərinə inanmadı: Sandelius 
qocalırdı. 
 
8 
 
Martin Leoranın yanında göyərtədəki kresloda əyləşmişdi və ona göz qoyurdu. Leoranın rəngi solmuş 
sifətinə baxırdı… Faq haqqında düşünürmüş kimi, Leora fikrə getdi və qəti qərara gəldi ki, ona lazım olan 
diqqəti ayırmayıb. Sonra qərar verdi ki, birdən-birə (müqəddiməsiz-filansız) yaxşı ər olacaq. 
– İndi, Li, nəhayət, özümü insan kimi hiss edirəm və başa düşürəm ki, Nyu-Yorkda necə darıxırmışsan? 
– Mən darıxmırdım. 
– Tərslik etmə, Li! Əlbəttə ki, darıxırdın! Yaxşı, biz evə qayıtdıqda mən hər gün işdən bir saat 
oğurlayacağam və səninlə gəzməyə gedəcəyik. Bəlkə, kinoya gedərik, ya da başqa bir yerə... Hər gün 
səhər sənə çiçək göndərəcəyəm. Elə bil, üstümdən dağ götürüldü! Oturarsan, dincələrsən! Amma mən, 
doğrudan da, indi başa düşdüm ki, nə qədər diqqətdən kənar qalmısan… Əzizim, de görüm, çox 
darıxırdın? 
– Cəfəngiyatdır! 
– Yox, sən de. 
– Deməyə sözüm yoxdur. 
– Lənət şeytana, Leora! On bir ildə ilk dəfə sənin haqqında düşünmək imkanı əldə etmişəm və vicdanla 
etiraf edirəm ki, diqqətsiz olmuşam… sənə çiçək göndərmək qərarına gəlmişəm… 
– Qulaq as, Kürən Erousmit! Əmr etməyi bir kənara tulla. Sən mənim təsirli povestlərdəki zavallı, incik, 
ağlayıb-sızlayan arvadlardan olmağımı istəyirsən? İstəyirsən ki, bundan əzab çəkərək ləzzət alasan? 
İndiyə kimi bədbəxtliklərdən ləzzət almaq sənə qismət olmayıb  və indi özün özünü elə qurursan ki, 
tamamilə bədbəxt ola biləsən… Nyu-Yorka qayıtdıqdan sonra ciddidən ciddiyə məni əyləndirməyə 
başlasan, bu dəhşətli olacaq! Çünki bunu lap fil zirəkliyi ilə edəcəksən. Mən də sənin çiçəklərindən 
mütəəssir olaraq hər gün dəridən-qabıqdan çıxmalı olacağam… Təsəvvür edirəm: mən evdə oturmaq və 
yatmaq istədiyim vaxt sən məni necə kinoya sürüyəcəksən… 
– Lənət sənə kor şeytan! Nə deyirəmsə deyim… 
– Yox hələ, icazə ver! Sən sevimli və yaxşısan. Amma məndən tərssən. Mən hər zaman sən nə 
istəyirsənsə,  o olmalıyam – atılmış və tənha qadın kimi… Amma mən… Ola bilsin ki, tənbələm. Ola  bilsin 
ki, işsiz qalmağı öz tualetimlə, cəmiyyətdə parlamaq qayğılarıyla məşğul olmaqdan daha çox sevirəm. 
Mən evdə çalışıb-çabalayıram… Eh, heyf ki, tapşırmadım ki, biz olmayan vaxtda mətbəxi ağartsınlar – elə 
gözəl mətbəxdir ki! Özümü elə göstərirəm, guya, fransız kitabları oxuyuram… Halbuki gəzməyə getməyi, 
vitrinlərə baxmağı, sodalı su ilə dondurma yeməyi sevirəm. Elə beləcə də gün keçir. Kürən, səni dəhşətli 
dərəcədə sevirəm: bacarsaydım, könlün xoş olsun deyə, it kimi dilsiz-ağızsız da ola bilərdim. Amma 
ardıcıl olaraq yalan danışmağa qadir deyiləm. Yalnız bir balaca bacarıram. Bax, o həftədə olduğu kimi: 
sənə dedim ki, konfetlərə toxunmamışam, heç qarnım da ağramır, amma özüm ən azı yarım girvənkə 
konfet yemişdim, ürəyim də dəhşətli dərəcədə bulanırdı… Yox, sənin arvadın yaxşı arvaddır! 
Boz dəniz indi bənövşəyi və gümüşü rəngə çalırdı. Alaraqanlıqda məhəccərin yanında dayanmışdılar və 
Martin dənizin, həyatın bütün gözəlliyini hiss edirdi. O, həmişə xəyalla yaşamışdı. Gənc ər kimi nahara 
soyuq rostbif  almaq üçün camaatın içi ilə qaçanda başı  səma qübbəsitək azad idi. Gözləri önündə küçəni 
deyil, cəngəllik yırtıcıları kimi nəhəng mikrobları, bakteriyalardan bulanmış minlərlə kolbanı və qarsona 
əmrlər verən özünü görür,  Maks Qotlibin coşqun təbriklərini eşidirdi. Onun yuxuları da hər zaman işi ilə 
bağlı olurdu. İndi, yuxudan ayıldıqdan sonra eyni ehtirasla gəmini, sirli dənizi, Leoranın mövcudluğunu 
dərk edirdi. Martin  tropik qışın ilıq alaqaranlığında pıçıldadı: 
– Əzizim! Bu bizim ilk böyük səfərimizdir! Tezliklə, Sent-Hubertdə hər şey yaxşı gedərsə, çox şeyə nail 
olacağam və biz xaricə gedəcəyik… sənin Fransanda, İngiltərəndə və İtaliyanda olacağıq – hər yerdə! 
– Biz gedə biləcəyik? Sən belə düşünürsən? Oh, Kürən! Müxtəlif yerləri görmək necə də gözəl olardı?! 
 
9 
 
Heç vaxt bu barədə xəbər tutmadı ki, kayutada, qonaq otağının yaxınlığında – lampa işığında düz bir saat 
Leora onun necə yatdığına baxırdı.  
Yaraşıqlı deyildi. Yatanda isti günün altında uzanmış küçük kimi gülməli görünürdü. Saçları pırtlaşmışdı, 
sifəti hər iki əli ilə qucaqladığı yastığın içinə batmışdı. Leora gülümsəyə-gülümsəyə ərinə tamaşa edirdi. 
Onun dodaqlarının kənara dartınmış küncləri yaydan buraxılmış balaca oxcuqlara bənzəyirdi. 
"Bədbəxt görünəndə onu elə sevirəm ki… Məgər görmürsən ki, Kürən, səninlə gəlməkdə necə ağıllı iş 
tutmuşam?! Elə əldən düşmüsən ki. Sən xəstəliyə yoluxa bilərsən, məndən başqa kim qayğısına qalar? 
Sənin qəribəliklərini heç kim bilmir. Heç kim bilmir ki, gavalını sevmirsən... Mən gecə də, gündüz də 
başının üstündə oturacağam: pıçılda, o dəqiqə ayılacağam… Kompress və buzla dolu kisə lazım gələrsə… 
taparam. Bunun üçün milyonçunun evinə girmək və onun kokteyl ehtiyatından oğurlamaq lazım gələrsə, 
yenə də oğurlayaram! Mənim əzizim!" 
Leora elektrik vintelyatorunu elə qoydu ki, o daha çox Martinə tərəf vurdu və barmaqlarının ucunda 
səliqəsiz qonaq otağına keçdi. Burada mebel çox deyildi: dairəvi stol, bir neçə stul və nə üçün qoyulduğu 
məlum olmayan qırmızı ağacdan böyük güzgülü şkaf.   
– Kayuta necəsə…hm… çox ciddidir. Onu başqa cür yığışdırmaq lazım gələcək. 
Amma Leora stulların yerini dəyişməklə və şəkilləri başqa cür asmaqla ölü otağa canlılıq gətirmək 
istedadına malik deyildi. Çiçəkləri yerləşdirmək üçün həyatında bir dəfə də olsun üç dəqiqə vaxt sərf 
etməmişdi. Baxışlarını tərəddüdlə otaqda gəzdirdi, gülümsəyərək işığı söndürdü və sakitcə Martinin 
yanına keçdi. 
Leora öz çarpayısında tropik gecənin əzginliyi içində odeyalın üstündəncə uzanmışdı – balaca və yüngül 
gecə köynəyində… Fikirləşirdi: "Balaca yataq otağı xoşuma gəlir: Kürən mənə yaxındır və elə də qorxulu 
deyil. Hər halda, dəlidir. Nə vaxtsa onun üzünə durub deyəcəyəm: "Açıl başımdan!" Mütləq! "Əzizim, biz 
Fransaya gedəcəyik, ikilikdə, sən və mən!" Yalana bax…" 
O dodaqlarında təbəssüm, incə, kövrək hisslə yuxuya getdi… 
 
XXXIII FƏSİL 
 
1 
 
Duman içindən getdikcə dağlar seçilməyə başladı, onlar uzaq keçmişdə piratlardan qorunmaq üçün 
dağların başında tikilmiş və palmalardan tac qoyulmuş istehkamları gördülər. Martinikdə evlərin ağ 
fasadları provinsial Fransasını xatırladırdı, qaynayan bazar zənci qadınların parlaq-göy və moruq rəngli 
yaylıqları ilə dolu idi. Sabanın yanından keçdilər – tənha bir vulkanın, sonra bürkülü Sent-Lyusiyanın 
yanından… Papayya və çörəkağacının meyvələrini, balaca yüngül qayıqlarla borta yaxınlaşan qəhvəyi 
dərili yerlilərdən aldıqları avakadonu yedilər, adaların həsrətini çəkdilər və həyəcanla yaxınlaşmaqda 
olan Barbadosa tamaşa etdilər. 
Sent-Hubert yaxınlıqda idi. 
Turistlərdən heç biri yola düşərkən karantin haqqında bilmirdi. Onları belə bir təhlükəyə məruz qoymuş 
paroxod şirkətinə qəzəblənir və isti küləyin gətirdiyi taunun nəfəsini təsəvvürlərində canlandırırdılar.  
Kapitan öz sakitləşdirici nitqi ilə onlara müraciət etdi. Bəli, paroxod Sent-Hubert limanı olan Blekuoter 
yaxınlığında dayanacaq, amma lövbəri sahildən uzaqda atacaqlar. Sent-Hubertə gedən sərnişinlərə liman 
həkiminin katerində getməyə imkan veriləcək, amma Sent-Hubertin sakinlərindən heç kim gəmiyə 
buraxılmayacaq. Gəmi həkiminin əsaslı surətdə dizinfeksiya edəcəyi dövlət poçtu istisna olmaqla, taunlu 
adadan bir əşya belə paroxoda gətirilməyəcək. 
(Gəmi həkimi bu arada bir məsələ üstündə baş sındırırdı: məktubları necə dizinfeksiya etsin? Tüstüyə 
versin, nədir? Kükürdü rütubətli havada yandırmaq olacaqmı?) 
Tərsanə sahibləri ilə mübahisə edə-edə kapitan natiqlik sənətində püxtələşmişdi və onu dinləyən 
turistlər sakitləşdilər. Amma Martin öz Komissiyasının üzvlərinə pıçıldadı: 
– Əvvəllər bu barədə heç fikirləşməmişdim. Siz bilirsinizmi ki, sahilə düşdükdən sonra düz epidemiya 
qurtarana kimi – o da nə zamansa qurtaracaqsa – əsirə çevriləcəyik, taun adasında əsirə…  
– Hə, əlbəttə ki, – Sandelius dedi. 
 
2 
 
Barbados adasının çox gözəl limanı olan Brictaunu  günün günorta çağı tərk etdilər. Blekuoterə çatanda 
gecə idi və sərnişinlərin hamısı artıq yatmışdı. Martin kimsəsiz, rütubətli göyərtəyə çıxdı, bura xəyal və 
səssiz düşmən kimi görünürdü, gələcək döyüş meydanından isə yalnız narahat su zolağının arxasında 
qalmış sahil işıqlarının cərgəsi boylanırdı.  
Onların gəlişində cəsarətsiz və qanunsuz nəsə var idi. Gəmi həkimi qayğılı görünüşlə ora-bura qaçırdı, 
körpünün üstündə dayanan kapitanın necə donquldandığı eşidilirdi. Kapitanın birinci köməkçisi tələm-
tələsik onun yanına qaçdı, pıçıltıyla nəsə danışdı və yenidən lyuka tərəf cumdu. Onları heç kim 
qarşılamadı. Paroxod xırda, ölgün ləpələrin üzərində yırğalanaraq gözləyirdi, adama elə gəlirdi ki, sahil 
isti, üfunətli nəfəsini ona tərəf üfürür. 
– Biz burada sahilə enəcəyik və qalacağıq – Martin göyərtədəki qara işıq zolağında yırğalanan 
çamadanların və faqla dolu yeşiklərin yanında – pilləkənin yuxarıdakı qurtaracağında dayandıqları vaxt 
Leoraya dedi.  
Sərnişinlər xalatla göyərtəyə çıxır və laqqırtı vururdular: "Hə, budur o ada, bax,  işıqları görünür. Dəhşətli 
yerdir. Nəəə? Kimsə düşür? Ah, yəqin ki, o iki doktor... Yaman qoçaqdırlar! Onlara qibtə etmirəm!" 
Martin bunu eşidirdi. 
Sahildən gəmiyə üzən işıq yavaş-yavaş yaxınlaşdı, burnu ilə suya dalaraq gəminin ətrafında dolandı, 
sonra gəmi nərdivanına yan aldı. Pillələrin aşağısında dayanmış stüardın tutduğu fanarın bulanıq işığında 
Martin kölgədə gizlənmiş gözəl bir kater gördü. Onun komandası dəniz geyimində və qara lentli həsir 
şlyapada olan qaradərili matroslardan ibarət idi. Başçıları mülki geyimli və hansısa rəsmi işarəsi olan 
furajka taxmış Adam idi, görünüşünə görə şotlandiyalıya bənzəyirdi. 
Kapitan bortdan kənarda yırğalanan pilləkənlə ağır-ağır aşağı endi. Kater islanmış günlüyü ilə 
parıldayaraq dalğaların üzərində yırğalandığı vaxt, kapitan uzun-uzadı və qəmgin halda komandirilə 
söhbət edirdi, sonra poçt olan çantanı – göyərtəyə gəlməsinə icazə verilən yeganə əşyanı qəbul etdi. 
Gəmi həkimi ikrah hissi ilə donquldana-donquldana onu kapitandan aldı: 
"Mən indi bu zəhrimara qalmış məktubları dizinfeksiya etmək üçün çəlləyi haradan alacağam?" 
Martin, Leora və Sandelius həyəcansız gözləyirdilər. 
Onlara bir qarapaltarlı arıq qadın da qoşuldu, bütün səyahət boyu bu qadını birinci dəfə idi ki, 
görürdülər. O, sahilə düşmək zamanı gələnə kimi gözdən gizlənən sirli sərnişinlərdən biri idi.  Göründüyü 
kimi, o da Blekuoterdə düşürdü. Rəngi ağarmışdı, əlləri əsirdi.  
Kapitan onlara tərəf qışqırdı: 
– Hər şey qaydasındadır! Buyurun! Çölə çıxa bilərsiniz! Xahiş edirəm, tələsin! Lövbəri qaldırmaq vaxtıdır. 
Yaman uzun çəkdi! 
"Sent-Barian! Elə də böyük və dəbdəbəli paroxod deyildi, amma indi, Martin laxlayan pilləkənlərlə asta-
asta düşdükcə, o fırtınalar arasında vəfalı istinadgah kimi dayanmış qəsrə bənzəyirdi, bortu isə çox böyük 
divar kimi görünürdü. Və birdən-birə belə bir fikir peyda oldu: "İndi artıq dönmək olmaz, edam 
kürsüsünə gedən kimi gedirsən, səni aparırlar, müqavimət göstərmək mənasızdır". Sonra başqa biri: 
"Aha, deyəsən, hələ də öz xəyallarından ayrılmamısan! Kifayətdir!" Daha bir fikir yarandı: "Lini evdə, 
göyərtədə qoymaq hələ də gec deyil!" Və nəhayət, sonuncu həyəcanlı fikir: "Aman Allah, onlar faqı necə 
düşürdürlər! Yetərincə ehtiyatlıdırlarmı?" Budur, o, artıq pilləkənin aşağısında olan balaca meydançada 
dayanıb, yuxarıda kayutların illüminatorlarının işıqlandırdığı bort görünür. Kimsə katerə düşməyə kömək 
edir. 
Qara paltarlı naməlum qadın düşdükdə, Martin fanarın işığında onun dodaqlarını bir-birinə sıxdığını 
gördü, sonra qadının sifəti küt bir maskaya – ümidsizlik içində gözləyən insan sifətinə çevrildi. 
Leoraya  katerə düşməyə kömək edən Martin onun əlini möhkəmcə sıxdı. 
Sonra sirenanın vıyıltısı altında danışmağa başladı: 
– Cəld! Sən hələ də qayıda bilərsən! Sən qayıtmalısan! 
– Nə? Bu gözəl gəmicikdən düşüm? Nə danışırsan, Kürən? Bir bax, onun necə maraqlı mühərriki var. Oh, 
necə də qorxuludur!... 
Mühərrik fısıldamağa başlayanda, kater sərt hərəkətlə çevrilib burnunu suya soxdu və xırda ləpələrin 
üzərində rəqs edərək parlayan sahil işıqlarına tərəf üz tutdu. Bu zaman kürən rəis Martindən soruşdu: 
– Mak Qerk komissiyası sizsiniz? 
– Hə. 
– Çox yaxşı. 
Səs sevincli idi, amma nəsə bir qədər soyuq səsləndi – işgüzar, yumordan uzaq. 
– Siz isə liman həkimisiniz? – Sandelius soruşdu. 
– Tam deyil. Mən Sent-Svitinsdən gəlmiş Stoksdam. Biz indi burada hamımız hər işə qaçırıq. Liman 
həkimi… Bilirsinizmi, o, iki gün əvvəl öldü. 
Martin dodaqaltı nəsə dedi. Amma xəyallar onu narahat etmirdi.  
– Belə başa düşürəm ki, siz doktor Sandeliussunuz? Sizin Afrikada, Almaniyanın Şərqində gördüyünüz 
işlərdən xəbərdaram… Mən özüm də o yerlərdə olmuşam. Siz isə doktor Erousmitsiniz? Taun faqı 
haqqında məqalənizi oxumuşam. Çox gözəl işdir! Nə qədər ki, sahilə enməmişik, fürsətdən istifadə edib 
xəbərdar edim… Burada sizi süngü ilə qarşılayacaqlar. Baş həkim İnçkep Cons lap başını itirib. Ora-bura 
qaçır, bubonları kəsir… bütün epidemiyanın mənbəyi olan Karib kəndini yandırmaqdan isə qorxur. 
Erousmit, burada nə cür təcrübə aparmaq istədiyinizi başa düşürəm. İnçkep mane olmaq istəsə, mənim 
yanıma gəlin, Sent-Svitinə… Əlbəttə, həmin vaxta kimi ölməsəm… Adım Stoksdur. Ey, oğlan, sən hara 
fırladırsan? Birbaşa Venesuelaya üzmək istəyirsən?.. İnçkep və zat-aliləri o dərəcədə qorxublar ki, hətta 
meyitləri də yandırmağa ehtiyat edirlər – zəncilərin bununla bağlı nəsə dini inancları var… cadugərlik, ya 
da nəsə buna bənzər bir şey… 
– Başa düşürəm, – Martin dedi. 
– Bu günə kimi sizdə neçə adam taundan ölüb, – Sandelius soruşdu. 
– Kim bilir! Ola bilsin ki, min. On milyon siçovulu da bura əlavə edin… Necə də yatmaq istəyirəm… 
Deməli, belə: sizə uğurlar olsun, centlmenlər! – O əsəbi halda qollarını açdı, – Qesperid adasında sizə 
uğurlar olsun! 
Qaranlıqda, iylənmiş lillə örtülü kiçik düzəngahda ləngər vuran baraklarla birlikdə Blekuoter yellənərək 
onlara tərəf üzürdü. Şəhər, demək olar ki, bütünlüklə qaranlığa qərq olmuşdu – qaranlığa və iyrənc bir 
sükuta. Qaşqabaqlı sahil küçəsində bir insan belə gözə dəymirdi – anbarlar, tramvay stansiyası, orada-
burada o qədər də böyük olmayan mehmanxanalar…. Onlar gömrük işçilərinin diqqətini cəlb etmədən 
sahilə yan aldılar və düşdülər. Nə keb  vardı, nə taksi. Keçmişdə günün və gecənin istənilən vaxtı "Sent-
Barian"ın turistlərini təngə gətirən mehmanxana agentləri də, elə bil, qırılmışdılar, ya da gizlənmişdilər. 
Qara geyimli müəmmalı sərnişin qadın öz çamadanını sürüyərək yoxa çıxdı, yolboyu bircə kəlmə belə 
danışmamışdı və Mak Qerk komissiyanın üzvləri onu daha heç vaxt görmədilər. Komissiya Stoksla və 
katerin komandasını təşkil edən liman polisi ilə birlikdə girintili-çıxıntılı cığırla, eyvanlarla kölgələnmiş 
küçələrlə yeriyərək baqajı (faqla dolu yeşiklərin birini Martin özü aparırdı) "San-Sarino" otelinə doğru 
daşıdı.  
Hərdənbir döngələrdən əyri ağızlı maskaya bənzəyən qorxmuş sifətlər boylanırdı və çamadanlarla, 
yeşiklərlə yüklənmiş yorulmuş karvan otelə yaxınlaşdığı, küçə qapısının ağzında dayandığı vaxt dombagöz 
otel sahibəsi onları içəri buraxmamışdan əvvəl pəncərədən baxdı. 
İçəri girərkən küçə fənərinin işığı altında Martin həyatın ilk əlamətlərini gördü: ağlayan qadın və onlarla 
tərpənməz cəsəd yüklənmiş arabanı ötürən karıxmış uşaq. 
– Mən onları öz faqım ilə xilas edə bilərdim, – Martin pıçıldadı. 
Onun alnı buz kimi idi, amma tərdən yapışqana dönmüşdü. Martin mehmanxana sahibəsi ilə otaqlar və 
stolla bağlı söhbət etdiyi vaxt Allaha yalvarırdı ki, Leora asta-asta cırıldayan arabadakı meyit tayasını 
görməsin. 
"Əgər belə bilsəydim, onun bura gəlməsinə imkan verməkdənsə, öz əlimlə boğardım" – o titrəyə-titrəyə 
düşündü.  
Mehmanxana sahibəsi üzrxahlıq etdi: 
– Sizdən, centlmenlər, öz əşyalarınızı yuxarı aparmağı xahiş etməli olacağam. Bizim xidmətçilərimiz…. 
Onlar artıq burada yoxdurlar. 
Martinin boş bir özündənazılıq hissi ilə Nyu-Yorkdan aldığı bambuk əl ağacını hansı tale haqlamışdı, o heç 
vaxt bilmədi. Ümumiyyətlə, onun başında yalnız faqla dolu yeşiklərin necə qorunması ilə bağlı fikir 
dolaşırdı: "Aman Allah! Erousmit, o qədər şadam ki, siz buradasınız" – və çaparaq  uzaqlaşıb getdi… 
Liman polislərindən biri, ingilis-antil jarqonunda, ingilis şivəsi ilə danışan zənci dedi: 
– Ser, mənə qarşı daha əmr varınız? İcazə versəniz, biz getmək evə, cənab, visti stola – doktor Stoks dedi 
gətir, mənə gətirdik. 
Martin o adama key-key baxırdı. Sandelius onun əvəzinə cavab verdi:  
– Təşəkkür edirəm, uşaqlar, təşəkkür edirəm. Bu da sizin funtunuz, bölüşərsiniz. İndi isə gedin, yatmaq 
vaxtıdır. 
Onlar təzim edib yoxa çıxdılar. 
Sandelius yarım saata yaxın bacardığı qədər təzə gələnlərin kefini açmağa çalışdı…  
Martin və Leora yaşıla və qırmızıya boyanmış isti və gözqamaşdıran səhəri qarşılayaraq yuxudan 
oyandılar… Amma şəhər ölümcül halda sakit idi... Oyandılar və başa düşdülər ki, ətrafları yad, hələ 
tanımadıqları torpaqlardır, qarşıda isə onları elə bir iş gözləyir ki, bu iş uzaq Nyu-Yorkdan daha maraqlı 
və sevincli görünürdü. İndi isə meyitxana qoxusu verir. 
 
3 
 
Zənci qadın səhər yeməyinə bənzər bir şey gətirdi və içəri girməmişdən əvvəl astanadan qorxa-qorxa 
onları süzdü. 
Sandelius alşıb-yanan ipək xalatında qonşu otaqdan çıxaraq içəri soxuldu. Bu yaxınlarda o, Martinin 
gözünə beli bükülmüş və eynəkli qoca kimi görünmüşdüsə, indi çox cavan və gümrah təsir bağışlayırdı. 
– Ey, Cılız, əməlli-başlı işləmək lazım gələcək! Mənə ancaq imkan yarat ki, siçovullara girişə bilim! İnçkep 
elə bilir onlara strixnin vasitəsilə qalib gələcək! Axmaq adam! Leora, siz Martindən boşandıqdan sonra 
mənə ərə gələrsiniz, hə? Həəəə… Bu gecə çox yaxşı yatmışam! 
Bir gün əvvəl Martin çətinliklə otağa nəzər sala bilmişdi. Amma indi otağın əcaib-qəraib görünüşü onu 
əyləndirirdi: açıq mavi rəngə boyanmış hündür taxta ləvazimatlar – enli, açıq pəncərə, həyətdə isə 
amansız bürkü və gur palma yarpaqlarının metallik xışıltısı. 
Həyətin hasarının üstündən hündürmərtəbəli çin mağazasının eyvanı və "Mavi Bazar"ın şüşə damı 
görünürdü. 
Martin hiss etdi ki, bu ekzotik aləmdən səs-küy ucalmalıdır, amma ətrafı narazı bir sükut bürümüşdü, 
hətta Sandeluis da səsini kəsmişdi, halbuki, bu insan heç zaman kiçik bir ləzzətdən belə özünü məhrum 
etməzdi. O, yükü boşaltmaq üçün öz otağına getdi, son dəfə Şərqi Afrikada işinə yarayan çesunça 
kostyumu geyindi və Martin üçün gizlicə aldığı probkalı papağı götürərək geri qayıtdı.  
Kətan pencəkdə, göbələyə bənzər probkalı papaqda Martin öz pırtlaşıq şimal otlaqlarından daha çox 
tropik aləmə məxsus idi. Amma o şəkil dəyişmənin sevincini axıra qədər dadmamışdı ki, adanın baş 
həkimi – arıq, qırmızıyanaq, əldən düşmüş, hövsələsiz R.E.İnçkep Cons otağa daxil oldu. 
– Əlbəttə, burada hər kəs sizi qarşılamağa məmnundur, centlmenlər, amma bu məsələyə başımız elə 
qarışıb ki, yəqin, gözlədiyiniz diqqəti görə bilməyəcəksiniz, – o, narazılıq dolu səslə dedi. 
Martin cavab axtarırdı. Amma onun yerinə Sandelius sözə başladı. "Harl-strit"də məşhur mütəxəssis 
olan, əslində isə mövcud olmayan xalaoğlusu haqqında danışdı, izah etdi ki, artıq heç bir şey lazım deyil. 
Martin üçün laboratoriya versinlər, ona isə siçovulları məhv etmək üçün şərait yaratsınlar. Qustav 
Sandelius bəzi ölkələrdə onları xilas etmək üçün icazə versinlər deyə, prokonsulların qılığına girməyə, 
bütpərəstləri yola gətirməyə nail olmuşdu! 
Sandeliusun məharətli əllərində baş həkim yavaş-yavaş adama oxşamağa başladı. O, Leoraya elə baxırdı 
ki, sanki, bu dəqiqə onun qəşəng olduğunu söyləyəcəkdi. Sonra Sondeliusa dedi ki, etiraz etmir, qoy belə 
olsun, öz siçovullarını təhvil verəcək, qoy indi də Sandelius onlarla əlləşsin. Bir sözlə, nahardan sonra 
yenə gələcək və Komissiyanı onun üçün hazırlanmış evə aparacaqdı – təhlükəsiz, rahat guşədə, 
Bleukotorun o tərəfində, dağların arasında yerləşən Pentrit Daxmasına. "Güman edirəm ki, missis 
Erousmit (bu məqamda o nəzakətlə təzim etdi) oranın çox gözəl bunqalo olduğuna əmin olacaq. Bundan 
başqa, orada üç nəfər də olduqca yaxşı qulluqçu var. Eşikağası zənci olsa da, bir vaxtlar orduda aşpaz 
kimi çalışıb". 
İnçkep Cons təzəcə getmişdi ki, qapını döyəcləməyə başladılar və otağa Martinin Uinnemakda tələbə 
yoldaşı olmuş, tibb doktoru, müqəddəs Ayra Xankli girdi. 
Martin bir zamanlar cəsədlər üzərində iş prosesinin şirin saatlarını zəhərləyərək onun ruhunu xilas 
etməyə çalışan azad xristianı – Ayranı unutmuşdu. İndi də onu çətinliklə xatırladı. Yekəpər və ağır çəkili 
Ayra otağa daxil olanda, ağılsız gözləri hədəqəsindən çıxmışdı, səsi isə tutqun idi:  
– Mart, dostum, salam, bu mənəm, Ayra! Mən  burada Yevangelist Maarifçiləri İttifaqının bütün balaca 
kilsələrinə nəzarət edirəm. Ah, Mart, bilsəydin ki, yerlilər necə mürtəddirlər, necə yalan danışır, necə 
ədəbsiz mahnılar oxuyurlar, özləri də hər cür əxlaqsızlığa gedirlər!  Anqlikan kilsəsi isə bu adamların 
günah içində batıb qalmasına icazə verir! Bizdən başqa onları kimsə xilas etməyəcək! Sənin gələcəyini 
eşitdim. Onu da deyim ki, burada az əmək qoymamışam. İndi də kasıb, taunla çarpışan zəncilərə qulluq 
edirəm, onlara ətrafı bürüyən cəhənnəm alovu haqqında danışıram. Ah, Mart, sən bilsəydin! Cahil 
insanların tövbə etmədən əbədi işgəncəyə yollandıqlarını gördükdə ürəyim qan ağlayır. Mən bilirəm, bu 
neçə ildən sonra sən əvvəlki kimi allahsız ola bilməzsən. Mən əllərimi sənə doğru uzadıb yanına gəlirəm, 
əzab çəkənlərin təkcə cismani əzablarını yüngülləşdirməyini deyil, ruhlarını od tutub yanan kükürd 
göllərindən xilas etməyini istəyirəm. Yalvarıram, kömək elə… Allah özü hər kəs üçün göndərdiyi "İncil"i 
söyənləri o gölə atır… 
Və yenə də yalnız Sandelius Ayra Xinklini xətrinə dəymədən yola sala bildi, Martin isə yalnız yerə 
tüpürməklə kifayətləndi: 
– Maraqlıdır, bura gəlmək bu manyakın haradan ağlına gəlib?! Vəziyyət saatbasaat çətinləşir! 
İnçkep Cons qayıdana kimi komissiya şəhərə ilk səyahətinə yollandı… Elmi komissiya əvvəlki tərkibdə idi: 
heç vaxt yorulmaq bilməyən Qustav, şübhələr içində əzab çəkən Martin və səmimi Leora. 
Şəhərdə yerli sakinlərə izah edildi ki, ağ ciyər taunundan fərqli olaraq, bubon taunu zamanı parazit 
yoxdursa, xəstələnmiş adamla inkubasiya dövrü  təmas heç bir təhlükə yaratmır. Amma insanlar buna 
inanmırdılar. Onlar bir-birlərindən qorxurdular,  yad adamlardan isə daha çox ehtiyatlanırdılar.   
Komissiya qorxudan tərk edilmiş küçələrlə addımlayırdı. Binaların pəncərələrinin taxtaları ağarırdı. 
Hərəkət etmək üçün yeganə vasitə içindən ürkmüş bələdçinin boylandığı boş tramvay idi, bələdçi isə 
onları görən kimi sürəti artırdı ki, atılıb minə bilməsinlər. Ərzaq mağazaları və apteklər açıq idi, amma 
onların qaranlıq dərinliyindən qorxu içində boylanan satıcılar baxırdılar. Komissiya balıq dükanına 
yaxınlaşdıqda isə oradakı yeganə alıcı kənara sıçradı və qaçmağa başladı. 
Bir dəfə də hansısa qadın – kim olduğu sonra da aydınlaşmadı – fəryad edə-edə onların yanından keçib 
getdi: "Mənim oğlum… Mənim balacam…" 
Bazara tərəf yollandılar: dəmir tavan altında bazarı tikdirmiş Palata üzvlərinin iddialı adları ilə bəzədilmiş 
yüzlərlə piştaxtalar uzanırdı. O, şən alıcılarla və satıcılarla qaynaşmalı idi, amma bəzək-düzəkli piştaxtalar 
boş qalmışdı. Sadəcə, hansısa bir zənci qadın öz süpürgələrini piştaxtanın üstünə düzməyə cəsarət 
etmişdi, bozumtul cır-cındır içində bir hindu isə var-dövlətinin – tərəvəz qalağının qarşısında çöməlib 
oturmuşdu.  
Ətrafda boşluq idi, çürümüş kartof və küləyin qovduğu kağız parçaları gözə dəyirdi. 
Kömür anbarlarının zəbt etdiyi hüznlü küçə onları yuxuya deyil, ölüm sakitliyinə bürünmüş şəhər bağına 
aparıb çıxartdı.  
Qaş-qabaqlı manqo ağaclarının dövrəyə aldığı bağ özünü gizlətmiş, sahil küləyindən ayrı düşmüşdü və isti 
içində iztirab çəkirdi. Üfunət iyi verən, cansız istidə sükunətin verdiyi əzab daha amansız olurdu. Sərt 
manqoların arasından sızan işıq şüaları altında qara parça ilə bəzənmiş, ağ suvaqlı ev görünürdü. 
– Gəzmək üçün həddindən artıq istidir. Mehmanxanaya qayıdaq, – Leora dedi. 
 
 
4 
 
Gündüz İnçkep Cons bu qeyri-adi şəraitdə daha yöndəmsiz görünən "ford"u ilə gəlib çıxdı və onları Pernit 
Komasına apardı – şəhər kənarında yerləşən təpələrin sərinliyinə. 
Maşın adamla dolu zənci kvartalı ilə irəliləyirdi: bambukdan düzəldilmiş daxmalar, dükanlar, 
rənglənməmiş, yağış altında qaralmış pəncərəsiz, qapısız komalar… Bu daxmalardan qara sifətli insanlar 
ötüb gedən adamlara qəddar-qəddar boylanırdılar.  
Qorxmuş metis-sürücü sürəti artırdı, silahlı,  ağ əlcəkli, ağ probka papaqlı və ağ qurşaqlı, tünd qırmızı 
kaftan geyinmiş zənci polislərin ətrafında gəzişdiyi yeni kərpic tikililəri sürətlə arxada qoydular. 
– Məktəb, – İnçkep Cons köksünü ötürdü, – biz onu taun barakına  çevirmişik. Ora yüz xəstə yerləşdirilib. 
Hər saatbaşı ölürlər. Qızdırma içində sayıqladıqları vaxt qaçmağa çalışdıqlarından keşikçi qoymalı olduq.  
Çürük ət qoxusu addım-addım onların ardınca sürünürdü. 
Martin artıq bəşəriyyət üzərində hansısa üstünlüyə malik olduğunu hiss etmirdi. 
 
5 
 
Parlaq qırmızı güllər və şən saqo palmaları arasında geniş eyvanı, maili dam örtüyü olan bunqalo… Penrit 
Koması hündürdə, təpənin başında durmuşdu, onun üzü ləpədöyənə sərilmiş şəhərə tərəf baxırdı. 
Pəncərələrində qamışdan düzəldilmiş jalüzlər xışıldayır, tıqqıltı salırdı. Hündür çılpaq otaqlar naxışlı karib 
şərfləri ilə çox canlı görünürdülər. Bu koma üç gün əvvəl ölmüş liman həkiminə məxsus idi. 
İnçkep Cons Leoranın bu evdə və ümumiyyətlə, şəhərdə böyük təhlükədə olmayacağı haqda şübhələri 
dağıtdı: ev siçovullar üçün əlçatmaz idi, həkim tauna limanda yoluxmuşdu və islahedilməz subay olan bu 
adam Sent-Hubertdə ən səsli-küylü naharlar təşkil etdiyi sevimli bunqalosuna qayıtmadan ölmüşdü. 
Martin özü ilə kiçik laboratoriya üçün avadanlıq gətirmişdi və onu həkimin qaz, su kəməri olan yataq 
otağında qurdu. Bu otaqla yanaşı Leora ilə onun yataq otağı yerləşirdi, divarın dalındakı hücrə isə 
Sandeliusun olacaqdı.  Sandelius o saat paltarlarını ora-bura ataraq, tənbəki çubuğundan döşəməyə kül 
səpələyərək otağına canlı bir görkəm verdi. Evdə iki qara dərili qulluqçu qadın və istefada olan keçmiş 
əsgər – eşikağası çalışırdı. Onlar gələnləri kirimişcə qəbul etdilər və çamadanlarını yerləşdirdilər, sanki, 
taun heç yox idi.  
Komissiyanın ilk müştərisi Martinin özünü itirməsinə səbəb oldu. Bu, sürətli hərəkətləri və ağıllı gözləri 
olan çox yaraşıqlı zənci oğlan idi. Ağ amerikalıların əksəriyyəti kimi Martin də zənciləri tanımadan onların 
aşağı səviyyəli şüuru haqqında tez-tez danışanlardan biri olduğundan, heyrət içərisində qonağa baxdı. 
Cavan oğlan dedi: 
– Mənim adım Oliver Marçenddir. 
– Hə? 
– Doktor Marçend, həkim. Mən Hovardda bitirmişəm. 
– Ooo! 
– Sizinlə görüşməyə icazə verərsiniz, doktor? Getməmişdən əvvəl sizdən soruşmaq olarmı… mən 
tələsirəm, burada, dağın altındakı izolyatorda yeddi tanınmış məmurdan üçü yatır… Hə, ehtiyac olduğu 
halda zənci həkimi hətta ağlar arasında da təcrübəyə buraxırlar! Deməli belə… Doktor Stoks iddia edir ki, 
D’Erellə siz bakteriofaqı orqanizm adlandırmaqda haqlıınız. Bəs Bordenin faqın enzim olması ilə bağlı 
fikirlərinə necə baxırsınız?  
…Və budur, yarım saat ərzində Doktor Erousmit və doktor Marçend bubon taununu unudub, ondan daha 
qəddar olan irqi dözümsüzlük taununu yaddan çıxarıb, diaqram cızırdılar.  
Marçend köksünü ötürdü: 
– Mən getməliyəm, doktor. Sizə gücüm yetdiyi qədər kömək etməyə icazə verərsiniz? Sizinlə tanışlıq 
böyük şərəfdir. 
O, sakitcə baş əydi və getdi. Yaraşıqlı gənc insan… 
– Heç düşünməzdim ki, zənci həkim nəyəsə qadir ola bilər. Görəsən, nə vaxta qədər mən burnumu baş 
çıxarmadığım şeylərə soxacağam, – Martin deyindi. 
 
6 
 
Martin öz laboratoriyasını qurana kimi Sandelius İnçkep Consonun səhvinin nədə olduğunu axtara-axtara 
və əslində, onun addımlarının başdan-ayağa səhv olduğunu düşünə-düşünə, sevinc hissi ilə öz işinin 
dalınca yollandı. 
Bizim günlərimizdə mədəni ölkələrdə taun epidemiyası əvvəlki dövrlərdə (o zamanlar ki, insanlar 
küçələrdə ölü düşürdülər, yükdaşıyanlar isə "Öz ölülərinizi aparın!" – deyə qışqırışırdılar) olduğu kimi 
olmur. Taunla mübarizə müasir müharibədə olduğu kimi aparılır – sabunlanmış atda gəzən atlıların 
əvəzinə telefonlarla. Tarixi qədim olan faciə hazırda işgüzarlıq xüsusiyyətləri əldə edib: xəstələrin və 
siçovulların bakterioloji müayinə edilməsi üçün qərargahlar təşkil edilir, kortotekalar yaradılır. Fövqəladə 
səlahiyyətlər verilmiş yeganə başçı  təyin edilir və ya təyin edilməlidir. Böyük pullar sərf olunur, əhali 
plakatlar və qəzetlər vasitəsilə maarifləndirilir, hər yerə siçovul məhv edənlərdən ibarət briqadalar, 
dizinfeksiya dəstələri göndərilir. Həşəratların xəstələrdən sağlamlara bakteriyaları daşımaması üçün 
onlar bir-birindən təcrid edilirlər. 
İnçkep Cons bu ölçülərin əksəriyyətini həyata keçirə bilməmişdi. Hökuməti taunun mövcudluğunu etiraf 
etməyə məcbur etmək üçün o deputatlar palatasını əlində saxlayan tacirlərlə döyüşə davam gətirməli 
idi: əvvəlcə xaciələr karantinin onları var-yoxdan çıxaracağını deyib, səs-küy qaldırırdılar, indi isə əsas 
hakimiyyəti baş həkimə verməyə razılıq vermirdilər. Xalq Səhiyyəsi Qəyyumlar Şurasının vasitəsilə 
epidemiyanın öhdəsindən gəlməyə çalışırdı. Bu isə şiddətli tufana məruz qalmış gəmiyə hansısa 
komissiyanı başçı qoymaqdan daha pis idi. 
İnçkep Cons kifayət qədər cəsarətli idi, amma insanları yola gətirməyi bacarmırdı. Qəzetlər onu "despot" 
adlandırır, siçovullar və sincablarla mübarizə aparmaq üçün əhalini təsir altına salmağa kömək 
etmirdilər. Bir neçə anbarı kükürdlə tüstüyə verməyə çalışmışdı, amma sahibkarlar şikayət edirdilər ki, 
buxar mallarını və divarların boyasını korlayır. Cənab himayəçilər gözləməyi təklif etdilər… Azacıq 
gözləmək… sonra hər şey məlum olacaq… O, yoluxmanın mənbəyini müəyyənləşdirmək üçün siçovulları 
tədqiqata cəlb etməyə çalışdı, amma bunun üçün imkanı və zamanı qalmırdı. Çünki himayəsində işlə 
həddindən artıq yüklənmiş Stoks və Oliver Marçenddən başqa bakterioloq yox idi. İnçkep Cons isə yaxşı 
evlərdə məclislərdə iştirak edərək dəfələrlə demişdi ki, zəncilərin əqli bacarıqlarına çox da etibar etmir. 
O, dəlilik həddinə yaxın idi. Sutkada iyirmi saat işləyir, özünü əmin edirdi ki, qorxmur, yadına salırdı ki, 
"Döyüşdə fərqləndiyinə görə" medalını öz şərəfilə qazanıb. İnçkep Cons "qırmızıayaqlı" tacir-
qəyyumlardan başqa kimlərdənsə əmr almağı çox arzulayırdı. Yuxusuzluqdan əldən düşmüş beynində 
həmişə Serri təpələri, kənarlarına qızılgüllər əkilmiş yollar boyu qaçışan bacıları və atasının tennis 
meydançasında çay stolu ətrafına düzülmüş hörmə stullar dumanlı şəkildə canlanırdı.  
Və bu məsələdə cəld, yalandan iyrənməyən, qeyri-rəsmi görüşlərin bilicisi, Xristosun günahkar əsgəri 
olan Sandelius ortaya atıldı və əsl diktatora çevrildi. 
O, heç nədən çəkinmədən əvvəlcə Qəyyumlar Şurasını qorxutdu. Əlbəttə ki, bu işdə Hindistanda və 
Monqolustanda olan şəxsi təcrübəsindən istifadə etdi. Cənab qəyyumları inandırdı ki, məsələyə öz 
siyasətləri ilə burun soxmağa son qoymasalar, taun həmişəlik olaraq Sent-Hubertdə kök salacaq, onlar 
isə  turistlərin əziz-xələf dollarları və kontrabanda əyləncəsi ilə əbədilik sağollaşmalı olacaqlar.  
O, hədələyir, təskinlik verir və heç vaxt hətta "Buz Ev"də belə eşidilməmiş lətifələr danışırdı. Nəhayət, 
İnçkep Consun Sent-Hubertin diktatoru elan edilməsinə nail oldu. 
Diktatora ən yaxın adam Qustav Sandelius özü idi. 
O, yubanmadan siçovulların məhv edilməsinə girişdi. İnçkep Consun imzaladığı mandata əsasən, kakao 
ehtiyatlarını korlamağa imkan verməyəcəyini söyləyən topdan satış alverçisi həbs edildi. Sandelius öz 
polismenlərini  – dünya müharibəsi məktəbini keçmiş bir qurup qara uşaqları anbara apardı, mühafizə 
dəstəsi qoydu və binaya nasosla sianid turşusu vurmağa başladı. 
Kütlə polismenlərdən yaranmış zəncirin arxasına yığışmışdı. İnsanlar heyrət içində çaşıb qalmışdılar. 
Nəyinsə baş verdiyinə hələ də inanmırdılar, anbarın divarlarındakı yarıqlar diqqətlə tıxandığından qaz iyi 
hiss olunmurdu. Amma dam yırtıq idi. Rəngsiz, acı qaz oradan çıxırdı. Birdən damın üzərində dövrə vuran 
Sar çırpınıb kənara atıldı, əryi-üyrü xətt cızaraq üzüaşağı diyirləndi, ölü halda düz camaatın ortasına 
düşdü. Kimsə gözlərini bərəldərək onu yerdən qaldırdı: 
– Murdar olub. Əməlli-başlı ölüb, – ətrafda pıçıldaşdılar. Sonra öz əsgərləri arasında gəzişən  Sandeliusa 
tərəf hörmətlə boylandılar. 
Onun briqadası qaz vurmamışdan əvvəl hər bir anbarı axtarırdı ki, orada heç kim qalmasın, amma üçüncü 
anbarı dizinfeksiya edərkən hansısa səfil içəridə yatıbmış.  Tüstüləmədən sonra qapını açdıqda, oradan 
minlərlə ölü siçovulun arasında qupquru qurumuş bir adam da çıxdı.  
– Zavallı!... Onu dəfn edin, – deyən Sandelius başını buladı. 
İstintaq aparılmadı. 
 "Buz Ev"də rom içə-içə Sandelius filosofluq edirdi: 
– Maraqlıdır, görəsən, neçə insan öldürmüşəm, Martin?  Antofaqastda gəmiləri dizinfeksiya edəndən 
sonra həmişə iki-üç "dovşan balası" aşkar edirdik. Onlar axı yaxşı gizlənməyi bacarırlar. Zavallılar! 
Sandelius öz qərarına əsasən hesabdarları və yükdaşıyanları işdən ayırır, onları siçovulları zəhərlə, tələ ilə 
və qazla öldürməyə, ya da anbarları, pakhauzları şirələməklə aclıqdan qırmağa yollayırdı. O, siçovulların 
şəhərdə yayılma istiqamətinin çox mükəmməl yaşıl-qırmızı xəritəsini çəkmişdi. Mağazalardan lazım olan 
avadanlığı soyğunçu kimi götürərək özəl mülkiyyət hüququnu pozurdu. Haradasa mehribanlıqla, 
haradasa hədə-qorxu ilə hərəkət edə-edə Palatanın başçılığını öz əlinə almışdı.  
Bir dəfə Kelletin görüşünə getdi, uşaqlarına nağıl danışdı, onun yaxşı lüteran olduğunu söyləyəndə az 
qaldı ki, gözləri yaşarsın və söylədiyi fikri sübut etmək üçün əməlli-başlı sərxoş oldu (əlbəttə ki, Kolletin 
yanında deyil). 
"Buz Ev" meyxanalar arasında ən sakit və ən dinc meyxana idi – soyuq mərmər stollar, qızıl suyuna 
çəkilmiş ağ divarlar... O, başqalarından fərqli olaraq bağlanmamışdı, halbuki ən yaşlı əyyaşlar və 
"evlərindən təzəcə gəlmiş", hansısa Uoltemstou, Pekxem, Sayrensesterdə "Hay-strit", ya da Pildəki 
bağlar üçün darıxan gənc dəliqanlılar ora gəlməyə cəsarət etmirdilər. Qulluqçulardan isə orada yalnız 
nəhəng zənci barmen qalmışdı. Sən demə, o, "vest-ind" puşunu, yeni orleana şipuçkasını  və rom svizlini 
başqalarından daha yaxşı qarışdırmağı bacarırmış.  Sandelius indi xəyala dalmaq üçün deyil, tələsik bir 
stəkan içib qaçmaq üçün gələn azsaylı müştərilər arasında onun şedevrlərini lazımı səviyyədə 
qiymətləndirən yeganə adam idi. Bütün gününü siçovulların tuthatutuna həsr etdikdən sonra  Martin və 
Leora ilə, ya da dilə tuta bildiyi və aradan çıxmağı bacarmayan kiminləsə stol arxasında otururdu. 
Qustav Sondelius üçün hersoqlar da, çəkməçilər də eyni səviyyədə maraqlı idilər və Martin qısqanclıq 
etmədən söyləyirdi ki, Sandelius kakao satışı ilə məşğul olan kantorun klerkinə onun kimi eyni 
təbəssümlə müraciət edir. Sandelius saatlarla Şanxay, epistomologiya, ya da Nevinsonun rəssamlığı 
haqqında danışırdı. Saatlarla Latın kvartalının ədəbsiz mahnılarını oxuyur və bağırırdı: "Eh! Bilirsiz bu gün 
mən Kelletin tərsanəsindəki siçovulların axırına necə çıxdım?! Məncə, bir stəkan svizl insanın böyrəyini 
elə də məhv etməz". 
O həyatsevər idi, amma bu Ayra Xanklinin nəsihətverici və zəhlətökən həyatsevərliyindən deyildi. Özü-
özünə gülürdü. Martini, Leoranı və öz işini ələ salıb gülürdü. Evdə nahar süfrəsi arxasında heç nəyə fikir 
vermədən yeyirdi, amma bununla belə, içkilərə böyük diqqət yetirirdi. Daxmada isə bu hərəkəti çox xoş 
idi, xüsusilə də ona görə ki, Leora Uitsilvaniya mətbəx ənənələrini yerli qulluqçuların təcrübələri ilə 
birləşdirməyə çalışırdı. Əlbəttə, nəzərə alınsa ki, ərzaq evə hər gün gətirilmirdi, nəticə haqqında təsəvvür 
yarana bilər. O bağırırdı, oxuyurdu, siçovullar və diribaş birələr arasında işləmək üçün hər cür ehtiyat 
tədbirləri görürdü: hündür çəkmələr, kəmərlər və  özünün ixtira etdiyi rezin xalta... Bu alət indiyənə kimi 
bütün tropik ləvazimat mağazalarında "parazit əleyhinə Sandeliusun boyun qoruyucu sistemi" adı ilə 
tanınır. 
Martin və Qotlib bunu başa düşməsələr də, əslinə qalsa, o, parlaq və ən iddiasız insan idi, ona görə də 
epidemiyalar əleyhinə dünyanın tanıdığı əsgərlər arasında lazımi qədər qiymətləndirilməmiş fatehlərdən 
biri olaraq qaldı. 
Sandeliusun işləri belə gedirdi, halbuki Martin üçün ancaq çətinliklər mövcud idi. Bir də hərc-mərclik və 
qorxu qarşısında qorxu... 
 
XXXIV FƏSİL 
 
1 
 
Tacirləri və Sent-Hubertin hakimlərini təcrübə aparmağın lazımlığına inandırmaq mümkün deyildi. Çünki 
bu təcrübələr vasitəsilə bəşəriyyət (ola bilsin ki!) həmişəlik taundan xilas olsun deyə, onlardan hansısa 
ölə bilərdi. Martin İnçkep Consla, Sandeliusla mübahisə edir, amma uğur qazana bilmirdi.  Əvvəllər öz 
təcrübələrini fikirləşdiyi kimi, indi də siyasi kampaniya haqqında fikirləşməyə başlamışdı.   
O, taunun hansı əzabları gətirdiyini görürdü və öz təcrübəsini unudaraq, minlərlə insanın nicatı naminə 
milyonların xilasından imtina etməmək üçün nəfsini çətinliklə yenirdi. İnçkep Cons Sandeliusun "yumşaq 
qırmancı" altında azacıq sakitləşərək və səmərəli mühafizəkarlığına qayıtmaq imkanı əldə edərək Martini 
Karib kəndinə apardı.  Yoluxmuş  gəmiricilər üzündən burada yoluxanlar Blekuoterdə olduğundan daha 
çox idi. 
Onlar paytaxtdan çıxaraq ağ, balıqqulağı ilə örtülmüş, günəşin zəhərlədiyi gözlər üçün əzabverici olan bir 
yolla şütüyürdülər! Daxmaların toz-duman içərisində itib-batdığı Yamtaun qəsəbəsindən çıxaraq sərin 
bambuk meşələrinin, palmaların və şəkər qamışı kolluqlarının məmləkətinə düşdülər. Sonra əyri-üyrü 
yollarla təpənin başından dəniz kənarına endilər. Sahildə gözəl bir ləpədöyən var idi. İnsana elə gəlirdi ki, 
bu işıqlı sahillərdə qaranlıq dalanların iyrənc əntəri olan taunun olması mümkün deyil. 
Maşın ağ yelkənlər və qürurlu insanlar haqqında nəğmə deyən gur passatdan keçdi. Onlar irəli gedirdilər, 
orada – Karib burnu altında dalğalar köpüklənir və şən külək tənha, əzəmətli palmanın ətrafında səs-küy 
salırdı. Maşın səssizcə isti vadiyə girdi və Karib kəndinə – gizlənmiş əjdahanın yanına üz tutdu. 
Taun Blekuoterdə qorxulu idi. Karibdə isə o, hər şeyin sonu demək idi. Siçovul birələri sincabların 
xəzlərində özlərinə əsl yaşayış məskəni qurmuşdular, sincablara isə kənddə hər bir bağçada rast gəlmək 
olardı. Blekuoterdə ilk gündən başlayaraq xəstələrin izolyasiyası həyata keçirilirdi. Karibdə isə ölüm hər 
evdə vardı və kənd jandarmlarla mühasirəyə alınmışdı; süngünü hazır saxlayaraq həkimlərdən başqa heç 
kimi nə kəndə buraxır, nə də kənddən çıxmağa qoyurdular. 
Martini iyli-qoxulu küçə ilə palma yarpaqlarından damı vurulmuş, bambuk ağacının budaqlarından 
düzəldilmiş, inək peyini ilə suvanmış evlərin yanı ilə apardılar. O evlərdə insanlar ev quşları və keçilərlə 
birlikdə yaşayırdılar.  Martin sayıqlama içərisində qışqıran insanların səsini eşidir, dəhşətli sifətləri 
görürdü.  Dartılmış yanaqlar, çuxura düşmüş və qan sağılmış gözlər, açıla qalmış ağızlar isə qara ölümün 
nişan qoyduğu işarələr idi. Martin bir dəfə də çox gözəl bir uşağı – bir qızı ölümqabağı qıcolma içində 
gördü. Onun dili qara rəng çalırdı, ətrafı isə qəbir qoxusu bürümüşdü. 
Onlar qaçırdılar... Karib burnuna, passata qaçırdılar... Elə bu vaxt İnçkep Cons soruşdu: "Siz indi də 
eksperimentlər haqqında danışacaqsınız?" Martin yaddaşında Qotlibin obrazını və onun bütün kiçik 
layihələrini canlandırmağa çalışaraq başını yellədi: "Yarısına faq yeritmək, yarısından qəti surətdə imtina 
etmək!" 
Ağlına gəldi ki, Qotlib öz tərki-dünya sadəlövhlüyü ilə epidemiya isterikası içində təcrübənin 
keçirilməsinin nə demək olduğunu təsəvvür etmir.  
 "Buz Ev"ə getdi, Derberşirdən olan qorxmuş kontorçu ilə bir stəkan aşırdı. Yenə də Qotlibin dərin 
mənalı, tələbkar gözləri xəyalında canlandı və mərhəmət hissinə qapılmayacağı ilə bağlı özünə söz verdi. 
Onsuz da bu addımı son nəticədə hər cür mərhəməti səmərəsiz edəcəkdi. 
Əgər İnçkep Cons təcrübənin vacibliyini başa düşmürsə, qubernatora müraciət etmək lazımdır – 
polkovnik Ferlembə. 
 
2 
 
Qubernatorun evi Sent-Hubertdə rəsmi hökumət binası hesab edilsə də, əslində, Penrit Daxmasından 
azacıq böyük olan və  üstü qarğı ilə örtülmüş bunqalo idi. Onu  uzaqdan görən Martin ürəkləndi, axşam 
saat doqquzda evin geniş artırmasına elə asanca qalxdı ki, sanki, Uitsilvaniyadakı qonşusunun evinə 
qonaq gedirdi. 
Qapının ağzında Martinin qarşısını çox nəzakətli lakey – yamayalı zənci kəsdi. 
Martin dodaqaltı doktor Erousmit, "Mak-Qerk" komissiyasının sədri olduğunu mızıldandı və dedi ki, 
verdiyi narahatlığa görə üzr istəyir, amma təcili olaraq cənab Robertlə danışmalıdır. 
Qulluqçu çox mülayim və zəhlətökən bir səslə izah etməyə başladı: "Doktor – hm… yaxşı olardı ki, baş 
həkimlə söhbət edəydiniz". Amma elə bu vaxt eyvanda enli çəhrayı sifətli adam göründü və şirin səslə 
uğuldamağa başladı: 
– Burax onu, Cekson, dəli olma! 
Cənab Robert və ledi Ferlemb eyvanda – üzərinə likör, qəhvə qabları və ulduz kimi sayrışan şamlar 
qoyulmuş dəyirmi masanın arxasında oturaraq nahar edirdilər. Qadın arıq, əsəbi bir şey idi, o, isə kök, 
yaraşıqlı, şübhəsiz ki, cəsarətli və tamamilə özünü itirmiş adamlara bənzəyirdi.  Heç bir paltaryuyan 
qadının heç bir evə gəlməyə cəsarət edə bilməyəcəyi  bir zamanda  kraxmallı yaxalığı ağappaq ağarırdı. 
Martin çox sevdiyi kətan kostyumda, yumşaq, bir qədər əzilmiş köynəkdə idi (Leora onu yumağa 
hazırlaşırdı). 
Martin nə etmək fikrində olduğunu izah etdi və dünyanı nə zamansa tauna tutulmaq kimi axmaq 
vərdişdən xilas etmək üçün fikirləşdiyi plandan danışdı. 
Cənab Robert iltifatla dinlədi. Martin elə bildi ki, qubernator onu anlayıb, amma sona qədər dinlədikdən 
sonra bar-bar bağırmağa başladı: 
– Cavan oğlan, cəbhədə diviziyaya rəhbərlik etsəydim və qızğın döyüş vaxtı hansısa hərbi nazirlikdən 
gəlmiş katib bütün hərbi əməliyyatı kiçik bir kəşfi yoxlamaq üçün təhlükə atına almağı xahiş etsəydi, necə 
bilirsiniz, ona nə cavab verərdim? Mən demək olar ki, gücsüzəm, cənab həkimlər hər şeyi öz əllərinə 
alıblar, amma nə qədər səlahiyyətim varsa, əlbəttə ki, sizə mane olmağa çalışacağam. Çalışacağam ki, 
yanki-vivsektorların  işinə müdaxilə edim. Çünki siz bizdən qoxumuş leş kimi istifadə etmək istəyirsiniz,  
bağışlayın Evelin, – elə bil, biz iy verən cəsədik. Xoş getdiniz, cənab! 
 
3 
 
Sandeliusun inadkarlığı sayəsində Martin öz planını qubernatorlardan, müvəqqəti buraxılmış xalq 
səhiyyəsi Qəyyumlar Şurasından, İnçkep Consdan, Palatanın bir neçə yuxaqəlbli üzvlərindən və 
Sandeliusun özündən ibarət Əlahiddə Komitəyə təqdim etmək imkanı əldə etdi.  Sandelius bu komitədə 
qeyri-rəsmi şəxs kimi iştirak edir və bu, ona dünyanın hər yerində öz xoştəbiət tiranlığını maskalamağa 
kömək edirdi.  Sandelius komitəyə hətta zənci həkim Oliver Marçendi də salmağın yolunu tapmışdı. 
Əlbəttə, adada ən savadlı adam kimi deyil (Sandelius üçün əsl səbəb bu idi), "plantasiyalarda işçi 
qüvvələrinin nümayəndəsi kimi"…  
Sandeliusun özü Ferlemb kimi Martinin ehtirassız təcrübələrinin əleyhdarı idi. Hesab edirdi ki, 
eksperimentlər laboratoriyalarda, onun üçün sevimli olan epidemiyaların gedişinə mane olmadan 
keçirilməlidir, amma o, Xüsusi Komitənin ziyansız iclası kimi romantikanın qarşısında heç vaxt davam 
gətirə bilməzdi.  
İclası bir həftədən sonra keçirməyi qərara aldılar, halbuki, hər keçən gün onlarla həyata son qoyurdu. 
Martin həyəcan içində faqın yeni ehtiyatlarını hazırlayır və Sandeliusa siçanları tələf etməyə kömək 
edirdi. Leora isə kişilərin gecəyarısı mübahisələrinə qulaq asır və onu özləri ilə götürməklə ağıllı iş 
gördükləri haqqında etiraf eşitməyə çalışırdı. İnçkep Cons Martinə hökumət bakterioloqu postunu təklif 
etdi, amma Martin öz əsas məqsədindən uzaqlaşmamaq üçün bu vəzifədən imtina etdi. 
Nəhayət, Əlahiddə Komitə parlament binasında yığışdı. Onun hər üzvü özü kimi deyil, hakim kimi  
görünməyə çalışırdı. Adanın boş vaxt tapa bilmiş həkimləri də iclasda iştirak edirdilər.  
Leora camaatın içərisində, arxa cərgələrdən birində oturmuşdu. Martin bu səhnəni özü üçün kənardan 
təsəvvür etməyə çalışa-çalışa çıxışa başladı: Elk-Milzli balaca Martin Erousmiti cənab İmyarekin başçılıq 
etdiyi tropik adaların hakimləri diqqətlə dinləyirdilər. Sanki, yanında Maks Qotlib "dayanmışdı" və o, 
Qotlibdən güc alaraq çalışırdı izah etsin ki, bəşəriyyətin həyatında  hər zaman bu və ya digər çətin 
məqamlar olub – müharibələr, seçkilər, növbəti Məsihə sədaqət və dözümlü həqiqət axtarışları. Başa 
salmağa çalışırdı ki, ola bilsin, hansısa rayonun əhalisinin yarısını xilas edə biləcək, amma faqın dəyərini 
yoxlamaq üçün həmişəlik olaraq o biri yarısını peyvəndsiz qoymaq lazım gələcək… Sonra diplomatcasına 
əlavə etdi: "Bu zavallı  insanlar xəstələrin hazırda istifadə etdikləri bütün həkim yardımı ilə təmin 
ediləcəklər".  
Komitənin üzvlərinin əksəriyyəti eşitmişdilər ki, Martin taundan qurtarmaq üçün sehrli vasitəyə malikdir, 
amma qeyri-müəyyən və yəqin ki, biabırçı niyyəti üzündən onu gizlədir. Komitənin üzvləri heç də cinayəti 
təşviq etməyə hazırlaşmırdılar. Martinin danışdıqları ilə az əlaqəsi olan, amma Stoks və Oliver 
Marçenddən başqa orada iştirak edənlərin hamısının əleyhinə olduğunu ortaya çıxaran mübahisə qızışdı; 
Amerikalının müdaxiləsi Kelleti özündən çıxartdı, cənab Robert Ferlemb isə, sadəcə, buğa kimi inad 
edirdi. Sandelius iddia edirdi ki, Martin ləyaqətli gənc adamdır, amma fanatikdir. 
         Evanqeliya Maarif Təşkilatından olan missioner Ayra Xinklinin söhbətə qarışması ilə mübahisəyə 
qəzəb əlavə olundu.  
Martin onu Blekuoterə gəlişinin ilk günündən sonra görməmişdi. Xinklinin nitqini heyrət içərisində 
dinlədi. 
– Centlmenlər, bilirəm ki, sizin hamınız anqlikan kilsəsinə mənsubsunuz, amma xahiş edirəm mənə keşiş 
kimi deyil, həkim kimi, tibb doktoru kimi qulaq asasınız… Sizin üzərinizə Allahın qəzəbi yağır… Amma mən 
bu haqda danışmıram, demək istəyirəm: Erousmit mənimlə bir universitetdə, bir kursda oxuyub. Onu 
uzununa da, eninə də tanıyıram. Elə bir zırrama idi ki, hətta bir vaxtlar institutdan da çıxarmışdılar. 
Himayədarını – tərifli Qotlibini də bacarıqsızlığına görə Uinnemak Universitetindən qovmuşdular! Biz 
onları yaxşı tanıyırıq! Yalançılar, səfehlər! Etiqadı ələ salan kafirlər! Erousmitin özündən başqa sizə kim 
deyib ki, o, məşhur alimdir? 
Sandeliusun üzündəki maraq skandinav qəzəbi ilə əvəz olundu. O ayağa qalxdı və bağırdı: 
– Cənab Robert, bu adam dəlidir! Doktor Qotlib müasir elmin yeddi müdrikindən biri, doktor Erousmit 
isə onun təmsilçisidir. Onlarla tam həmrəym! Mənim işimə baxıb siz özünüz də görməli idiniz ki, 
tamamilə müstəqil hərəkət edirəm və bütünlüklə sizin qulluğunuzdayam. Amma onun xidmətlərini 
bilirəm və itaətkarcasına arxasınca gedirəm.  
Əlahiddə Komitə Ayra Xinklini nəzakətlə susdurub qərara aldı ki, "məruzəni nəzərə alsın, qərarı başqa 
vaxta keçirtsin". Hər halda, ağlar Sent-Hubertdə Maarif Təşkilatının kilsələrində zəncilərin xoşbəxt 
ekstazlarını xoşlamırdılar və yenə də hər gün onlarla insan ölürdü. Sent-Hubertdə də Mancuriyada 
olduğu kimi arası kəsilməyən bu qədim lənətdən qurtulmaq üçün dua edirdilər. 
Əlahiddə Komitə evlərinə yollandığı vaxt Sandelius dəhlizdə Martinə və hiddətlənmiş Leoraya 
coşqunluqla dedi: 
– Hə, əla döyüş idi!!! 
Martin cavab verdi: 
– Qustav, nəhayət, mənə qoşuldunuz. Lənət şeytana, sizin görəcəyiniz ilk iş mənimlə birlikdə getmək və 
faqla silahlanmaq olacaq.  
– Yox, Cılız, sizə dedim ki, mənə faq yeritməyinizə imkan verməyəcəyəm, ta ki onu hər kəsə vurmayana 
kimi. Sizin bu komitəni nə qədər ələ salsam da, əqidəm dəyişməyib.  
Palatanın qarşısında durduqları zaman kiçik, amma rahatlığı və əzəmətindən başqa, bütün keyfiyyətləri 
ilə fərqlənən bir avtomobil yaxınlaşdı. Qotlib kimi arıq, İnçkep Cons kimi tipik bir ingilis düşdü. 
– Doktor Erousmit sizsiniz? Mənim adım Tviforddur, Sent-Svitinli Sesil Tviford. Əlahiddə Komitənin 
iclasına düşmək istəyirdim, amma lənətə gəlmiş nəzarətçi işdə yox idi, icazə almışdı, sonra da durdu 
taundan ölmək fikrinə düşdü. Sizin layihə haqqında Stoksdan eşitmişəm. Tamamilə doğrudur! Daimi 
olaraq taunla əlləşmək cəfəngiyatdır! Komitə rədd etdi?! Təəssüf! Bəlkə, biz Sent-Svitendə nəsə edə 
bildik. Sağlıqla qalın! 
Bütün gecəni Martin və Sandelius qızğınlıqla mübahisə etdilər. Martin gecə işləmək və səhər papiros 
dalınca getmək üçün xiffət çəkərək yatağa uzandı. Amma yuxuya gedə bilmədi, çünki gözlərinin qarşısına 
gələn Ayra Xinkli bütün gecəni onun yanına soxulmağa çalışdı. 
Dörd gündən sonra o eşitdi ki, Ayra ölüb. 
Nə qədər ki, şüuru üstündə idi, Ayra öz məhəlləsindən olan xəstələrin qayğısına qalır və onlara xeyir-dua 
verirdi. Və bunu taunlu xəstələr üçün baraka çevirdiyi qaradərililərə məxsus,  boğanaq, dəmirlə örtülmüş 
kilsəsində edirdi. Ayra "İncil"dən oxuduğu mətnlərin sədası altında yırğalana-yırğalana (bu mətnləri 
əhənglə ağardılmış divarlara özü yazmışdı) bir yataqdan o birinin yanına gedir, sonra ucadan fəryad 
edirdi. Sonunda isə birdən-birə məruzəçi üçün düzəldilmiş hündür yerin yanında yıxıldı. O, burada moizə 
etməyi o qədər sevirdi ki... 
 
4 
 
Hər halda, Martinin bəxti gətirdi. Hər üç adamdan birinin tauna yoluxduğu və hamının dalınca bir 
həkimin gəzməli olduğu Karibdə bütün kəndə faq peyvəndi etdi. Dincini belə almadan inyeksiya edir, 
hansısa bir xəstədən hoppanan diribaş birənin onu tauna yoluxdura biləcəyi fikri isə işini daha da 
ağırlaşdırırdı.  
Amma epidemiyanın azalmasını müşahidə etdikcə və dəqiq qeydlər apardıqca qorxu yavaş-yavaş 
canından çıxırdı. Epidemiyanın azalması faktı isə Karibdən başqa heç yerdə müşahidə edilmirdi.  
İlk nəticələri alan kimi  sevincək evə qayıtdı və Leoranın üstünə cumdu: 
– Mən onlara göstərərəm! İndi mənim şərtlərimi qəbul edəcək, eksperiment aparmağa icazə verəcəklər, 
epidemiya qurtarandan sonra isə  tez yır-yığış edəcək və evə yollanacağıq! Bu istidən canımız qurtaracaq. 
Mən yenə də məmnuniyyətlə şaxtadan ölə bilərəm. Maraqlıdır, görəsən, Holaberd və Şolteys yenə də 
əvvəlki kimi yola getmirlər? …Yenidən mənzilimizə qayıtmaq necə də böyük xoşbəxtlik olardı. 
– Hə, yaxşı olardı! – Leora dedi, – Nahaq yerə səfərdə olduğumuz müddətə mətbəxi ağartmalarını 
tapşırmamışam… Ola bilsin ki, göy kreslonu yataq otağına qoydum… 
Karibdə taun azalmaq üzrə olsa da, Sandelius sakitləşmək bilmirdi, çünki bu kənddə yoluxmuş sincabların 
sayı daha çox idi. O, isə nəticə çıxartmaq üçün tələsirdi. Gözəl axşamların birində öz planını İnçkep Cons 
və Martinə söylədi. Daha doğrusu, onların şübhələrini rədd edərək dedi: 
– Bu kənd üçün dizinfeksiyanın yeganə yolu onu bütünlüklə yandırmaqdır. Nə qədər ki, bizə mane 
olmayıblar, gəlin səhərə kimi kəndin  külünü göyə sovuraq. 
O, Martini adyutant kimi götürüb hamısı bir nəfər hündür çəkmə geyinmiş qəhrəman siçovultutanlar 
ordusu ilə birgə yürüşə çıxdı. Biləklərindəki sarğılar və qara dərili piratlara bənzər görkəmləri ilə hərəkətə 
keçdilər. Bütün ləvazimatları, çadırları, odeyalları dükanlardan oğurladılar… yürüş sobalarını isə 
hökumətin hərbi anbarından götürdülər… Sonra əldə etdikləri qəniməti yük maşınlarına yüklədilər. 
Maşın karvanı Karibə gedən yolla gurultu salaraq irəliləyirdi. Ləvazimatlarla dolu bu xəzinənin düz 
üstündə mömin himni oxuyan siçovultutanlar oturmuşdular.  
Onlar kəndə şığıdılar, sağlamları qovdular, xəstələri xərəklərdə çıxardıb dərənin yuxarısında – 
çəmənlikdəki çadırlarda yerləşdirdilər və gecə saat birdə qəsəbəyə od vurdular. 
Əsgərlər məşəllər yandıraraq komaların arasında ora-bura vurnuxurdular. Damlardakı palma 
yarpaqlarından qalın, ölüvay, ağ tüstü qalxırdı. Tüstünün arasından isə alov öz parlaq dili ilə hər tərəfi 
yalayaraq kənara sıçrayırdı. Alovun fonunda palmaların silueti ucalırdı. Möhkəm görünən komalar bir an 
içində kövrək bambuk kötüyünə çevrilirdilər. Onlar səpələnən qığılcım qalağında qara xətlər kimi 
görünürdülər. Alov bütün vadini işıqlandırmışdı. Ürkmüş  quşların qatarı alovlanan kəndin üstü ilə 
uçuşur, Karib burnunun ləpədöyəni qanı axan yaralıya bənzəyirdi. 
Öz dəstəsini daha cəsur və şüurlu yerlilərlə möhkəmləndirən Sandeliusun ordusu alovlanan kəndi 
mühasirəyə aldı və qudurmuş, şivənlə qaçan siçovulları, sincabları qırıb çatdılar. Viranəlik alovunda 
Sandelius başını itirmiş siçovulları dəyənəklə çırpır, arxalarınca güllə atırdı. Eyni zamanda dənizçi Bill 
haqqında ədəbsiz ballada oxuyur və  şeytan balası kimi ora-bura qaçırdı. Səhər açılanda artıq parlaq, 
yeni, kətandan tikilmiş alaçıqlarda xəstələrə qulluq edir, zənci qadınlara yeni sobalarla rəftar etməyi 
öyrədir, bir də soyuqqanlı halda yer sincablarının öz yuvalarında necə zəhərləndiyini müzakirə edirdi.  
Sandelius Blekuoterə qayıtdı, amma Martin faqla peyvənd edərək, qeydlər apararaq, yenicə gəlmiş tibb 
bacılarını təlimatlandıraraq iki günlük düşərgə-kənddə qalası oldu. Nəhayət, o da Blekuoterə gəldi və baş 
həkimin qəbul otağına yollandı. Hər halda, Sandelius gələnə və onu zəbt edənə qədər bura baş həkimin 
qəbul otağı hesab edilirdi. 
Sandelius İnçkep Consun stolu arxasında əyləşmişdi, amma bu dəfə o məşğul deyildi. Öz kreslosunda 
yarımuzalı halda oturmuş, gözləri qan çanağına dönmüşdü.  
– Uh! Karibdə siçovullarla pis vaxt keçirmədik, hə? Hə… mənim kətan şəhərimin vəziyyəti necədir? – 
gülüş dolu, amma zəifləmiş səslə danışmağa başladı, ayağa qalxanda isə səndələdi. 
– Nə olub sizə? Nə? 
– Göründüyü kimi, yoluxmuşam. Hansısa zəhrimara qalmış birə məndən acıq çıxıb.  Hə… – qətiyyətsiz 
halda, amma böyük maraqla sözünə davam etdi, – mən də gedib özümü karantinə salmağa hazırlaşırdım. 
Əməlli-başlı qızdırmam var… Bax, vəzlərim də şişib. Mənim gücüm… Uh! Altmışa yaxın yaşım var, amma 
görəydiniz ki, heç bir matrosun gücü yetməyən yükü necə qaldırırdım… Boksda düz beş raunda davam 
gətirirəm! Aman Tanrım, Martin, elə zəifləmişəm ki... Amma qorxmuram. Heç bir az da. 
Əgər Martin tutmasaydı, Sandelius yerə yıxılacaqdı. 
Daxmaya qayıtmaqdan imtina etdi, çünki bilirdi ki, Leora orada onun dalınca gəzəcək. 
– O qədər adamı izolyasiya etmişəm ki… İndi də mənim növbəmdir, – dedi. 
Martin və İnçkep Cons Sandelius üçün kasıb, təmiz bir ev tapdılar. Orada yaşayan sakinlərin hamısı 
ölmüşdü, amma evi tüstüyə vermişdilər.  Xəstə baxıcısı da tapıldı və nə zamansa başa buz qoymağı, 
təskinlik sözləri söyləməyi bacaran həkim olduğunu yada salmağa çalışaraq, Martin özü xəstənin yanına 
gedib-gəlirdi. 
Martin əzab çəkərək onun başı üzərində əyilir və  dərisinin necə yandığını, sifətinin, dilinin necə şişdiyini, 
səsinin necə zəiflədiyini müşahidə edirdi: 
– Qotlib Allahların zarafatı haqqında danışanda haqlı idi. Ufff! Ən yaxşı yer tropiklərdir. Allah gözəl 
fikirləşib  – çiçəklər, dəniz, dağlar… Allah burada meyvələri o qədər bol yetişdirib ki, insana işləmək lazım 
deyil… Sonra isə bizi ələ salaraq doyunca gülüb… Yəni vulkanları, ilanları soxuşdurub, rütubətli istini işə 
salıb və vaxtından əvvəl gələn ehtirası, bir də taunu, malyariyanı göndərib. Amma insanlar üçün qurduğu 
ən pis tələ birələrin kəşfidir. 
Sandeliusun şişmiş dodaqları uzandı və iltihablaşmış boğazından zəif xırıltı çıxdı, Martin başa düşdü ki, 
xəstə gülməyə çalışır. 
O, sayıqlamağa başladı, amma tutmalar arasında intəhasız bir çətinliklə, gözlərində yaş, öz 
gücsüzlüyündən təsirlənərək kəkələyirdi: 
–  Mən aqnostikin necə öldüyünü sizə göstərmək istəyirəm. Qorxmuram, amma heç olmasa, bir dəfə də 
ilk qar yağanda Stokholmu görmək istərdim. Bir də Beşinci avenyunu.  Sevilyada da ehtiraslı bir həftə 
keçirərdim... Bir də son dəfə necə lazımdır içmək istəyirəm. Mən rahat gedirəm. Azacıq ağrıdır, amma 
həyat gözəl bir oyun idi. Mən… mən dindar bir aqnostikəm! Oh, Martin, mənim zavallı adamlarıma faq 
verin. Onların hamısını xilas edin… Aman Allah, mən düşünməzdim ki, belə ağır ola bilər…  
Ürək təslim oldu. O, alçaq çarpayıda yavaş-yavaş sakitləşdi. 
 
 
5 
 
Martin öz kədərini gizlətməyə çalışırdı. Amma Qustav Sandeliusa sevgisinə rəğmən, başını itirməmişdi. 
İnçkep Consun bütün adamlara ardıcıl faq yeritmək tələbinə əvvəlki kimi qarşı çıxır və elə əvvəlki kimi 
bura nə üçün göndərilmişdisə, ona nail olmağa çalışırdı. 
– Mən sentimental deyiləm, aliməm! – özünü öyürdü. 
Küçələrdə üstünə hücum edirdilər, oğlan uşaqları ona söyüş yağdırır və daş atırdılar. İnsanlar eşitmişdilər 
ki, Martin bilərəkdən onları xilas etmək istəmir. Sakinlər onun yanına nümayəndə heyəti göndərir, 
yalvarırdılar ki, onları, uşaqlarını xilas etsin. O, isə sarsılır və tez-tez Qotlibin obrazını yaddaşında 
canlandırmaq məcburiyyətində qalırdı. 
Çaxnaşma artırdı. Əvvəllər soyuqqanlılığını saxlaya bilənlər də gecəyarısı Admiral təpəsində yandırılmış 
ocağın parıltısını pəncərədən görəndə özlərini saxlaya bilmirdilər. Bu alovlanan yer Sandeliusun şikəst 
zənci qadın və dilənçi hindu ilə birlikdə alovun içinə atıldığı əlüstü yaradılan krematori idi.  
Cənab Robert Ferlemb xəstələrin qayğısına qalmağa çalışması ilə onları əsəbiləşdirən bacarıqsız bir 
qəhrəmana çevrilmişdi.     
Stoks sıldırım qaya kimi sarsılmaz qalmışdı. Sutkada üç saat yatırdı, amma yataqdan qalxan kimi on beş 
dəqiqə idman etmək vərdişini dəyişməmişdi. Leora Pentrits Daxmasında sakitcə Martinə faq hazırlamağa 
yardım edirdi. 
Amma baş həkim uzun müddət davam gətirə bilmədi və axıra yaxın onun da əsəbləri pozuldu. 
Mənfur Sandeliusdan asılılıqdan azad olub yenidən azğınlaşan, plansızlıq içində batıb qalan İnçkep Cons 
yarımsəslə danışdığını düşünərək bağırırdı. Arıqlamış barmaqları arasında sıxılıb qalan papiros elə əsirdi 
ki, tüstü havaya titrək spiral şəklində qalxırdı. 
O, bir gecə növbəti müayinəni başa vurduqdan sonra, motorlu qayığa rast gəldi. Qayıqda on iki 
"qırmızıayaq" Barbadosa qaçmağa hazırlaşırdı və həkim onlara rüşvət təklif edərək gözlənilmədən qayığa 
mindi. 
Blekuotor limanından çıxdıqda əllərini öz tibb bacılarına və doğma Serris təpələrinin səssizliyinə doğru 
uzatdı, amma yalnız şəhərin ürkmüş işıqları yoxa çıxanda başa düşdü ki, qorxaqlıq edib. Bundan sonra 
özünə gəldi və başını qürurla yuxarı qaldırdı. 
Tələb etdi ki, qayığı döndərib onu geri aparsınlar. Qaçqınlar isə imtina etdilər, üstünə bağırdılar və kayuta 
salıb ağzını bağladılar. Barbadosa çatana kimi iki gün keçdi, bu müddət ərzində artıq hamı onun fərariliyi 
haqqında xəbər tutmalı idi.  
Barbadosda İnçkep Conson heç bir şey anlamadan körpüdən mehmanxanaya qədər uzanan yolu sahil 
boyunca addımladı, sonra uzun müddət səliqəsiz otaqda ayaq üstə durdu. Otaqdan üfunət qoxusu 
gəlirdi. O fikirləşdi ki, daha heç vaxt öz tibb bacılarını, öz sərin təpələrini görməyəcək... Və… ağlını itirmiş 
xəstələri geri – izolyatora qaytarmaq üçün üstündə gəzdirdiyi tapançadan atəş açıldı… İnçkep Cons özünü 
vurdu. 
 
6 
Martin beləcə öz təcrübəsinə bir addım da yaxınlaşdı. Stoks İnçkep Consun yerinə baş həkim təyin 
olundu, o da qanuna əhəmiyyət verməyərək, Martini Sent-Svitin mahalına tam hüquqlu tibb məmuru 
təyin etdi. Bu təyinat və Sesil Tvifordun yardımı ona öz təcrübəsini həyata keçirmək imkanı verdi. 
Tviford qonaqpərvərlik göstərərək Martinə öz köməyini təklif etdi. Martini isə yalnız bir şey narahat 
edirdi: Leoranı necə qorusun. Martin, Sent-Svitində onu nə gözlədiyini bilmirdi… amma Koma adada 
istənilən yerdən daha təhlükəsiz idi… Leora etiraz edərək, dedi ki, Martin öz təcrübəsini həyata keçirdiyi 
vaxt, Sandeliusu boğan soyuq əl onun da yaxasını ələ keçirə bilər, bu vaxt Leora ona lazım olacaq. Martin 
onu vədlərlə sakitləşdirməyə çalışdı, bildirdi ki, Sent-Svitendə yer tapılarsa, dalınca adam göndərəcək. 
Təbii ki, yalan danışırdı. 
"Qustavın ölümünə tamaşa etmək çox çətin idi. Dünya dağılsa belə, mən Leoranı riskə məruz 
qoymayacam!" – öz-özünə and içdi. 
Martin getdi, Leoranı iki qulluqçunun, əsgər-eşikağasının və imkanı olan kimi baş çəkməyə söz vermiş 
doktor Oliver Marçendin  ümidinə  qoydu. 
 
7 
 
Bambuk və kakao meşəliyi, Cənubi Sent-Hubertin şiş dağları öz yerini Sent-Svitendə şəkər qamışlığına 
verirdi. Burada arıq, şən adam kimi tanınan Sesil Tviford torpağın hər akrı üzərində hökmranlıq edir və 
qanunları öz bildiyi kimi dəyişdirirdi. 
Onun Jasmin Bağı malikanəsi bürkülü və vızıltılı düzəngahın düz ortasında yerləşən sakit bir sığınacaq idi. 
Ev köhnə və alçaqdır, malalanmış, qalın daş divarları, otaqlarda taxtadan düzəldilmiş səki, farfor, 
portretlər və Tvifordların üç yüz il boyunca qoruduğu qılınclar yerləşdirilmişdi. Evin ətrafında isə şaron 
qızılgüllərinin gözqamaşdırıcı dəbdəbəsi içində hasarla dövrələnmiş bağ salınmışdı.   
Tviford Martini alçaq sərin dəhlizlərdən keçirərək otağa gətirdi və beş nəhəng oğluna, bir də arvadının 
ölümündən sonra  artıq on il idi ki, evin sahibəsinə çevrilmiş anasına təqdim etdi.  
– Çaydan imtina etməzsiniz ki? – Tviford soruşdu, – indi bizim amerikalı qonağımız da aşağı düşəcək. 
O, bunu düşünmədən söylədi, çünki əmin idi ki, Tvifordlar nəsildən-nəsilə burada, təyin olunmuş saatda 
çay içirdilərsə, heç bir hadisə onlara əvvəlki kimi həmin saatda çay içməyə mane ola bilməz. 
Martin bağa getdiyi vaxt hörmə stolun üstündə qədimi gümüş qab-qacaq düzülmüşdü, ətrafdan sakit, 
aram səslər eşidilirdi. Bu mənzərə elə bir təəssürat yaradırdı ki, sanki, taun məğlub edilmişdi.  Martinə 
elə gəldi ki, Lizarddan dörd min mil cənub-qərbdə – İngiltərədədir. 
Masa arxasında əyləşdilər. Amerikalı qonaq aşağı düşdü, astanada dayanıb elə Martinin baxdığı kimi 
təəccüblə gözlərini ona zillədi. Bu vaxt aşağıda mehriban, amma bir qədər darıxdırıcı söhbət gedirdi.  
Martinin qarşısında öz bacısı ola biləcək qadın dayanmışdı. Yəqin ki, otuz yaşı olardı – Martinin otuz 
yeddi yaşına rəğmən… Amma arıqlığı, solğun sifəti, qara qaşları və tünd rəngli saçları ilə, sanki, Martinin 
əkizi idi – onun ikinci müəmmalı "mən"i... 
Qadın danışmağa başlayanda da Martin, elə bil, öz xırıltılı səsini eşitdi. Sonra dedi: "Deyəsən, siz mənim 
bacımsınız", qadının dodaqları aralandı, amma nə o, nə də o biri bir söz söyləmədi, sadəcə, bir-birinə baş 
əyərək  salam verdilər. Qadın əyləşdi. Martin heç vaxt qadının varlığını bu qədər kəskin hiss etməmişdi. 
Axşam düşənə qədər o öyrəndi ki, qadının adı Coys Leniondur. Nyu-Yorklu Rocer Lenionun dul qalmış 
xanımıdır. Sent-Hubertdə öz plantasiyalarına baş çəkmək üçün gəlib və burada karantinə düşüb. Martin 
haradasa onun rəhmətlik əri haqqında ötəri eşitmişdi. Onun yaxşı ailədən olduğunu bilirdi. Martinə elə 
gəlirdi ki, "şöhrət yarmarka"sında qadının şəklini də görüb, Palm-Biçin sahillərində Lenionların şəklini.  
Qadın yalnız hava, çiçəklər haqqında danışırdı, amma onda get-gedə artan bir sevinc hissi var idi ki. Bu, 
hətta sərt Sesil Tvifordu belə yerindən tərpətdi. Martino Tvifordun oğlanlarından biri ilə zarafatını 
yarımçıq qoyaraq söylədi: 
– Siz həqiqətən də mənim bacımsınız. 
– Yəqin ki. Nə olar, alimsinizsə… Siz yaxşı alimsiniz? 
– Kifayət qədər yaxşı. 
– Sizin missis Mak-Qerklə tanışam. Doktor Riplton Holaberdlə də. Biz Xessian-Xukda rastlaşmışıq. Siz o 
yer haqqında eşitmisiniz? 
– Yox, mən.. Hə, mən onun haqqında eşitmişəm. 
– Bilirsiniz,  bu, köhnə Bruklinin yenidən bərpa olunmuş hissəsindədir, orada yazıçılar, iqtisadçılar və 
demək olar ki, ən böyük istedadlar, cəmiyyətin qaymaqları adlandırılan insanlar yığışırlar. Orada nahar 
üçün dəbdəbəli geyinmək lazımdır və hər kəs bilir ki, Ceyms Coys kimdir. Doktor Holaberd maraqlı 
insandır, sizə elə gəlmir? 
– Doğrusunu desəm… 
– Deyin… Səmimi sözümdür: Sesil bizə necə sınaq aparmaq istədiyinizi izah edib. Mən sizə kömək edə 
bilərəm – baxıcı qadın, ya da aşpaz kimi… necə lazımdırsa, yoxsa sizə ancaq mane olacağam? 
– Hələ ki, bilmirəm. Sizdən istifadə etmək mümkün olarsa, çəkinmərəm. 
– Oooo, bizim Sesil, ya da doktor Stoks kimi belə ciddi olmayın. Onlar oyundan zövq ala bilmirlər. Stoks 
sizin xoşunuza gəlir? Sesil ona sitayiş edir, mən isə bəyənmirəm. Elə bil, saxta adamdır, həm də dəhşətli 
dərəcədə soyuq təsir bağışlayır; cılız və maraqsızdır. Sizə elə gəlmir ki, istəsə, bir azca şən ola bilərdi? 
Martin məzəmmətə başlamaqla bu qadını daha yaxşı tanımaq imkanını əldən verdi: 
– İcazə verin. Dediniz  Holaberdi cazibədar hesab edirsiniz. Təəssüf edirəm ki, onun elmi zir-zibilinə 
tamah salmısınız və Stoksu qiymətləndirə bilmirsiniz. Stoks möhkəm adamdır, şükür Allaha ki, kobud da 
ola bilir. O necə kobud olmasın? Stoks süni cazibədarlıq qarşısında yersiz sevinc içərisində quruyub qalan 
dünya ilə mübarizə aparır. Əzablı işini yarımçıq buraxmış alim müəyyən mənada kobudluq etməlidir. 
Stoks isə, sizi əmin edirəm ki, əsl tədqiqatçı kimi doğulub. Kaş, onu bizə, "Mak-Qerk"ə gətirmək olaydı. 
Kobuddur? Siz onun mənə qarşı kobudluq etdiyini görə bilməzsiniz.    
Tviford özünü itirmişdi, onun anası nəzakətli və pərt idi, beş oğlu isə Martin onların qarşısında ehtirasla 
barbar, asket və elmin təkəbbürlü xidmətçisi obrazını yaratmağa çalışdığı müddətdə buğalar kimi laqeyd-
laqeyd baxırdılar. Amma Coys Lenionun gözəl gözləri xeyirxahlıqla dolu idi və danışmağa başlayanda  
səsində kübar qadının  kosmopolitik məktəb keçdiyi artıq az hiss olunurdu. 
– Hə. Burada görünür, mənim kimi plantasiyaçı rolu oynayan qadınla Sesil arasında fərq mövcuddur. 
Nahardan sonra Martin qadınla bağa getdi və özünü müdafiə etməyə çalışdı. Amma   özü də bilmirdi ki, 
nədən…  
Lenion isə bunun müqabilində dedi: 
– Mənim əzizim, üzr istəməyi sevmədiyiniz üçün elə ciddi-cəhdlə üzrxahlıq edirsiniz ki! Əgər, doğrudan 
da, əkiz qardaşımsınızsa, istədiyiniz zaman məni rədd edə bilərsiniz. İnciməyəcəyəm. Sizə şeytan kimi 
hakim kəsilmiş Qotlibə gəlincə… 
– Şeytan kimi?! Cəfəngiyatdır! Sadəcə, o … 
Onlar bir saatdan sonra ayrıldılar. 
Martin bu cür qıcıqlandırıcı həyəcanı bir daha hiss etmək istəməzdi. Vaxtilə bu həyəcanı ona Orxideya 
Pikkerbo yaşatmışdı. Amma  köhnə qravurləri və miçətkənli çarpayısı olan otaqda yatmağa uzanarkən 
haradasa yaxınlıqda olan bir xəyal – Coys Lenion – yenə də onu narahat edirdi. 
O, həqiqətdən də ürkmüş halda yataqda dikəldi. Doğrudanmı, bu cazibədar və tamamilə vecsiz gənc 
qadına vurulmağa hazırdır? Nahar vaxtı qara atlas altından hiss olunan çiyinləri necə də gözəl görünürdü! 
Bu qadının çox parlaq bədəni var. Onun qarşısında istənilən qadının, hətta kövrək Leoranın belə, bədəni 
kobud və kök görünə bilərdi. Coys qəribə bir çəhrayı işıq saçırdı, sanki, içəridən işıqlanırdı. 
Martin həqiqətən də istəyirdi ki, Leora burada Coys Lenionla bir dam altında yaşasın? (Sevimli Leora, 
həyat eşqi! Görəsən, orada, Penritdə, yataqda yuxusuz uzanaraq onun üçün darıxırmı?) 
İndi – epidemiyanın qızğın vaxtında Leoranı dəvət etməyi Tvifordlardan xahiş etmək düzgün idimi? (O 
özü ilə tamam səmimi idimi? Bu gün səhər o Tvifordların ifrat kodeksləri, qayda-qanunları ilə tanış 
olmuşdu. Görəsən, özünü əcnəbi kimi göstərərək açıqdan-açığa onun üstündən adlamaq olmazdımı?) 
Birdən Martin yerə – dizləri üstə çökdü. Xəyalında canlandırdığı Leoraya yalvarırdı. 
 
XXXV FƏSİL 
 
1 
 
Taun xəstəliyi Sent-Svitdə təzəcə hərəkətə keçmişdi. Halbuki dairə  həkiminin səlahiyyətini yerinə yetirən 
Martin şirkətin planını həyata keçirdiyi bir vaxtda, xəstəlik bu şəhəri də işğal etməli idi…  
Martin əvvəlcədən düşündüyü kimi, əhalini iki bərabər hissəyə böldü. Tvifordun arxasınca salıb gətirdiyi 
hissəyə taun əleyhinə faq peyvəndi vuruldu,  ikinci yarısı isə peyvəndsiz saxlanıldı. 
Təcrübə uğurla keçdi. Martin artıq xilas edilmiş uzaq Hindistanı  xəyallarında canlandırır, xatırlayırdı ki, 
orada taundan hər il dörd yüz min insan ölür. Hərdənbir Maks Qotlibin səsi də Martinin qulaqlarında 
cingildəyirdi: "Martin, siz öz təcrübənizi keçirdiniz. Mən sox şadam!" 
Mahalın peyvənd edilməmiş hissəsinə xəstəlik faq almış hissədən daha ağır şəkildə basqın etmişdi. 
Peyvənd almışlar arasında da iki-üç nəfər yoluxanlar oldu, amma digər hissənin içində on, iyirmi nəfər 
taunla xəstələnmişdi, sonra yavaş-yavaş qurbanların sayı gün ərzində otuza çatdı.  
Martin bu zavallı insanları əlillər evində müalicə edirdi. Həmin bina sıxyarpaqlı əncir ağaclarının və 
çörəkağaclarının fonunda daha acınacaqlı görünürdü. Bu, ağardılmış divarları olan miskin bir barak idi. 
…Martin Sesil Tvifordu başa düşə bilmirdi. Düzdür, Tviford öz işçilərinə qul kimi baxırdı, hətta onların 
yerləşdirilməsi üçün öz geniş baronluğundan ancaq bu miskin əlillər evini ayıra bilmişdi. Bununla belə, 
indi fəhlələrə qulluq edir, özünün və oğlanlarının həyatını riskə atırdı. 
Missis Lenion – Martin onu necə fikrindən daşındırmağa çalışırsa çalışsın – xəstələr üçün yemək 
bişirməyə gəlirdi və məlum olmuşdu ki, çox yaxşı aşpazdır. Bundan başqa, o, xəstələrin yataqlarını salır, 
özünü Tvifordların altı üzvündən daha böyük ustalıqla dizinfeksiya edir, tüstüyə verilmiş mətbəxdə ev 
qulluqçusundan aldığı zolaqlı çit döşlüyü taxır və  çalışıb-çabalayaraq Martini elə həyəcanlandırırdı ki, 
kobudluq etmək istəsə də, qarışıqlıqda bunu yaddan çıxarırdı. 
 
2 
 
Axşamlar onlar Tvifordun taqqıltı salan balaca avtomobilində geri – Jasmin bağına qayıdırdılar. Bu zaman 
missis Lenion Martinlə onun əlinin altında işləyən adam kimi danışırdı, amma bu qadın pudralanmış və  
bəzənib-düzənmiş halda hamamdan çıxdıqda Martin özünü elə aparırdı ki, sanki, ondan qorxur. Onları 
yaxınlaşdıran bir şey var idi – aralarındakı oxşarlıq. Həm də bacı-qardaş oxşarlığı. Bir-birinə oxşadıqlarını 
demək olar ki, təəssüf hissi ilə qəbul edirdilər. Çox bənzəyirdilər, sadəcə, qadının saçları lak çəkilibmiş 
kimi daha hamar idi və onda Martinin kobudcasına yuxarı dartılmış qaşlarından əsər-əlamət yox idi. 
Martin tez-tez gecədən xeyli keçmiş xəstələrinin yanına qayıdırdı, amma iki dəfə missis Lenionla birlikdə 
aradan çıxa bilmişdi. Buna səbəb təkcə istidə alışıb–yanan xəstələr haqqında düşünməkdən qaçmaq 
istəyi deyildi. Onlar həm də Tvifordların bezikdirici ev qayda-qanunlarından uzaqlaşmağa çalışırdılar. Üz  
tutduqları məkan isə daşlı sahildə özünə yer eləmiş balaca gölməçə idi. 
Ləpədöyənin rahatladıcı uğultusu altında, sıldırım qayanın üstündə oturmuşdular. Martinin beynində 
əlillər evinin ağardılmış divarları və diaqrammlar alışıb-yanır, gözləri önündə divarlardakı çatlar gün işığı 
kimi parlayır, tauna tutulmuş zəncilərin şişmiş, dəhşət dolu sifətləri ora-bura yırğalanırdı. Tvifordun 
oğlanlarından birinin faqla dolu ampulanı necə basıb əzdiyi və palatada necə dözülməz isti olduğu yadına 
düşürdü. Amma bu əsəbi gərginlikdə laqundan əsən külək  və ləpədöyənin uğultusu onlara sərinlik 
gətirirdi. Martin missis Lenionun ağ paltarının onun dizinin ətrafına çırpıldığını görüncə başa düşürdü ki, 
elə o da gərginlikdən yorulub. Martin qaşqabaqlı halda ona tərəf çöndü və Lenion danışmağa başladı: 
– Mən elə qorxmuşam, elə tənhayam ki... Tvifordlar özlərini qəhrəman kimi aparırlar, amma 
daşürəklidirlər. Özümü elə qəribə hiss edirəm ki, sanki, kimsəsiz bir adaya atılmışam.  
Martin onu öpdü və qadının çiyninə tərəf əyildi. Lenionun paltarının qolunun yumşaq ipəyi Martini 
həyəcanlandırdı. Amma birdən Lenion kənara dartındı: 
– Yox! Axı sizin üçün heç bir əhəmiyyət daşımıram. Sizdə sadə bir maraq oyanıb. Ola bilsin ki, bu mənim 
üçün yaxşıdır… Amma bu günlük... 
Martin onu da, özünü də inandırmağa çalışdı ki, Lenion həddindən artıq çox məna daşıyır, amma 
yorğunluq əl-ayağını bağlayırdı. Martinlə bu qadının cazibəsi arasında xəstəxana çarpayıları və böyük bir 
yorğunluq, bir də Leoranın sakit siması dayanmışdı. Hər ikisi susurdu, o, qadının əllərini ovucları arasında 
gizlətdiyi vaxt yanaşı oturmuşdular. Həyəcandan uzaq idilər və bir-birlərini anlayırdılar. Bu an nədən 
istəyirsən sərbəst danışa bilərdilər. 
… Martin qadının otağının astanasında  dayanmışdı, onlar evə yollananda Martin qapının arxasında 
qadının necə yumşaq hərəkət edəcəyini təsəvvüründə canlandırırdı. 
"Yox, – özünə hirslənirdi, – Bacarmıram. Coys… onun kimi qadınlar… Bu, mənim işimin və Linin xətrinə 
imtina etdiklərimin milyondabiridir. Vəssalam. Amma burada iki həftə yaşayaramsa… Səfeh. Bircə qapını 
döymək xəyalına düş, oho, gör necə hirslənir! Amma, hər halda…" 
O, Coysun qapısının altından uzanan işıq selini görürdü. Arxasını qapıya çevirdikdə və asta-asta öz 
otağına yollandıqda belə, bu sel gözlərinin qarşısından getmirdi… 
 
3 
 
Sent-Hubertdə telefonlar çox pis işləyirdi. Penrit Komasında isə telefon yox idi. Liman həkimi öz 
zamanında bundan məyus olmazdı, çünki adətən onu qonşuya zəng edərək xəstə yanına çağırırdılar. İndi 
isə, taun yayılandan bəri Mərkəzi stansiya tamamilə pozulmuşdu və Martin iki saatını boş-boşuna 
keçirdikdən sonra, Leora ilə telefonla əlaqə saxlamaq fikrindən əl çəkdi. 
Amma məyus deyildi, çünki üç-dörd gündən sonra Penritə gedəcəkdi. Martin Leoranın bura gəlməsi ilə 
bağlı Tviforda işarə vuranda, o, laqeyd halda razılıq vermişdi. Leora ilə Coys Lenion dostlaşarsa, Coys 
daha tənhalıqdan xilas yolunu Martində axtarmayacaqdı. Nə olar… o, buna razıdır, bunu arzulayır… 
demək olar ki, arzulayır… 
 
4 
 
Penrit dağlarının yüksəkliyində, ağacların alaqaranlıq kölgəsi altındakı Komada Leora Martinin yoxluğunu 
daha çox hiss edirdi. İlk dəfə onunla Zenitdə  rastlaşdıqdan bəri (o vaxt Leora xəstəxana palatasının 
döşəməsini yuyurdu) o qədər nadir hallarda ayrı düşürdülər ki…   
Günlər bitib-tükənmək bilmirdi, cırıltı eşidən kimi Leora Martinin gəldiyi ümidi ilə ayağa qalxırdı… Onun 
darıxdırıcı axşam və qorxulu gecə boyunca qayıtmayacağı, burada – yanında olmayacağı, səsinin, 
əllərinin toxunuşunu daha duymayacağı fikri qadını əldən salırdı.  
…Nahar çox qəmgin keçdi. O, adətən Martin institutda işlədiyi vaxtlarda tək yemək məcburiyyətində 
qalırdı, amma o vaxt bilirdi ki, səhər açılan kimi Martin yanına qayıdacaq – mütləq qayıdacaq. Dalğın 
halda mətbəx stolunun arxasında əyləşərək nəsə yeyir və axşam qəzetində "Yumor səhifəsi"nə göz 
gəzdirirdi. Bu gün o, sanki, iyirmi qonağa qulluq göstərirmiş kimi qarşısında ora-bura qaçan eşikağasına 
baxıb gərnəşə-gərnəşə qalmışdı. Çox darıxdırıcı gün idi…  
Leora gözlərini çəkmədən Blekuotorun aşağıda qaralan damlarına tamaşa edə-edə eyvanda əyləşmiş və 
isti qaranlıqda "üfunətin" necə ona tərəf sürünərək gəldiyini aydın şəkildə hiss edirdi.  
O, Sent-Svitin hansı istiqamətdə uzandığını bilirdi. Bu şəhər palma daxmalarından gələn və dağın döşü ilə 
sürünən həmin o qorxaq sayrışmaların arxasında yerləşirdi. Leora diqqətini onlara cəmlədi, düşündü ki, 
görəsən, hansısa möcüzə nəticəsində Martindən bir işarə almaq olarmı. Amma onun da Leoraya tərəfə 
baxdığı təəssüratı yaranmadı ki, yaranmadı. Leora artırmada uzun müddət sakitcə oturdu… Görüləcək 
heç bir işi yox idi. 
Gecə də yata bilmədi. Çarpayıda, mığmığalara görə vurulmuş tordan içəri sızan lampa işığında oxumağa 
çalışdı, bacarmadı. Deyəsən, torda deşik var imiş, mığmığalar oradan içəri girirdilər. Leora işığı 
söndürərək tərpənmədən uzandı, amma yenə  də özünü yatmağa vadar edə bilmədi, çünki 
təhlükəsizlikdə olmadığını duyurdu. Ona elə gəlirdi ki, komanın döşəmə taxtası yavaş-yavaş bir-birindən 
aralanır… Sonra mığmığaların taun mikroblarını daşıyıb-daşımadığını xatırlamağa çalışdı. Aydın şəkildə 
hiss edirdi ki, hətta bu cür xırda məsələlərdə də Martindən asılıdır. Öz dünyagörüşü haqqında isə heç 
danışmağa da dəyməzdi. Birdən Martinin hansı ağcaqanadın – anolefesin , yoxsa steqomiyanın, ya da 
deyəsən, aedesin… sarı qızdırma daşıdığını yadında saxlaya bilmədiyinə görə ona necə hirsləndiyini 
xatırladı… və qaranlıqda öz-özünə güldü. 
Sonra yadına düşdü ki, Martin ona daha bir faq inyeksiyası vurmağı bərk-bərk tapşırıb. 
"Lənət şeytana, yenə də yaddan çıxartdım. Yaxşı, sabah mütləq edərəm". 
"Sabah edərəm… Sabah edərəm…" – o, Martinin qolları arasında gizlənməyi necə arzuladığını başa 
düşərək yavaş-yavaş yuxuya getdi, bu sözlər isə həmin an beynində zəhlətökən nəqarət kimi uğuldayırdı.  
Səhəri gün (o, yenə də özünə iynə vurmağı yaddan çıxartdı) qulluqçular və eşikağası adi vaxtlarda 
olduqlarından daha əsəbi görünürdülər. Leora onları sorğu-suala tutmaqla sakitləşdirməyə çalışdı və 
öyrəndi ki, Oliver Marçend – onların hamısının ümid bağladığı həkim ölüb. 
Günün günorta çağı eşikağası eşitdi ki, bacısını izolyatora götürüblər və bacısı uşaqlarını yerbəyer etmək 
üçün Blekuoterə yola düşdü. …Geri qayıtmadı. Heç kim onun başına nə gəldiyini  bilmədi. 
Axşama tərəf ətrafında gərginliyin daha da artdığını hiss edən Leora Martinin laboratoriyasına yollandı. 
Ona elə gəlirdi ki, bu otaq Martinin inadcıl, coşqun ruhunu qoruyub saxlayır. Leora taun mikrobları olan 
kolbalardan uzaqda oturdu, sonra stolun üsütündəki axıra qədər çəkilib qurtarmamış papirosu götürdü – 
Martinin papirosunu –  və yandırdı. 
Onun dodağında kiçik bir çat var idi və bilmirdi ki, bu səhər öz pinti əli ilə tozu silən qulluqçu (burada, 
laboratoriyada, xəstəlik əleyhinə istinadgahda) kolbanı aşırıb və maye yerə tökülüb. Papiros quru 
görünsə də, üzərində böyük bir qoşunu öldürməyə yetən taun mikrobu vardı.  
İki gün sonra Leoraya dəhşətli bir tənhalıq hissi hakim kəsilmişdi, o, avtomobil tapmaq və Martinin 
yanına qaçmaq üçün piyada Blekuoterə getmək istəyirdi. Sonra gecənin bir yarısısındı qızdırma, başağrısı 
içərisində,  ayaqları və əlləri buza dönmüş halda yuxudan ayıldı. Səhəri gün qulluqçular onu görəndə baş 
götürüb evdən qaçdılar. Beləliklə, zəifliyin hakim kəsildiyi  Leora evdə kimsəsiz, telefonsuz və tənha 
qaldı.  
Bütün günü, uzun gecəni susuzluqdan qurumuş dodaqları ilə kömək istədi; həsrət çəkə-çəkə yatağında 
tənha uzandı. Bir dəfə su dalınca mətbəxə yollandı. Yataq otağının döşəməsi, sanki, dalğalanan dəniz idi, 
zülmət içində qıvrılırdı… O, mətbəxin astanasında bu dalğalanmaya davam gətirməyib yıxıldı, bir saat 
hıçqıraraq sakitcə üzüqoylu qaldı. 
"Lazımdır… lazımdır… xatırlamıram nə" – onun səsi dumanlanmış beynində əks-səda verirdi. 
Leora ağrı içərisində və ağrıya qalib gələrək  ayağa qalxdı, qulluqçulardan birinin qaçanda yaddan 
çıxardığı köhnə paltoya büründü və qaranlıqda səndələyərək kömək axtarmaq üçün evdən çıxdı. Əsas 
yola çatanda yenə yıxıldı, yaralı heyvan kimi hasarın altında tərpənməz qaldı. Ağzı  üstə sürünərək güclə 
yenidən geri, evə qayıtdı və şüuru dumanlanana qədər Martinin xiffəti içərisində ağrını yaddan çıxardı.  
Özünü itirmiş, tənha Leora Martinin mehriban qollarına sığınmadan uzaq səfərə yola düşməyə cəsarət 
etmirdi. Hər çıqqıltıya diqqət kəsilərək gözləyirdi… Əldən düşənə qədər diqqət kəsilərək... 
"Sən gələcəksən! Bilirəm ki, gələcəksən, mənə kömək edəcəksən! Sən gələcəksən! Martin! Kürən!" – o 
hönkürürdü. 
Sonra qıc oldu və  bu, onun əl-ayağını bağladı. Artıq ağrı yox idi, qaranlıq ev başdan-başa sakitləşmişdi. 
Bu sakitlik içində yalnız onun xırıltısı və çətinliklə gələn nəfəsi eşidilirdi. 
 
5 
 
Sandelius kimi Coys Lenion da hamıya faq vurmaq üçün Martini razı salmağa çalışırdı. 
– Yox, siz nə qədər məni sıxışdırsanız da, soyuqqanlı və sərt olacağam. Mən Qotlibin sədaqətli əsgəriyəm. 
Heç nə məni xəyanət etməyə vadar edə bilməz. Hətta daşqalaq edəcəyinizlə hədə-qorxu gəlsəniz belə, 
mümkün deyil, – Martin özünü öydü. 
O, Coysa Leora haqqında danışırdı. 
– Bilmirəm, bir-birinizin xoşunuza gələcəksinizmi? Həddindən artıq fərqlisiniz. Siz dəhşətli dərəcədə 
dürüstsünüz. Hər zaman haqqında danışdığınız "yüksək cəmiyyət"i sevirsiniz. Leoranın isə o cəmiyyət heç 
vecinə də deyil. O, kənarda qalmağı xoşlayır. Ooooo, heç nə onun gözündən yayınmaz, amma çox 
danışmağı sevmir. Mən heç kimdə onunkuna bənzər bir həssaslıq görməmişəm – qeyri-səmimiliyi 
instinktlə duyur. Ümid edirəm ki, bir-birinizi qiymətləndirəcəksiniz. Onu bura gətirməkdən qorxmuşdum, 
amma indi Penritə gedirəm. Elə bu gün onu gətirəcəyəm. 
Martin Tviforddan maşın götürdü,  çox gözəl əhval-ruhiyyədə Blekuoterə, oradan da Penritə yollandı. 
Taun taundur, amma axşamlar darıxmayacaqdılar. Tvifordun oğlanlarından biri elə də lovğa deyildi,  o, 
Coys və Martin, bir də Leora – birlikdə qayalar arasında nahar etmək üçün laquna gedəcəklər  və birlikdə 
mahnı oxuyacaqlar… 
Martin bunqaloya çatdı və qışqırdı: 
– Li! Leora! Çıx! Gedirik! 
Qaçıb yuxarı çıxdığı vaxt aynabənd yarpaqlarla və tozla örtülmüşdü, giriş qapısını isə külək oynadırdı. 
Əks-səda onun səsini sakitlik içərisində gurultu ilə ümidsiz ahəngdə əks etdirirdi. Martin özünü itirdi. Evə 
tərəf atıldı, yemək otağında heç kimi tapmadı, mətbəxdə də heç kəs yox idi, yataq otağına tələsdi. 
Çarpayıda, mığmığalara qarşı qurulmuş torun üstündə Leoranın bədəni uzana qalmışdı – həddindən artıq 
zəif, həddindən artıq sakit... Leoranı səslədi, onun çiynindən tutub silkələdi, dayandı və ağladı. 
Onu sevdiyinə və burada elə onun öz təhlükəsizliyi üçün qoyduğuna inandırmağa çalışaraq Martin divanə 
bir səslə danışırdı… 
Mətbəxdə rom var idi, özünə bir neçə stəkan rom süzməyə getdi. Rom təsir göstərmədi.  
Axşama yaxın hündür, küləkli və üzü dənizə olan bağçaya çıxdı. Çala qazdı. Leoranın yüngül, soyumuş 
bədənini qaldırdı, öpdü və çalaya endirdi. Bütün gecəni veyil-veyil dolaşdı. Evə qayıdanda və Leoranın 
yumşaq bədəninin cizgilərini qoruyub saxlayan paltarlarını görəndə onu dəhşət bürüdü. 
O, özündən çıxdı. 
Penrit Komasını tərk etdi, Tvifordları atıb getdi və baş həkimin kabinetinin arxasında olan otağa çəkildi. 
Orada Martinin çarpayısının yanında hər zaman içki şüşəsi olurdu. 
Ölüm ilk dəfə idi ki, qapısını döymüşdü, ona görə də Martin özündən çıxmışdı: "Ah, cəhənnəm olsun 
sınaqlar!" – Stoksun ümidsizliyinə rəğmən faq istəyən hər kəsə onu vurmağa başladı. 
Yalnız Sent-Svitendə – təcrübə uğurla başladığı yerdə – vicdanı onu faqı hər kəsə vurmaqdan saxlaya 
bildi, amma təcrübəni davam etdirməyi Stoksa həvalə etdi. 
Stoks Martinin özündə olmadığını görürdü, amma yalnız bircə dəfə onu tərk edilmiş işinə qaytarmağa 
cəhd göstərdi… cavabında bu sözü eşitdi: "Sizin elminizdən mənə nə?" 
Stoksun özü Tvifordla birlikdə təcrübəni davam etdirməli oldu və Martinin aparmalı olduğu qeydləri 
yazmağa başladı. Axşam, sübh tezdən on dörd, on beş saat işlədikdən sonra, Stoks motasikllə Sent-
Svitenə gəlirdi. Onun bu ləyaqətsiz silkələnmədən zəhləsi gedirdi, heç dolambac dağ yolları ilə saatda 
altmış mil sürətlə getməyi də təhlükəsiz saymırdı, amma bu, vaxta qənaət edirdi. Gecəyarısına qədər 
Stoks Tvifordla məsləhətləşir, ona səhəri günlə bağlı göstərişlər verir, bacarıqsız aparıldığı qeydləri 
səliqəyə salır və bütün bu müddət ərzində qaş-qabaqlı mülayimliyinə mat qalırdı.  
Bununla belə, Blekuoterdə baş həkimin kabinetində Martin səhərdən axşama kimi sotq görünməyən 
növbəyə dayanan qorxuya düşmüş vətəndaşlara peyvənd edirdi. Stoks ondan bu işi, heç olmasa, başqa 
həkimə həvalə etməyi və Sent-Svitinə bir balaca diqqət ayırmağı xahiş edirdi, amma Martin özünün 
keçmiş qürurunu ayaq altda tapdalayaraq və öz işinin pozulmasına yardım edərək acı bir məmnunluq 
hiss edirdi.  
O, assistenti əvəz edən tibb bacısı ilə birlikdə boş kabinetin ortasında dayanırdı. İnsanlar – ağlar, zəncilər, 
hindular – çiyin-çiyinə qarışıq bir növbədə dayanmışdılar. Özü də bütöv bir məhəllə boyunca… Hər sırada 
on adam, sanki, edamdan əvvəl səssizcə dayanıblarmış kimi susurdular. Onlar tibb bacısına yaxınlaşır və 
həyəcanlı halda əllərini uzadırdılar. O, isə pasienti yanında dayanmış Martinə ötürməmişdən əvvəl yaxşı-
yaxşı sabunlayır, su ilə yuyur və spirtləyirdi. Martin kəskin hərəkətlə dirsəkdən yuxarı dərini tutur, iynəni 
sancır, onlar dartındıqda isə ayrı-ayrı sifətləri bir-birindən seçmədən söyüş söyürdü. Çıxıb gedərkən 
minnətdarlıqla kəkələyirdilər: "Allah sizdən razı olsun, doktor!" Amma o, eşitmirdi. 
Bəzən bu prosesdə Stoks da iştirak edir və qayğılı halda diqqətlə Martinə baxırdı. Faqın dəyərinin 
yoxlanılması üçün öz məhəllələrində nəzarət altında oturmalı olan Sent-Svitenli əməkçilərini növbədə 
görəndə isə xüsusilə əsəbiləşirdi. Bəzən sevincək, qaqqıldayaraq və öz köməyini təklif edərək cənab 
Robert Ferlemb də gəlirdi. Ledi Ferlemb hamıdan əvvəl peyvənd aldı, onun dalınca isə bitib-tükənməyən 
alqışlar söyləyən, cır-cındır içində olan qabyuyan qadın... 
Bu gərginlikdən yorulan Martin iki həftə sonra peyvənd etməyi dörd həkimə təhvil verdi, özü isə faq 
hazırlamağa başladı. 
Amma gecələr saçları pırtlaşıq halda tənhalıqda oturur və dayanmadan içirdi. O, spirtlə və qəzəblə 
yaşayırdı, ruhunu isə azad buraxmışdı. Öz bədənini nifrət içində əritmişdi. Bir zamanlar zahidlər öz 
bədənlərini ekstazla əritdikləri kimi. Həyatı qoca əyyaşın gecələri kimi real deyildi.  Normal, ehtiyatlı 
insanların üzərində maraqlı bir üstünlüyə malik idi, çünki yaşamaq, yoxsa ölmək onun üçün artıq 
əhəmiyyətsiz idi. Məgər Martin ölülər arasında oturmamışdımı – Leora və Sandeliusla, Ayra Xinkli və 
Oliver Marçendlə, İnçkep Cons və yalvarış içində əllərini ona tərəf uzadan qaradərililərin xəyali kütləsi ilə 
söhbət etmirdimi? 
Leoranın ölümündən sonra təkcə bir dəfə öz əşyalarını götürmək üçün Tvifordların evinə getmiş və Coys 
Lenionla rastlaşmamışdı. Martin ona nifrət edirdi. And içirdi ki, Leoarının yanına daha tez qayıtmasına 
Lenionun mövcudluğu mane olmamışdı, amma beynində bir fikir qalırdı:  Coysla söhbət etdiyi zaman 
Leora can verirdi. 
"İyrənc adam, elə özünü ora soxursan – kübar cəmiyyətinə! Şükür Allaha ki, sən daha Leoranı 
görməyəcəksən". 
Darısqal və qaranlıq otaqda, çarpayının qırağında oturmuşdu. Bədbəxt görünüşü vardı, gözləri qırmızı 
damarlarla dolmuşdu… Yeganə dostu hesab etdiyi pişik balası yastığının üstündə yatırdı. Qapının 
taqqıltısına Martin dodaqaltı deyindi: 
– Mən indi Stoksla danışa bilmərəm. Qoy öz təcrübələrini özü aparsın. Sınaqlar lap zəhləmi töküb. 
Sonra qəmgin-qəmgin qışqırdı: 
– Gəlin!  
Qapının astanasında həmişəki kimi, təravətli, səliqəli, özünəinamlı Coys Lenion dayanmışdı. 
– Sizə nə lazımdır? – o qışqırdı. 
Lenion ona baxdı, içəri keçdi, qapını örtdü, yeməklə, kağızlarla, alətlərlə qalaqlanmış stolun üstünü səssiz 
halda səliqəyə saldı. Hiddətlənmiş pişik balasını tovlayıb xalçanın üstünə apardı, yastığı çırpdı və dağılmış 
çarpayının üstündə Martinlə yanaşı əyləşdi. Sonra sözə başladı: 
– Hirslənməyin. Nə baş verdiyini bilirəm. Sesil bir saatlıq şəhərə getdi və sizə demək istəyirdim ki... sizi 
sevdiyimiz azacıq da olsa təsəlli verməzmi? Mənə öz dostluğumu təklif etməyə icazə verməzsiniz ki? 
– Mənə heç kimin dostluğu lazım deyil. Mənim dostlarım yoxdur.   
Qadının əlini əlinin üstündə hiss etmədən dinməz-söyləməz oturmuşdu. Amma çıxıb getdiyi zaman 
Martinin içində yenə də cəsarət hissi alışmağa başladı. 
Hər halda, ona kömək edən viskidən imtina etməyə cəsarət edə bilməsə də, indi gələn, peyvənd istəyən 
hər kəsə faq vurmağa son qoymağın yolunu axtarırdı. Sonra faqın hazırlanmasını da, vurulmasını da 
başqalarının üzərinə atdı, özü isə Sent-svint təcrübəsindəki ciddi müşahidəyə qayıtdı… Təcrübə indi 
əməlli-başlı pozulmuşdu, çünki əhalinin peyvənd edilməmiş hissəsi peyvənd üçün Blekuoterə gəlirdi. 
Coysla görüşmür, əlillər evində yaşayır, amma axşamlar adətən ayıq olurdu.  
 
6 
 
Siçovulların məhv edilməsi ilə bağlı təbliğat bütün adaya yayılmışdı, beş yaşlı pompuldan tutmuş axsayan 
nənəyə kimi hamı siçovulları və sincabları öldürməyə çıxırdı. Faqın nəticəsi iləmi, siçovulların 
öldürülməsindənmi, qəzavü-qədərdənmi – epidemiya yavaşıdı. Martinin gəlişindən altı ay sonra  Qərbi 
Hindistanda taun demək olar ki, yoxa çıxdı və karantin aradan qaldırıldı.  
Sent-Hubertin mətbəxlərində və piştaxtalarında insanlar artıq özlərini təhlükədən uzaq hiss edirdilər. 
Yazın ortasında ağrıdan ilk dəfə xilas olan xəstə kimi sevinməyə başlamışdılar. Sadəcə, yaşadıqlarına və 
onları heç nəyin narahat etmədiyinə sevinirdilər. Şadlanırdılar ki, açıq bazarlarda hay-küylə və söyüşlə 
alver etmək olar, sevinirdilər ki, sevgililər ətrafda heç nəyin fərqinə varmadan küçələrdə veyllənə 
bilərlər; fərəhlənirdilər ki, avaralar "Buz ev"də tələsmədən svilz qurtumlaya-qurtumlaya məzəli 
əhvalatlar danışa bilərlər; sevinirdilər ki, qocalar ayaqlarını yığaraq otura və manqo ağaclarının altında 
kölgədə boş-boş danışa bilərlər; sevinirdilər ki, həqiqi xristianlar toplaşa və allahın şəninə nəğmələr 
oxuya bilərlər. Bütün bunlar artıq axmaqlıq deyildi, amma cənnət həzzinə çevrilmişdi. 
İlk paroxodun adanı tərk etməsi əməlli başlı bayram oldu. Ağlar və zəncilər, hindular və çinlilər, karaiblər 
körpüdə yığışmışdılar. Onlar qışqırır, şarfların yelləyir, Blekuotorun mükafat almış nəfəs alətləri 
orkestrinin zəif ciyiltisi altında hönkürməməyə çalışırdılar və Mak-Qerk paroxod Kompariyasına məxsus 
"Sent-Aya" paroxodu körpüdən aralananda kapitan igidcəsinə rəsmi-təzim etdi, halbuki, axan göz 
yaşlarının arasından limanı görmürdü. Hamı da başa düşürdü ki, artıq kilid altında saxlanılan cüzamlılar 
deyillər, azad dünyanın sakinləridirlər. 
Bu paroxodla Coys Lenion gedirdi. Martin onunla körpüdə vidalaşdı. 
Demək olar ki, martinlə eyni boyda olan Lenion onun əllərini bərk-bərk sıxdı, çəkinmədən ona baxdı və 
sevincli səslə dedi: 
– Beləliklə, siz özünüzə gəldiniz!? Mən də. Bizim hər ikimiz bu tələyə düşən dəlilər idik. İnanmıram ki, sizə 
kömək etmiş olum, amma çalışdım. Bilirsiniz, məni heç vaxt əsl həyatı başa düşməyi öyrətməyiblər. Siz 
isə öyrətdiniz. Salamat qalın. 
– Nyu-Yorkda sizə baş çəkməyə icazə verərsiniz? 
– Doğrudan da, bunu istəyərsinizsə. 
Lenion çıxıb getdi, amma o, paroxodun gümüşü üfüq xəttində itdiyi  cansıxıcı saatda olduğu kimi heç vaxt 
belə yaxın olmamışdı. Sonra gecə düşdü və Martin dəhşət içərisində Penrits Komasına gəldi.  Leoranın 
qəbrinin üstünə yıxıldı… Heç vaxt Leoraya uyğunlaşmaq və nəyisə izah etmək məcburiyyətində 
qalmamışdı… "İcazə verərsiniz sizə baş çəkim?" soruşmağa da ehtiyac yox idi. 
Amma Leora özünün son yatağındı laqeyd halda və təbəssümsüz uzanmışdı… Nə cavab verirdi, nə də 
təskinlik… 
 
7 
 
Martin yola düşənə qədər faqla apardığı təcrübə ilə bağlı qeydlərini toplamalı, Stoksun və Tvifordun 
müşahidələrini özünün ilk dəqiq rəqəmlərinə əlavə etməli idi. 
O, on minlərlə ada sakininə faq bağışlamış biri kimi hörmətli adama çevrilmişdi. "Blekuoter-Qardian" 
karantin qaldırıldıqdan sonra çıxarılan ilk buraxılışında onu "bizim həyatlarımızın xilaskarı" adlandırmışdı. 
Martin artıq xalq qəhrəmanı idi. Düzdür, Sandelius ona zir-zibildən xilas olmağa  kömək etmişdi, amma 
məgər Sandelius onun yanında adyutant deyildimi? Ayra Xinklini Maarif Təşkilatının kilsələrində əvəz 
edən zəncinin iddia etdiyi kimi, bu işdə Allahın əli var idisə, məgər yadelli onlar üçün Allah tərəfindən 
göndərilmiş xilaskar deyildimi? 
Düzdür, epidemiya zamanı ciddi-cəhdlə və xəlvəti işləyən zəhlətökən şotlandiyalı doktor deyirdi ki, 
taunun faqsız da arası kəsildiyinin bir çox nümunələri mövcuddur, amma ona heç kim qulaq asmırdı. 
Martin öz qeydlərini qaydaya saldığı vaxt Mak-Qerk İnstitutundan Riplton Holaberdin imzası ilə məktub 
gəldi.  
Xolaberd yazırdı ki, Qotlib əməlli-başlı zəifləyib, institutun rəhbərliyini öz üzərindən atıb, elmi işini 
dayandırıb və artıq evdə oturur, istefaya çıxıb. Holaberd isə müvəqqəti olaraq direktorun səlahiyyətini 
həyata keçirir və bu sifətlə də yazır: 
"İşinizlə bağlı Mak-Qerk agentlərinin məktublarında verilən hesabatlar sizin öz təvazökar 
hesabatlarınızdan daha genişdir (özü də o halda ki, məktublar karantin səlahiyyətliləri tərəfindən 
buraxılırdı) və biz sizin qeyri-adi uğurunuz haqqında məlumatlıyıq. Müasirlərimizin bir çoxunun gücü 
çatmadığı işi görmüsünüz: geniş eksperimental yoxlama yolu ilə taun əleyhinə bakteriofaqın təsirini 
sübut etmisiniz və zavallı əhalinin böyük hissəsini xilas etmisiniz. Qəyyumlar Şurası və mən sizin 
müvəffəqiyyətinizi lazımi şəkildə qiymətləndiririk. Mak-Qerk İnstitutunun şöhrətini artırmısınız və 
hesabatınız çap olunanda yenə də artıracaqsınız. Məlumat veririk ki, sizin adı olub özü olmayan 
patronunuz Maks Qotlib çox ehtimal ki, bir neçə ay bizimlə əməkdaşlıq edə bilməyəcək, amma biz sizin 
rəhbərliyiniz altında yeni müstəqil şöbə yaratmaq fikrindəyik". 
– Təsir qüvvəsini müəyyən etmişəm… cəfəngiyatdır! Mən ancaq əhalinin yarısında yoxlama aparmışam, – 
Martin köksünü ötürdü. 
Sonra fikirləşdi: "Yeni şöbə! Mən elə burada da həddindən artıq əmr vermişəm. Hakimiyyət lap zəhləmi 
töküb. Öz laboratoriyama qayıtmaq və hər şeyə yenidən başlamaq istəyirəm". 
Onun ağlına gəldi ki, yəqin, ildə on min alacaq… Leora elə sevinərdi ki… Onlar birlikdə o qədər də böyük 
olmayan əcaib naharlar təşkil edə bilərdilər… 
Qotlibin son vaxtlar necə zəiflədiyini əvvəllər də görmüşdü. Amma  bununla belə, onun səhhətinin pisliyi 
ilə bağlı xəbər Martini həyəcanlandırdı. Gör vəziyyət nə  dərəcədə ciddi ki, bir neçə aylıq elmi işinə ara 
vermək  məcburiyyətində qalıb.  
Martin öz təcrübəsindən uzaqlaşaraq xilaskar rolu oynadığını və bununla da Qotlibə xəyanət etdiyini 
fikirləşəndə öz şəxsi müsibətini unudurdu. Nyu-Yorka qayıdaraq qocanın yanına getməli və onun zəhmli 
baxışlarının altında etiraf etməli idi ki, faqın təsirli olmasının tam sübutunu əldə etməyib. 
Heç olmasa, özünün ildə on mini ilə Leoranını yanına yüyürüb gələ bilsəydi… 
 
8 
 
Martin Sent-Huberti Coys Leniondan üç həftə sonra tərk etdi. 
Yola düşməsi ərəfəsində onun və Stoksun şərəfinə cənab Robert Ferlembin rəhbərliyi ilə ziyafət təşkil 
edilmişdi. Ser Robert səxavətli komplimentlər yağdırır, Kellet nəsə izah etməyə çalışırdı və hamı kralın 
şərəfinə deyilmiş tostdan sonra ayaq üstə qalxaraq öz xilaskarının sağlığına içdi. Qotlibin, Terri Uiketin 
qarşısında cavab vermək üçün sabah bu sadəlövh insanları tərk edəcəyi haqda düşündükdə Martin 
özünü tənha hiss etdi.  
Onu nə qədər ucadan tərif edirdilərsə, o, bir o qədər inadla uzaq laboratoriyalardakı naməlum alimlər 
haqqında düşünürdü. Görəsən, belə bir imkanı olan, amma ondan istifadə etməyən adam haqqında nə 
söyləyə bilərdilər? Onu necə təkidlə "həyat verən" adlandırırdılarsa, Martin daha acı şəkildə öz 
rüsvayçılığını və xəyanətini dərk edirdi. Stoksa baxdığı zaman onun gözlərində təəssüf oxuyurdu və bu, 
məzəmmətdən daha betər  idi… 
 
XXXVI FƏSİL 
 
1 
 
Gözlənilməz təsadüf üzündən Martin Nyu-Yorkdan "Sent-Barian"da getdiyi kimi, "Sent-Barian"da da ora 
qayıdırdı. Mürgüləyən Leoranın, kapitan körpüsünün üstündə bağıran Sandeliusun xəyalları gəmini 
dolaşırdı. 
"Sent-Barian"nın göyərtəsində şəhərətrafı klubların ulduzu – Sandeliusdan inciyən miss Qvilyam da vardı.  
Qışı səmərəli keçirtmişdi, Trinidadda və Karakasda yerlilərin musiqisi ilə bağlı qeydlər aparmışdı, ən 
azından onları yazmağa hazırlaşırdı.  
Miss Qvilyam Blekuoterdə Martinin gəmiyə necə mindiyini görmüşdü, onu ötürən dostlarına da fikir 
vermişdi: kök və arıq iki ingilis, bir də xalis soyuqqanlı adam olan bir şotlandiyalı. 
– Sizin dostlarınızın hamısı, yəqin ki, britaniyalılardır, – köhnə tanış olduqlarından istifadə edərək 
məsələni aydınlaşdırmağa başladı. 
– Hə. 
– Siz bütün qışı burada keçirdiniz? 
– Hə. 
– Necə oldu ki, karantinə düşmədiniz? Axı sizə demişdim ki, burada düşmək axmaqlıqdır. Yəqin, yaxşı pul 
qazana bildiniz… Amma bütün bunlar, əlbəttə, çox xoşagəlməz idi. 
– Hə-ə-ə, bəlkə də…  
– Sizə demişdim. Gərək sözümü eşidib Trinidada gedəydiniz. Çox gözəl adadır. Deyin görüm, Cənab 
Ədəbsiz necədir? 
– Kim? 
– Oooo, siz tanıyırsınız – oyunlar və bu kimi şeylər təşkil edən o gülməli isveçlini deyirəm.  
– O ölüb. 
– Ohhhh… doğrudan da, təəssüf edirəm! Bilirsiniz, başqaları nə deyirsə desin, mən onu yaxşı adam hesab 
edirdim. Əminəm ki, o, əslində, mədəni adam idi, sadəcə, həddindən artıq səs-küy salırdı. Bəs arvadınız 
haradadır? 
– Yox… o, mənimlə deyil. Mən aşağı gedim, əşyalarımı yerləşdirim. 
Miss Qvilyam açıq-aşkar "Nəyi-nəyi, ədəb qaydalarını hamıdan tələb edə bilərəm!" söyləyən baxışları ilə 
bir müddət onun ardınca baxdı.  
 
2 
 
İstiyə və fırtına təhlükəsinə görə "Sent-Barian"da birinci dərəcənin sərnişinləri az idi. Olanların da 
əksəriyyəti hesaba alınmırdı, çünki bunlar şən və ədəbli turist yankilər deyildilər – Cənubi Amerikalılar 
idi. Bütün turistlər kimi, onlar da öz dünyagörüşlərini səyahətlər vasitəsilə artıraraq Qərbi Hindistanda, 
ya da Cənubi Amerikada yarım il keçirdikdən sonra Nyu-Cersiyə və ya Viskonsinə qayıdırlar. Birinci 
dərəcənin sərnişinləri səfərlərini harada keçirmələrini söyləməklə öz qiymətlərini qaldırırdılar. 
Paroxodun bəzi mötəbər sərnişinləri hər şeyə diqqət yetirərək bir-birini gözdən keçirirdilər və onların 
diqqəti dinclik bilməyən insan təsiri bağışlayan arıq, kasıb adama doğru yönəlmişdi. O adam bütün günü 
ora-bura gəzişərək addımları ilə göyərtəni ölçürdü, gecəyarısından xeyli keçmiş onu bortun yanında 
tənha dayanan görmək olardı. 
– Məncə, həddindən artıq narahat adamdır! – Detroydlu cənab S.Senborn Memfisli cazibədar missis 
Dosona söylədi, o isə özünəməxsus bir hazırcavablıqla bildirdi: 
– Bəli, haqlısınız. O, hökmən aşiq olubdur. 
– Oooo, mən onu tanıyıram! – missis Qvilyam dedi, – Amerikadan getdiyim zaman o arvadı ilə "Sent-
Barian"da idilər. Arvadı indi Nyu-Yorkdadır. O həkimdir və deyəsən, o qədər də yaxşı həkim deyil. Öz 
aramızda qalsın, mən onun haqqında çox da yaxşı fikirdə deyiləm, elə arvadı haqqında da. Bütün yolu 
burada oturmuşdular – elə də axmaq görünüşləri var idi ki... 
 
 
3 
 
Martinin əlləri cihazlar üçün darıxmışdı. İndi  əvvəllər yalnız ehtimal etdiyi şeyi dəqiq bilirdi: inzibati işə 
və Böyük İşlərə nifrət edir. 
Göyərtədə gəzişdiyi vaxt fikirləri aydınlaşırdı və yenidən özünə qayıdırdı. Martin onun hesabatını necə 
olursa-olsun, qəzəblə didişdirəcək tənqidçilər haqqında düşünürdü. Əvvəllər həmkarlarının, laboratoriya 
işçilərinin söylədiyi tənqidi fikirlər Martini iyrəndirdi. Bir vaxtlar rəqiblərinin müvəffəqiyyəti də onu bərk 
əsəbləşdirərdi. Ümumiyyətlə, onu təqib edənlərə boylanmaq üçün daima arxaya  baxmaq 
məcburiyyətinə nifrət edirdi. Amma bir dəfə gecə, məhəccərin yanında saatlarca dayandıqdan sonra, 
özü-özünə etiraf etdi ki, onların tənqidindən qorxur. Özü də o səbəbdən çəkinir ki, eksperimentində diş 
batası yerlər çoxdur. Bunu dərk etdikdən sonra Martin, özünü müdafiə edə biləcəyi bütün arqumentləri 
dənizə tulladı: "Əgər kimsə epidemiyanın qızğın vaxtında öz sakitliyini qoruyub saxlamağın, 
eksperimentin şərtlərinə əməl etməyin nə demək olduğunu təcrübədə duymayıbsa,  belə şərtlərdə o, 
insanın nələrlə qarşılaşdığını öz laboratoriyasının sakitliyində təsəvvür edə bilməz". 
Əgər kinli, paxıl, xırdaçı deyilsə, tənqid yaxşı şeydir, … 
Yox, hətta belə olduqda da, onlar bəzən xeyirlidirlər! Elə insanlar var ki, gözlərini yumub hər şeyi tənqid 
etdiklərindən, yoldaşları düşünmədən onları "bədbəxt adam" adlandırırlar. Bu cür insanlar üçün bütün 
yaxşı şeyləri dağıtmaq yaratmaqdan daha təbiidir. Evləri dağıtmağı gözəl bacarana, zir-zibillə dolu torpağı 
təmizləmək, hörgüyə kərpic qoymaq nəyə lazımdır ki?   
"Çox gözəl, – Martin sevindi, – Qoy hücum etsinlər! Mən bəlkə də, onları qabaqlayar və öz işimin 
amansız təhqiqatını daha tez çap etdirərəm. Bir  müddətə cilovu əldən versəm də, Sent-svint 
təcrübəsində nəyəsə nail olmuşam. Öz cədvəlimi biometriya mütəxəssisinə apararam. O, qaydasına 
salar. Çox yaxşı! Nə qalarsa, onu da çap etdirərəm". 
O, Qotlibin və Terrinin gözlərinin içinə utanmadan baxa biləcəyini hiss edərək, yatağa uzandı və uzun 
həftələr boyunca ilk dəfə olaraq  qorxu hiss etmədən yuxuya getdi. 
 
4 
 
Bruklin limanında, miss Qvilyamın, mister S.Senborn Xiblin və missis Dosonun təəccübünə və narazılığına 
rəğmən, Martini reportyorlar qarşıladılar və dövrəyə aldılar. Onun məlum olmayan xəstəliklə hansısa 
adada, ya da başqa bir yerdə gözəl işlər gördüyünü öyrənmək istəyi ilə tərifli, eyni zamanda da, 
qarmaqarışıq suallar verdilər. Martini onların cərgəsini yarıb keçən Riplton Holaberd xilas etdi. Hər iki 
əlini irəli uzadaraq ucadan qışqırdı: 
– Mənim mehriban dostum! Biz hər şeyi bilirik. Sizinlə birlikdə kədərlənirik və sağ-salamat yanımıza 
qayıtdığınıza görə elə şadıq ki… 
Qotlibin qanadları altında olarkən Martin Holaberd haqqında nə deyirdisə desin, indi  onun əllərini bərk-
bərk silkələyir və dodaqaltı mızıldanırdı: 
– Evə qayıtmaq yaxşıdır. 
Xolaberd (onun əynində aktyor geyiminə bənzəyən mavi kraxmallı yaxalığı olan köynək var idi) Martinin 
əşyaları kömrükdən keçənə kimi gözləyə bilmədi. Direktorun səlahiyyətlərini yerinə yetirən adamın 
vəzifə borcu, təbii ki, onu instituta səsləyirdi. Sadəcə, Martinə bir xəbəri çatdırmağa imkan tapdı: 
Qəyyumlar Şurası onu tam səlahiyyətli direktor təyin etməyə hazırlaşır və o, əlbəttə ki, Martinin layiq 
olduğu qiyməti və mükafatı almasının qayğısına qalacaq.  
Xolaberd yaraşıqlı üstüörtülü maşınını sürüb getdi (o, tez-tez izah edirdi ki, arvadı ilə onun sürücü 
saxlamaq imkanı var, amma pullarını başqa şeylərə xərcləməyi üstün tuturlar), Martin çardağın dibində 
çürümüş ağaca söykənərək, sanki, burada saatlarla dayanıbmış kimi görünən Terri Uiketi gördü.  
Terri Martinə yaxınlaşdı: 
– Salam, Cılız! Hər şey qaydasındadır? İndi sənin cır-cındırını kömrükdən keçirdərik. Sizin direktorla necə 
öpüşdüyünüzə baxmaq adama ləzzət eləyirdi. 
Taksi onları Bruklinin isti küçələri ilə apararkən Martin Terrini sorğu-suala tutmuşdu: 
– Holaberd necə direktorluq edir? Qotlibə nə olub? 
– O, müqəddəs Tabzın layiqli davamçısıdır, hətta daha nəzakətli və daha ədəbsizdir… Mən… Görərsən, 
mən elə bir hoqqa çıxaracağam ki! Gözəl günlərin birində, həmin gün elə də uzaqda deyil, meşəyə 
gedəcəyəm. Vermontda daxmam var, sonra da direktora təqdim etməli olduğum real nəticələrin 
qayğısına qalmadan işləyəcəyəm. Xəbərin var, məni biokimya şöbəsinə dürtüşdürüblər. Qotlib isə… – 
Terrinin səsində həyəcan hiss olundu – mənə elə gəlir ki, o, lap pisdir… Onu təqaüdə çıxarıblar. Qulaq as, 
Mart, belə başa düşürəm ki, səni şöbənin qızıla tutulmuş müdiri edəcəklər, mən isə sıravi elmi 
əməkdaşlıqdan yuxarı qalxmayacağam. Mənimlə getmək fikrindəsən, yoxsa Müqəddəs Holaberdin 
ətcəbalalarından biri olacaqsan? 
– Səninləyəm, Terri, ay köhnə deyingən! – Martin onunla Terri arasında hər zaman yerinə düşən istehzalı 
tonu bir kənara atdı, – mənim daha heç kimim qalmayıb. Leora və Qustav artıq yoxdur, indi isə deyəsən, 
Qotlib də gedir. Biz səninlə bir-birimizdən bərk-bərk yapışmalıyıq. 
– Razıyam!  
Onlar bir-birinin əlini möhkəmcə sıxdılar, boğazlarını arıtlayıb yay şlyapaları haqqında danışmağa 
başladılar. 
 
5 
 
Martin İstituta təzəcə daxil olmuşdu ki, kolleqaları yanına cumdular, əlini sıxdılar, şad olduqlarını 
bildirdilər. Düzdür, bir qədər xəcalət çəkdi, amma təriflərə laqeyd qalmadı – insan onları vətənə 
qayıdanda daha iştahla qəbul edir. 
Cənab Robert Ferlemb instituta Martini mədh edən məktub yazmışdı. Məktub Martinlə eyni gəmidə 
gəlmişdi və növbəti gün Holaberd onu mətbuatda çap etdirdi. 
Onun gəlişinə bir o qədər də həvəs göstərməmiş reportyorlar indi intervü üçün əldən-ayaqdan gedirdilər. 
Martin əsəbiləşəndə və müsahibədən boyun qaçıranda, Holaberd onları öz əlinə alırdı. Beləliklə, qəzetlər 
tezliklə xəbər yaydılar ki, dünyanı hər zaman nədənsə xilas edən Amerika onu yenə də növbəti  
bədbəxtlikdən qurtarıb. Mətbuatda o da yazılmışdı ki, Martin Erousmit təkcə möcüzə yaradan həkim və 
olduqca yaxşı laboratoriya işçisi deyil. O, sən demə, siçovulları amansızlıqla məhv edib, kəndləri yandırıb, 
Fövqəladə Şuralarda sarsıdıcı nitqlər söyləyib və insanları ölümün pəncəsindən qoparıb. Elə bu vaxtlarda 
Amerika Birləşmiş Ştatlarının kiçik qardaşları olan Meksikaya, Kubaya, Haitiyə, Nikaraquaya sərf etdiyi 
pulları müəyyən yerlərdə şübhə altına almağa başlamışdılar. Belə  ki, qəzet redaktorları və siyasətçilər 
Birləşmiş Ştatların özünütəsdiqinin yeni sübutu üçün də Martinə minnətdar idilər. 
O, Xalq Səhiyyəsi xadimlərindən, ona "vətəndaş hüququ doktoru" adını təklif edən bir təşəbbüskar 
kollecdən, məruzə ilə çıxış etməsini xahiş edən tibb cəmiyyətlərindən və fakültələrindən məktublar alırdı. 
Tibb  jurnalları və qəzetləri baş məqalələrini onun işinə həsr edirdilər, Konqresin üzvü Almus Pikkerbo isə 
Vaşinqtondan teleqram göndərmişdi. Bu teleqram, konqress üzvünün düşüncəsinə görə, şeirlə tərtib 
edilmişdi: "Çətin ki, haradasa bizim Nautilov uşaqlarını qabaqlayan olsun". Bütün olanlardan sonra 
Martin bir daha Mak-Qerklərə nahara dəvət edildi, amma artıq bu dəfə onu Kapitola deyil, adı hələ heç 
vaxt bu cür şöhrətlə parlamamış Ross Mak-Qerk çağırmışdı. 
Martin çıxış etməklə bağlı bütün təkliflərdən imtina etdi. Onu dəvət edən hörmətli təşkilatlar qısa cavab 
verirdilər ki, doktor Erousmitin necə məşğul olduğunu başa düşürlər, amma bir gün vaxt tapa bilərsə, 
böyük şərəf hesab edərdilər ki… 
Riplton Holaberd indi tam səlahiyyətli direktor, Qotlibin varisi təyin edilmişdi və Martindən uduşlu 
eksponat kimi istifadə etməyə çalışırdı. Holaberd onu bütün əsilzadə və xarici qonaqlarına təqdim edir, 
Məmur Şənliklərinin Adamlarına göstərirdi. Onlar isə iltifatla gülümsəyir, müxtəlif suallar quraşdırmağa 
çalışırdılar. Sonra Martini əvvəlki məvacibindən iki dəfə artıq məvaciblə yeni mikrobiologiya şöbəsinin 
müdiri təyin etdilər. 
Halbuki, o, ümumiyyətlə, heç vaxt bilmədi ki, mikrobiologiya ilə bakteriologiya arasında fərq nədədir. 
Amma üzərinə yağan şan-şöhrət qarşısında uzun müddət davam gətirə bilmədi. Martin həddindən artıq 
çaşmışdı – xüsusilə də Maks Qotlibi gördükdən sonra. 
 
6 
 
Qayıdışının səhəri günü Maks Qotlibin mənzilinə zəng etdi, Mariamla danışdı və axşama yaxın evlərinə 
gəlmək üçün icazə aldı. 
Bütün yol boyu qulaqlarında Qotlibin səsi cingildəyirdi: "Siz mənim oğlum idiniz. Mən sisə həqiqət və 
şərəf  haqqında bildiyim hər şeyi öyrətdim, sizsə mənə xəyanət etdiniz. Gedin, gözlərim sisi görməsin!" 
Mariam narahatlıqla onu dəhlizdə qarşıladı: 
– Bilmirəm, doktor, sizi içəri buraxımmı, yoxsa yox? 
– Nə üçün? O elə xəstədir? Narahat etmək olmaz? 
– Yox, məsələ bunda deyil. O, ilk baxışdan heç xəstəyə oxşamır da. Amma heç kimi tanıya bilmir. 
Həkimlər deyirlər ki, bu, qocalara xas olan kəmağıllıqdır. O yaddaşını itirib. Və birdən-birə ingilis dilini 
tamamilə unudub. Atam indi ancaq alman dilində danışır, mən isə alman dilində heç nə bilmirəm. Ah, kaş 
ki musiqinin əvəzinə alman dilini öyrənəydim. Amma… Bəlkə, sizin burada olmağınız ona xoş gələcək?! 
Bir bilsəydiniz ki,  sizin haqqınızda, Sent-Hubertdə keçirdiyiniz uğurlu təcrübə haqqında necə həvəslə 
danışırdı! 
– Mən, əslində… – Martin deməyə söz tapa bilmədi.  
Mariam onu kitablardan divarı qara görünən bir otağa ötürdü. Qotlib sürtülüb dağılmış kresloda 
yarıuzanıqlı vəziyyətdə oturmuşdu. Nazik əli gücsüz halda mütəkkədən sürüşüb sallanmışdı. 
– Doktor, bu mənəm, Erousmit, Nyu-Yorka yenicə qayıtmışam, – Martin mızıldandı. 
Qoca, elə bil, nəsə başa düşdü: Martinə diqqətlə baxdı, başını yellədi və inildədi: 
– Versteh nicht ; – sonra qürurlu gözlərdən ona tabe olmaq istəməyən göz yaşları astaca aşağı doğru 
süzüldü.  
Martin başa düşdü ki, artıq heç vaxt tənbeh və məzəmmət eşitməli olmayacaq. Qotlib hələ ona inandığı 
zamanlarda zülmət dünyasında qərq olub.   
 
7 
 
Martin öz mənzilinin qapısını bağladı – onların mənzilinin… Soyuq bir qəzəblə bağladı ki, Leoranın 
əşyalarında onu xatırladan yüzlərlə qırıntı tapıb kədərə qapılmasın: Kapitola Mak-Qerkin yanında nahar 
üçün alınmış paltar, gecələr gizlicə yeyib ləzzət almaq üçün gizlətdiyi daşlaşmış şokalad plitkası, "Kürənə 
mindal almaq" yazılmış kağız… Məyus-məyus  mehmanxanada nömrə götürdü və işə qapıldı. Dünyada 
onun üçün işdən və Terri Uiketlə tikanlı dostluqdan başqa maraqlı heç nə qalmamışdı.  
Birinci işi Sent-svitin təcrübəsi ilə bağlı statistik məlumatlar və Stoksdan hələ də gəlməkdə olan yeni 
rəqəmlər əsasında nəticə çıxarmaq idi. Onların bəziləri etibarsız idilər,  bəziləri faqın təsir qüvvəsini 
təsdiq edirdi, amma ümumilikdə, qəti surətdə bir söz demək mümkün deyildi. Öz cədvəllərini biometriya 
üzrə mütəxəssis Reymond Perlə təqdim etdi və Perl Martinin gözlədiyindən daha az ümid verən nəticə 
çıxartdı.   
Bundan bir qədər əvvəl Martin öz işi ilə bağlı direktora və Qəyyumlar Şurasına hesabat vermişdi: 
"Nəticələr statistik analizin cavabını gözləyir, bu  cavab olmadan onları dərc etdirmək düzgün deyil". 
Amma Holaberd artıq özündən çıxmışdı, qəzetlər möcüzə haqqında danışır, faqın göndərilməsi ilə bağlı 
Martinin üstünə xahişlər yağdırırdılar. Vərəm əleyhinə, sifilis əleyhinə faqın olub-olmadığını soruşmaqla 
onu bezdirirdilər. Eyni zamanda, hansısa epidemiya ilə mübarizə üçün yollanması təklifləri ilə cana 
yığırdılar… 
Perl belə bir nəticəyə gəldi ki,  ilk inyeksiyaların yararlı nəticələrini – Erousmitin ardıcıl olaraq Karibin 
bütün sakinlərinə faq peyvəndi vurduğu vaxt əldə etdiyi nəticələri – epidemiyanın o zaman artıq 
azalmaya doğru getməsinin mümkünlüyü üzündən sual altına almaq lazım gəlir. Bunu və vəziyyəti 
qəlizləşdirən digər səbəbləri əsas gətirərək, Sent-Hubertdəki həyəcanlı işini, sanki, tamamilə yad bir 
adamın işiymiş kimi nəzərdən keçirərək,  Martin qərara gəldi ki, əlində faqın yararlılığı ilə bağlı kifayət 
qədər sübut yoxdur və elə bu nəticə ilə də direktorun kabinetinə yollandı. 
Xolaberd xoşrəftar və nəvazişli idi, amma köksünü ötürərək işarə vurdu ki, belə bir nəticə çap olunarsa, o 
zaman institutun direktoru böyük nailiyyətlərlə bağlı sözlərini geri götürməli olacaq. O xoşrəftar və 
nəvazişli olması ilə bərabər, eyni zamanda da qətiyyətli idi. Martin əsl statistik hesablamaları gizlətməli ( 
o, "gizlətməlidir" sözünü birbaşa demədi – "sonrakı müzakirə üçün mənim öhdəmə buraxılmalıdır" dedi)  
və ikimənalı nəticələr verən hesabat çap etdirməlidir. 
Martin qəzəblənmişdi, Holaberd nəzakətlə fikrində yenilməzlik nümayiş etdirirdi. Martin istefa 
verəcəyini… ifşa edəcəyini… söyləyərək Terrinin yanına cumdu. Bəli! Heç nəyin qarşısında geri 
çəkilməyəcək! Artıq Leoranı saxlamaq məcburiyyəti də yox idi. Lap aptekçiyə də köməkçi gedə bilərdi. 
Beynində bunları tutaraq fikirləşdi ki, elə bu dəqiqə geri qayıdacaq və Müqəddəs Holaberdə deyəcək ki… 
– Ey! Cılız! Dayan! Atları saxla! – Terri dedi, – onunla mübahisə eləmə, biz birlikdə elə bir iş görəcəyik ki, 
o özü istər-istəməz bizə azadlıq verəcək! O vaxta qədər isə sənin buranın laboratoriyasına ehtiyacın var… 
Hələ fiziki kimyanı da öyrənməlisən… Sonra da… hm… Cılız, bu vaxta qədər sənin Sent-Hubert təcrübən 
haqqında heç nə demirdim, amma sən də, mən də – bizim ikimiz də bilirik ki, onu özün korlamısan. Sən 
əla-həzrətin əleyhinə ünvanladığın ittihamlarla hakimlər qarşısında davam gətirə biləcəksənmi? Bundan 
başqa, etiraf etmək lazımdır, o iyrənc, yalançı, hiyləgər, yaltaq, hakimiyyət hərisi olan ikiüzlüdür, amma 
bununla belə, yaxşı adamdır. Möhkəm olmaq lazımdır. Biz nəyəsə nail olacağıq. Doğrudan da, qardaşım, 
axı elmə yenicə yaxınlaşmışıq, işə yenicə başlamışıq.  
Xolaberd Martinin ilk hesabatını İnstitut adından rəsmən çap etdirdi, o bu hesabatı qəyyumlara xırda 
düzəlişlərlə təqdim edilmişdi. Məsələn: "Baxmayaraq ki, statistik analiz gözlənilir, amma bununla belə, 
demək olar ki, bu yeni vasitə bütün ümidləri doğrultdu".  
Yenə də Martin özündən çıxdı, yenə də Terri onu sakitləşdirdi, sonra isə Leoranın onu gözlədiyini bildiyi 
günlərdəki coşqunluğuna bənzəməyən soyuq bir qəzəblə  fiziki kimyaya girişdi.  
Martin donma nöqtələrinin müəyyən edilməsinin dolaşıq düşmüş sirrini və osmotik təzyiqi dərk edir və 
Nortropun enzimlər haqqında çıxardığı nəticələri faqın tədqiqatında tətbiq etməyə çalışırdı. 
Onu heyrətamiz şəkildə təbiət hadisələrini qabaqcadan xəbər verən riyazi qanunlar maraqlandırırdı. 
Onun dünyası soyuq, dəqiq, ciddi və materialist idi. Getdikcə öz nəticələrini təəssüratlar üzərində 
quranlara qarşı daha çox amansızlaşırdı. Martin işə qapılaraq ilin fəsillərinin bir-birini necə əvəz 
etməsinin fərqinə belə vara bilmirdi.  
Bir dəfə başını qaldırdı və heyrət hissi ilə gördü ki, bayırda bahardır. Sonra Terri ilə birlikdə Pensilvan 
dağlarının cığırları ilə iki yüz mil addımladılar. Ona elə gəldi ki, heç bir həftə də keçməyib, amma milad 
bayramı yetişib və Holaberd institut boyu şən-şaqraq ora-bura pərvazlanır. 
Qotlibin yoxluğu, deyəsən, Martinin xeyrinə idi, belə ki, çətin məsələlərin həlli üçün müəlliminə müraciət 
etmirdi. O, diffuziya   probleminin həllinə girişərək öz mexanizmini qurdu və anadangəlmə istedadına, 
yoxsa aramsız çalışqınlığına görəmi, elə bir uğurla buna nail oldu ki, Terrinin demək olar, ən böyük tərifini 
qazandı: "Bilirsən, Mart, bu elə də pis deyil!" 
Əminliklə – Maks Qotlib, elə bil, məhz bu cür əminliklə dünyaya gəlmişdi – asta-asta, hər addımda 
büdrəyərək, amma hər halda, nəticəyə gəlib çıxırdı.  
…Xolaberd Martinin çox işdən yapışmasına Tabzdan heç də az təəccüblənmirdi. O özünü, doğrudan da, 
nə hesab edir – bakterioloq, yoxsa biofizik? Amma Holaberdi bir məsələ sakitləşdirirdi. Elmi aləmdə 
Martinin ilk böyük məqaləsi – iks-şüaların, qamma-şüaların və beta-şüaların dizenteriya əleyhinə faqa 
təsiri ilə bağlı məqaləsi və bu məqalə haqqında söylənilən rəylər uğurlu idi. Məqaləni təkcə Nyu-Yorkda 
deyil, həm də Parisdə, Brüsseldə, Kembricdə tərifləyirdilər, professor Berkli Vursun söylədiyi kimi, 
"analizin dərinliyini, düşüncənin aydınlığını və – elmi qeydlərdə yerinə düşməsə də,  entuziazma görə bizi 
bağışlasınlar – gözəl, ifadəetmə üslubunun verdiyi əsl zövqə görə" tərifləyirdilər. Sübut kimi o əlavə 
edilirdi ki, məqalənin ilk abzasını nümunə gətirmək kifayətdir: 
 
Elə əvvəl də dərc etdirdiyim məqalədə mən radium şüalanmasının anti-Şiq bakteriofaqına açıq-aydın 
görünən yüksək keyfiyyətli dağıdıcı təsiri haqda yazmışdım. Bu məqalədə isə sübut edilir ki, iks şüalar, 
qamma-şüalar və beta-şüalar adı çəkilən bakteriofaqa eyni aktivləşdirmə təsiri göstərir. Bundan sonra 
sübut edilir ki, aktivləşdirmə və onun yaratdığı radiasiya arasında kəmiyyət nisbəti mövcuddur. Kəmiyyət 
analizindən çıxarılan nəticələr isə belə bir qənaətə gəlməyə şərait yaradır, qamma və beta şüalarının 
açıq-aydın virulentliyi ilə münasibətdə yaranan radiasiyadan sonra yerdə qalan bakteriofaq vahidlərinin 
müəyyənləşdirilməsi yolu ilə təyin edilən  aktivləşdirmə faizi iki dəyişən kəmiyyətin funksiyasıdır : milli-
küri vahidi və zaman vahidi. Növbəti tənlik təcrübə yolu ilə əldə olunan rəqəmlərə kəmiyyət ifadəsi verir: 
 
  
 
Direktor Holaberd məqaləni görən kimi (Yio siyasət işlədərək məqaləni gətirərmiş, amma onun fikrini 
soruşmuşdu), o dedi: 
– Parlaqdır, mən açıq deyirəm, çox yaxşı! Hələlik, dostum, gözucu baxa bilmişəm, amma əlbəttə ki, bir 
dəqiqə belə boş vaxt tapa bilsəm, diqqətlə oxuyacağam.  
 
XXXVII FƏSİL 
 
1 
 
Nyu-Yorka qayıdışından çox həftələr keçsə də, Martin Coys Lenionla görüşməmişdi. Bir dəfə onu nahara 
dəvət etmişdi, amma sonra daha Coysun səsi-səmiri çıxmırdı. 
Osmotik təzyiqin müəyyənləşdirilməsi ilə necə maraqlansa da, bu iş onu məmnun edə bilmirdi. Xüsusilə  
də öz narahat otağında əyləşərək doktor Erousmitdən söhbət etməyə kimsəsi olmayan tənha adama 
çevrildiyi vaxtlarda. O, qürubda gölməçənin kənarında oturduqlarını xatırlayırdı. Bir dəfə Martin Leniona 
zəng elədi, onlara çay içməyə getmək üçün razılıq istədi. 
Martin dumanlı şəkildə bilirdi ki, Coys varlıdır, amma onu Sent-sviten əlillər evinin mətbəxində çit 
önlüklə yemək bişirən gördükdən sonra özündə qadının ictimai vəziyyəti haqqında təsəvvür yarada 
bilmirdi. Beləcə, laboratoriyanın tozuna bulaşmış halda Lenionun dəbdəbəli evinə düşdükdə və onu 
çoxsaylı qulluqçuların zərif səsli hökmdarı kimi gördükdə Martin özünü pis hiss etdi. Evi əsl saray idi və 
bütün saraylar – Coysun on səkkiz otaqlı kiçik sarayından tutmuş Bukinqem sarayına,  ya da nəhəng 
Fontenebloya qədər hamısı – tənhadırlar. Saraylar təkəbbür bolluğunda boğulur və o dərəcədə 
mükəmməldirlər ki, ayrı-ayrı məftunedici xırdalıqları xatırlamaq, onları bir-birindən fərqləndirmək 
mümkün  olmur. Hamısı rahatlığı olmayan əzəmətə və bu səbəbdən də darıxdırıcı görkəmə malikdirlər. 
Amma Rocer Lenionun üst-üstə qaladığı iddialı dəbdəbənin içində Coys darıxdırıcı deyildi. Ola bilsin ki, 
Martinə özünün nə ifadə etdiyini nümayiş etdirmək onu məmnun edirdi: bir-birinin ardınca lakeylər və 
buterbrodların yeni növləri peyda olurdu, Coys isə özünü öyürdü: "Ooo, çay içməyə əyləşərkən heç vaxt 
bilmirəm ki, çayın yanında mənə nə təqdim edəcəklər". 
Coys onu hay-küylə salamladı: 
– Siz xeyli yaxşı görünürsünüz! Çox şadam! Siz hələ də mənim qardaşımsınız? Axı mən əlillər evində yaxşı 
aşpaz idim – düzdür? 
Əgər Martin orada, adada mehriban və fərasətli  olsaydı, Coysda böyük maraq oyatmazdı. Coys özünə 
yüklənmiş dörd, ya da beş min dolları xərcləməyə kömək edəcək işgüzar, həddindən artıq ağıllı və 
tərbiyəli adamlar görmüşdü. Amma Martin eyni zamanda həm osmotik təzyiqin maraqlı formullarını 
hazırlayan alim, həm də cəld və güclü kişi idi, Coys onu asanlıqla qaçan və ya qadına nəvaziş göstərən 
şəkildə təsəvvür edə bilirdi. Digər tərəfdən də tənha cavan oğlan idi və həmin cavan oğlan 
sadəlövhcəsinə düşünürdü ki, öz evinin yumşaq rahatlığında əyləşən bu qadın gölməçə kənarında onun 
yanında oturmuş həmin qızcığazdır, Blekuoterdəki sərxoş otağına gələn həmin o cəsarətli qadındır.  
Coys Lenion kişini danışmağa vadar etməyi bacarırdı. İnstitutu, onun əməkdaşlarını, elmi kəşflərin 
dramatizmini təsvir etməyin yolunu bilirdi. 
Martin aradabir ya çay içməyə, ya da nahara gəlir, onun evinin quruluşu, qulluqçuları, dostları arasında 
ən ağıllıları ilə tanış olurdu. Onların bəziləri xoşuna gəlirdi və bəlkə də, elə o da onlarda yaxşı təsürat 
yaratmışdı. Amma Lenionun dostlarından biri ilə Martin arasında gizli ədavət yaranmışdı. O, Latam 
Ayrlend idi – çox yaxşı geyinmiş təxminən əlli yaşında bacarıqlı vəkil! Özünə  ağıllı görkəm verərək 
kaminin qarşısında əyləşməyi sevən bir kişi! O, Coysa onun sirli  natura olduğunu söyləyərək, sonra isə bu 
sirrin nədə olduğunu izah edərək onu valeh etmişdi. 
Martin bu adama nifrət edirdi. 
İyunun sonlarında Coys həftə sonu tətilini keçirmək üçün Martini Qrinviçə –  çiçəklər içində qərq olmuş 
şəhərkənarı evinə dəvət etdi. Bu evinin cah-calalına görə Martinin qarşısında, demək olar ki, üzrxahlıq 
etdi. Martin isə özünü bu dəbdəbə qarşısında tamamilə bədbəxt hiss edirdi. 
Termostatda olan alətlər haqqında düşünməli olduğu vaxt kostyumlar haqqında düşünmək, ağ şalvar 
almaq üçün ora-bura qaçmaq, dalınca stansiyaya göndərilmiş limuzində özünə sərbəst görkəm verməyə 
çalışmaq və qulluqçulardan hansına nə zaman və nə qədər çaypulu verəcəyini düşünmək adi insan üçün 
əsl işgəncə idi. Martin "Bir dəqiqə, mən sadəcə öz otağıma qalxıb çamadanı yerləşdirim" deyən zaman 
özünü geridəqalmış kəndli kimi hiss edirdi. Coys isə nəvazişlə söyləyirdi: "Oooo, o, artıq yerləşdirilib". 
Martin əmin oldu ki, lakey elə birinci gecə onun götürdüyü bütün dəyişəcəyi çıxararaq yerbəyer edib, 
hətta diş fırçasına diş pastasından bir zolaq da qoyub. 
Çarpayının kənarında əyləşdi və inildədi: 
– Yox, bizim qardaşımız üçün bura həddindən artıq qəşəngdir! 
Lakey həmişə onun kostyumlarını elə yerə yığırdı ki, onları axtarıb tapmaq olmurdu,  Martin bu axtarışa 
boş yerə çaba sərf etdikdə isə otağın astanasında qınayıcı görünüşü ilə peyda olan lakeyə nifrət edir və 
ondan qorxurdu.  
Amma Martini daha çox özündən çıxaran o idi ki, burada heç bir işlə məşğul olmaq mümkün deyildi.  
Martinə bütün idman növlərindən ancaq tennis tanış idi, amma çoxdandı ki, məşq etmirdi, ona görə də 
başdan-başa evi dolduran, qolf və bric üzərində könüllü surətdə əziyyət çəkən və bir-birindən 
fərqlənməyən insanlarla oynamağa risk etmirdi. Onların söhbət zamanı adlarını çəkdiyi dostları arasında 
Martinin görüşdüyü çox az adam vardı. Onlar asta-asta deyirdilər: "Siz, yəqin ki, bizim sevimli R.Q.-ni 
tanıyırsınız?" Və o cavab verirdi: "Əlbəttə". Halbuki, ömründə bu adamların sevimli R.Q-sini görməmişdi. 
Coys göz-gözə oturub çay içdikləri vaxtlarda olduğu kimi yenə də nəvazişli idi və Martin üçün ondan daha 
pis tennis oynayan arıq bir qız axtarıb tapmışdı.  Adətən onun iyirmi qonağı olurdu, bazar günü səhər 
yeməyinə isə hətta qırx adam gəlirdi və Martin onunla tennis meydançasında gəzişmək, həyəcanla bir 
neçə kəlmə danışdıqları zaman onu öpmək ümidini bir kənara tullayırdı. Martin yalnız iki-üç dəqiqə 
onunla birlikdə qala bilirdi. Çıxıb getməyə hazırlaşdığı zaman isə Coys əmr edirdi: "Bura yaxınlaş, 
Martin!" Və onu bir kənara çəkirdi. 
– Sizin üçün maraqlı olmadı. 
– Yox, nə danışırsınız, mən… 
– Hə, əlbəttə. Siz bizə nifrət edirsiniz və müəyyən mənada haqlısınız da. Mən sevimli adamları, gözəl 
maneraları, oyunları sevirəm, amma başa düşürəm ki, laboratoriyada keçirilən gecələrdən sonra bu sizin 
üçün boş bir şey kimi görünür. 
– Yox. Mən də bütün bunları sevirəm. Özüməməxsus şəkildə. Mən gözəl qadınlara baxmağı sevirəm – 
sizə. Amma… lənət şeytana, Coys, bütün bunlar mənə görə deyil. Ömrüm boyu kasıb olmuşam və 
boğazıma qədər işim olub. Sizin oyunlarınıza öyrəşməmişəm. 
– Amma siz onları hər şeyi öyrəndiyiniz kimi öyrənə bilərsiniz. 
– Məsələn, Blekuoterdə sərxoşluq kimi… 
– Ümid edirəm ki, Nyu-Yorkda da həmçinin. Zavallı Rocer, o keçmiş tələbə yoldaşları ilə naharlarda 
aradabir elə məmnunluqla içirdi ki! Amma ciddi deyirəm:  qarşınıza məqsəd qoysanız, bric və qolf 
oynamağı və maraqlı söhbət aparmağı onların hamısından daha yaxşı bacararsınız. Bilsəydiniz ki, 
Amerikanın əsilzadələrinin əksəriyyəti nə qədər cavandırlar?!  Və bu sizin xeyrinizə olardı, Martin! 
Loqarifm cədvəlinizdən hərdənbir ayrılsanız, daha yaxşı işləməzdinizmi? Nədir, siz dünyada öyrənə 
bilməyəcəyiniz nəyinsə olduğunu etiraf etməyə razılıq verəcəksiniz? 
– Yox, mən… 
– Gələn həftə çərşənbə axşamı mənimlə nahar etməyə gəlin və biz bunu müzakirə edək. Yaxşı? 
– Məmnuniyyətlə. 
Onu Vermonta – Terri Uiketin yay sığınacağına aparan qatarda bir neçə saat ərzində Martin əmin idi ki, 
Coys Lenionu sevir və bir  həmlə ilə fiziki kimyanı öyrəndiyi kimi, indi də əyləncəli olmaq incəsənətini 
mənimsəmək istəyir. Darısqal, üfunətli pulman da ayaqlarını çamadanın üstünə qoyaraq qızğınlıqla və 
azacıq belə zarafat olmadan klubda nəfis qalstukda necə şux geyinib gəzəcəyini təsəvvür edirdi (əvvəlcə 
belə bir qalstuku, elə klubu da həmçinin – əldə etmək lazım idi), yarımqıç şalvarda qolf oynayacağını, 
bizim sevimli R.Q. haqqında sərbəst söhbət edəcəyini və dəhşətli bir hazırcavablıqla əziz Latam Ayrlendin 
çox qoca rols-roysu haqqında danışacağını düşünürdü… 
Amma Martin Terrinin göl kənarında, palıd və ağcaqayınlar arasında yerləşən  məğrur görünüşlü 
daxmasına çatan və Terridən törəmə kinələrin parçalanması haqqında eşidən kimi öz şöhrətpərəst 
arzularını unutdu. 
Terri, bəlkə də, yer üzündə ən qeyri-sentimental adam idi, amma bununla belə, malikanəsini "Sığırçın 
yuvası" adlandırmışdı. Onun dəmiryolu stansiyasından iki mil aralıda beş akr meşə sahəsi var idi. Evi isə 
çarpayı əvəzinə tirdən düzəldilmiş taxtı və süfrə əvəzinə müşənbəsi olan ikiotaqlı daxmaydı.  
– Bu da mənim malikanəm, Cılız! – Terri dedi, – Nə zamansa burada laboratoriya yaradacaq və pul 
kəsəcəyəm; zərdab, ya da nəsə başqa bir şey hazırlayacaq, gölün kənarındakı çəmənlikdə bir neçə ev 
tikdirəcək və elmi iş üçün tamamilə müstəqil "malikanə" quracağam. Gün ərzində iki saatımı kommersiya 
işinə sərf edəcəyəm, sonra… deyək ki, altı saat yuxuya, iki saat yeməyə və biabırçı lətifələrə gedəcək. 
Yerdə qalır… iki üstəgəl altı, üstə gəl iki bərabərdir ona… mən ali riyaziyyatdan baş çıxarıramsa, gün 
ərzində tədqiqat üçün on dörd saat qalır. Əlbəttə,  təcili nəsə çıxan günlərdən başqa… Heç bir direktor da 
olmayacaq, sarsaq hesabatlar quraşdıraraq razı salmalı olacağımız yüksək vəzifəli himayəçilər və 
qəyyumlar da həmçinin... Əlbəttə, konfet qutularının üstündəki kimi bəzənib-düzənmiş xanımlarla elmi 
naharlardan imtina etmək lazım gələcək, amma məncə, doyunca mal əti yeyə biləcəyik, tütünsüz də 
qalmayacağıq. Xüsusilə sənin yatağın qüsursuz döşənəcək, çünki onu özün rahatlayacaqsan. Elə deyil? 
Hə, gedək çimməyə. 
Martin Nyu-Yorka Qrinviçdə ən yaraşıqlı qolf oyunçusu olmaq və Terri ilə "Sığırçın yuvası"ndə mal əti 
bişirmək kimi bir araya sığmayan planlarla qayıtdı. 
Amma bu planların içərisində birincisi onun üçün yeni idi. 
 
2 
 
Coys Lenion yeni bir işə müraciətdən həzz alırdı. Sent-Hubert xatirələri və təbiətən dəyişkənliyi onu elə 
bir vəziyyətə gətirib çıxartmışdı ki, artıq rocer mühitindən məmnun deyildi.   
Tanışları arasında az olmayan xanım mesenatlara onu fərqli hərəkatlara cəlb etməyə icazə vermişdi, 
bütün bunlardan zövq alırdı. Bir vaxtlar öz enerjili, amma tamamilə faydasız hərbi işindən də həzz 
almışdı. Bütün bunların səbəbi də bu idi ki, Coys müəyyən mənada "quruculuqla məşğul olanlar" 
cərgəsinə aid idi. Kapitola Mak-Qerk üçün Terri Uiket tərəfindən kəşf olunmuş epitetdə olduğu kimi. 
Coys qurucu xanım idi, həttta təkmilləşdirici idi, amma Kapitola elə deyildi. Möhtəşəm yelpiklə özünü 
yelləmir, sözü uzada-uzada danışmır və söhbət zamanı özünün bütün qadın işvəsini  işə salmırdı. O, gözəl 
idi, bəzən təmtəraqlı,  hətta alıcı quş kimi görünürdü. Eyni zamanda da ətirlənmiş buduarlar üslubundan, 
qara alt paltarlarından və Kapitolanın deyingən ətalətindən uzaq idi. Kip ağ paltarın düz qırçınları, zərif 
dəri… – bunlar Coysda var idi. 
Onun Martini dəyərləndirdiyi bütün səbəblərin arxasında o fakt dururdu ki, o ömründə yalnız bir dəfə – 
xəstəxanada aşpazlıq etdiyi zaman özünü lazımlı və müstəqil hiss etmişdi.  
Əgər vəkil, həvəskar-məşuq Latam Ayrlend məsələyə müdaxilə etməsəydi, Coys bəlkə də, ətrafında 
olanlar kimi sonra da axınla üzə bilərdi. 
– Coys, – Ayrlend dedi, – mənə elə gəlir ki, doktor Erousmitin bu evdə peyda olmasının dozası həddini 
aşır. Sizin sevimli əminiz sifətilə deyərdim ki…  
– Latam, əzizim, tamamilə razıyam, Martin həddindən artıq aqressivdir, qabadır, çox xudbindir və çox pis 
köynəkləri var. Amma fikrimcə, ona ərə gedəcəyəm. Mənə elə gəlir ki, onu sevirəm. 
– Sianid turşusunun köməyi ilə intihar etmək daha təbii olmazdı? – Latam Ayrlend dedi.  
 
3 
 
Martin Coysa qarşı otuz səkkiz yaşlı dul bir kişinin gənc və gözəl, söhbət etməyi və onun ağlına qiymət 
verməyi bacaran qadına qarşı keçirə biləcəyi hissləri yaşayırdı. Onun var-dövləti Martin üçün problem 
deyildi. Çünki özünü pul üçün evlənən kasıb adam kimi hiss etmirdi! Necə olsa, ildə on min qazanırdı. 
Daha doğrusu, yaşamaq üçün ona lazım olduğundan səkkiz min artıq.  
Bəzən Lenionun dəbdəbəsiz yaşaya bilməyəcəyi şübhəsi ona əzab verirdi. Öz çoxbilmişliyi ilə 
lovğalanaraq, birdən-birə Coysun 17-ci əsr üslubunda düzəldilmiş zalında nahar etməkdən imtina etdi və 
axşamı öz  zövqünə uyğun keçirməyi təklif etdi. Coys sevinclə razılaşdı. Onlar Qrinviç-Villecin müəmmalı 
restoranlarını gəzdilər, bu restoranlarda rəssamlara bənzəyən şamlar və ofisiantlar bol olsa da, yemək 
üçün heç nə yox idi. Çin kvartalının çayxanalarına baş çəkdilər. Orada isə çox gözəl yemək verdiklərinə 
baxmayaraq, zahiri ədəb-ərkana riayət olunmurdu. Martin hətta metro ilə gəzintiyə də israr etdi, amma 
nahardan sonra özünün möhkəm qayda-qanununu unutdu və taksi çağırdı. Coys bütün bunları gözlərini 
belə qırpmadan, hətta demək olar ki, qımışmadan qəbul etdi. 
O, evinin damında düzəldilmiş kortda Martinlə tennis oynayır, Martinə bridcin incəliklərini başa salırdı. 
Beləliklə, Martin fikrini bir yerə cəmləmək qabiliyyətinə və yaddaşına görə tezliklə Coysu ötdü və oyuna 
möhkəm aludə oldu. Coys inandırdı ki, onun biçimli ayaqları qolf şalvarlarında çox cazibəli görünəcək. 
Bir dəfə, aydın payız axşamlarının birində Martin harasa nahara dəvət etmək üçün onun yanına gəlmişdi. 
Taksi gözləyirdi. 
– Nə üçün bu gün metroya xəyanət edirik? – Coys soruşdu. 
Onlar Coysun evinin giriş qapısında, Beşinci avenyuya çıxan mənasız yollardan və tamamilə qeyri-
romantik küçələrdən birində dayanmışdılar. 
– Oh, mənim də elə sizin kimi lənətə gəlmiş metrodan zəhləm gedir.  Yad adamların qarnıma dirənmiş 
dirsəkləri təcrübələrim haqqında düşünməyə imkan vermir. Məncə, biz evlənəndə sizin limuzininizdə 
böyük məmnuniyyətlə gəzəcəyəm. 
– Bunu təklif kimi qəbul etmək lazımdır? Mən heç də əmin deyiləm ki, sizə ərə getməyə hazırlaşıram. 
Sizin dəbdəbəli  həyatla bağlı zövqünüz yoxdur. 
Yanvarda Müqəddəs Georgi Kilsəsində nikah bağladılar. Martin çiçəklərdən, yepiskopdan, ciyildəyən 
qohumlardan və Coysun ona geyinməyə əmr etdiyi silindrdən əzab çəkdiyi qədər  Riplton Holaberd öz 
görkəmi ilə "nəhayət, dostum, sən öz barbar vəziyyətindən çıxaraq bizim çevrəyə qoşuldun" deyərək 
əlini sıxdığı zaman əziyyət çəkirdi.  
Martin Terridən onun sağdışı olmağı xahiş etdi. Terri imtina edərək bildirdi ki, toya güclə gələcək. Sağdış 
isə belə bir hadisə xətrinə saqqalını qırxan və on bir il əvvəl Londondan aldığı darıxdırıcı görünüşlü sürtük 
və silindr geyinən doktor Uilyam Smit oldu. Amma Martin öz sağdışı ilə birlikdə hər şeyi Coysun əmisi 
oğlunun ixtiyarına buraxdı. Hətta burun dəsmallarının da tədarükünü görmüşdü və bilirdi ki, toy marşı nə 
zaman başlayacaq. Əmioğlu  güman edirdi ki, bəyin Qroton və Harvard diplomları var, amma Martinin 
yalnız Uinnemak Universitetini bitirdiyini öyrənəndə onu şübhə ilə süzməyə başladı. 
Paroxodun kayutunda Coys dedi: 
– Əzizim, sən hələ yaxşı dayandın! Mən əmioğlumun belə sarsaq adam olduğunu bilmirdim. Öp məni! 
Bu saatdan başlayaraq… Leoranın  yumulmuş göz qapaqları, ağ soyuq sinəsi üstündə çarpazlanmış əlləri 
ilə aralarından süzüb keçdiyi dəhşətli bir saniyə nəzərə alınmazsa… onlar xoşbəxt oldular və bir-birlərində 
bir çox təzə və tanış olmayan şeylər aşkar etdilər. 
 
4 
 
Üç ay Avropanı səyahət etdilər. 
Coys elə evliliklərinin birinci günü dedi: 
– Gəl pullarla bağlı sarsaq məsələni birdəfəlik həll edək. Mənə elə gəlir ki, sən yer üzündə qəpik 
güdməyən yeganə adamsan. Londonda sənin adına on min dollar qoymuşam… Nyu-Yorkda isə əlli min… 
Nazımla oynamaq istəsən, xahiş edirəm, bu hesablardan götür, bununla məni sevindirmiş olarsan. Yox! 
Dayan! Məgər sən görmürsən ki, bu işi necə münasib formada və əlverişli şəkildə yoluna qoymaq 
istəyirəm? Sən axı öz izzəti-nəfsinə  görə mənim xətrimə dəymək istəməzsən? 
 
5 
 
Onlara, belə görünür ki, həqiqətən də prinsessa Del Oltradconun (qızlıq familiyası miss Lyusi Dimi Besi 
olan Deytonlu xanım) yanında madam de Bass Loja (San-Fransiskolu miss Braun) və qrafinya i-Marasion 
(keçmişdə Olbanidən olan missis Artur Sneypə, və bir də əvvəllər… hamısını yadda saxlamaq olmur) 
qonaq olmaq lazım idi. Amma  əvəzində Coys Martinlə birlikdə Londonun, Parisin, Kopenhagenin məşhur 
laboratoriyalarında oldu. Nobel mükafatı laureatlarının ərini necə qəbul etməsinə baxmaq, onların 
Martin haqqında məlumata malik olduqlarını, ondan faq haqqında soruşmaq arzusu ilə alışdıqlarını və 
onu özlərinin çoxillik işləri ilə tanış etmək istədiklərini görmək xoş idi. Onların bəziləri, Coysun fikrinə 
görə, boş-boşuna təlaş keçirən və bacarıqsız adamlar idilər. Əri hamısından yaraşıqlıydı və Martin səbirli 
olarsa, ustalıqla polo oynamağı, kostyum geyinməyi və kübar söhbətləri aparmağı… öyrənəcəkdi, əlbəttə 
ki, öz elmi işini atmadan… Heyf ki, Martin onlarla tanış edilən iki, ya da üç ingilis alimi kimi titul qazana 
bilmir. Amma  Amerikada da fəxri adlar var…  
Coysun elmi kəşf etdiyi və qavradığı müddət ərzində Martin də qadını kəşf edirdi.  
 
6 
 
Bu vaxta qədər sadəcə, sevimli amerikalı qızlar olan Madelina Foksu və Orxideya Pikkerbonu, bir neçə tez 
unudulan gecə pərisini, başısoyuqluğu, geyimlərə və şan-şöhrətə laqeydliyi ilə qadın və arvad deyil, özü 
olan Leoranı tanıyan Martin qadının nə olduğu haqda hər hansı təsəvvürə malik deyildi. O, Leoranın onu 
gözləməsini, arzularına tabe olmasını, Leoraya demək istədiyi, amma demədiyi tərifli sözləri sözsüz başa 
düşməsini təbii hesab edirdi. Onu ərköyün öyrətmişdilər və Coys çəkinmədən bunu söyləyirdi. 
Coys, əri və onun alim yoldaşları dünyada əmin-amanlıq yaradana kimi əlini əlinin üstünə qoyaraq 
oturub gözləyənlərdən və səssiz-səmirsiz  gülümsəyənlərdən deyildi. Martin belə bir qənaətə gəlmişdi ki, 
yataq otağından kənarda da arvadının bir qadın, bəzən hətta varlı qadın kimi qərarsızlığı və dəyişkənliyi 
haqda fikirləşməlidir, … 
Martin həyəcanla bir kəşf də etmişdi: Leora diqqətlə onun kişi kimi sədaqətli olub-olmadığını təqib edir, 
amma ona "sabahın xeyir"i hansı tonla dediyinə fikir vermirdisə, Coys əksinə, onun flörtlərinə laqeyd 
yanaşır, amma tələb edirdi ki, səhərlər "xeyirli sabahlar"ı səmimi bir nəvazişlə arzulasın.  
…Və başqa bir məsələ heyrətləndirici idi: onun əsiri olduğu zamanlarda Martinin göstərdiyi nəvazişlə, 
tezliklə yatmaq istədiyi vaxtlarda göstərdiyi diqqət arasındakı fərqi Coys başa düşürdü. Coys, ona yalnız 
rahatlıq gətirən əşya kimi baxan kişini öldürməyə hazır olduğunu Martinə söyləyir və bu vaxt 
"öldürərəm" sözünü xüsusi vurğu ilə deyirdi.   
Xüsusilə tələb edirdi ki, Martin onun doğum gününü, hansı şərabı xoşladığını, hansı çiçəkləri sevdiyini 
xatırlasın,  yaddan çıxartmasın ki, onun üzünü qırxmasına  tamaşa etmək xoşuna gəlmir.  
Coys yalnız özü üçün ayrıca otaq ayırmışdı, ərinə də qapını döymədən içəri girməyə imkan vermirdi. 
Martin mütləq onun şlayapalarına heyranlığını dilə gətirməli idi. 
Pasterovsk institutunun gəzintisinə başı qarışdığı vaxt katibə vasitəsilə telefonla Coysa xəbər verəndə ki, 
onunla nahar edə bilməyəcək, qadının əsəbdən, az qala, dili tutulacaqdı. 
"Hə, bunu gözləmək lazım idi", – Martin özünün haqlı olduğunu hiss edərək fikirləşdi. Məgər yetərli 
qədər nəzakət, dözüm və anlayış nümayiş etdirməmişdi? 
Hərdən Coysun Martinin ilk çağırışı ilə yerindən tərpənərək onunla birlikdə gəzməyə gedə bilmədiyi üçün 
bərk əsəbiləşirdi. Beş dəqiqəlik küçəyə çıxmaq üçün öz otağına ağ əlcəklərin dalınca yollanmalı, 
tələsmədən onları əllərinə geyinməli idi... Londonda isə Coys onu getr   almağa məcbur etmişdi… hətta 
onları gəzdirməyə də… 
Coys təkcə təşkilatçı qadın deyildi, həm də legitimist  idi. Əksər amerikalı-kosmopolitlər kimi ingilis 
aristokratiyasına hörmət edir, onun bütün qanun-qaydalarını və baxışlarını qəbul edir (ya da onun 
qanun-qayda və baxışları hesab etdiyi şeyləri)  və aristokratlarla görüşləri çox qiymətləndirirdi. 
Müharibədən sonra üç il yarım keçsə də, hələ də deyirdi ki, almanlara nifrət edir və onunla Martin 
arasında yeganə ciddi dava-dalaş Martin Berlinin və Venanın laboratoriyalarına baş çəkmək istəyəndə 
oldu. 
Amma aralarında olan bütün fikir ayrılıqlarına baxmayaraq, bu, romantik səyahət idi. Onlar çəkinmədən 
bir-birlərini sevirdilər. Cütlük dağ gəzintilərinə çıxır və qayıdarkən böyük vannaların və təmtəraqlı 
naharların naz-nemətinə dalır, kafenin qarşısında oturub qalırdılar. Leoranın Fransada kafe qarşısında 
beləcə oturmağı necə arzuladığını xatırlayaraq Martinin susduğu dəqiqələri hesaba almasaq, onlar öz 
narahat daxili dünyalarını bir-biri üçün hər zaman açıq qoyurdular. 
Coys səxavətlə ona Avropaya səyahət təklif edirdi, çoxdan bəri tanıdığı və sevdiyi Avropasına… İşə başı 
qarışmırdısa,  hər zaman isti rənglərə, gözəl hərəkətlərə həssas olan Martin  Coysa minnətdarlıq hiss edir 
və balaca uşaq kimi hər şeyə heyrətlənirdi. O inanırdı ki, həyatı asan və gözəl qavramağı öyrənir,  Terri 
Uiketi əyalət adamı düşüncələrinə görə tənqid edirdi (amma yalnız özü ilə təkbətək qaldıqda).  
Və beləcə, öz qızıl asudə vaxtlarından  həzz alaraq içkinin qadağan olunduğu yerə, Amerikaya qayıtdılar. 
Bir də polad trestini kommunistlərdən qorunmasından təşvişə düşən siyasətçilərin yanına, bric və 
avtomobillər haqqında gedən söhbətlərə və osmotik təzyiqin müəyyən edilməsi üçün aparılacaq 
təcrübələrə… 
 
 
XXXVIII FƏSİL 
 
1 
 
Direktor Riplton Holaberd də bir zamanlar pula görə evlənmişdi. Həmkarları onun fiziologiya sahəsində 
ilk uğurlu işindən sonra heç nə etmədiyi haqqında qeybət etməyə başlayanda, (onun haqqında "yalnız 
başqalarının çiçəklərlə gözəl bəzədiyi stolları səliqəyə salır" deyirdilər) hər dəfə bir şeylə təskinlik tapırdı: 
imkanları genişdir, başqalarından daha dəbdəbəli yaşayır, instituta öz şəxsi maşınında gəldiyi halda, 
bütün bu yaramaz adamlar metro vaqonlarında sürünürlər. Amma bu yaxınlara kimi onların arasında ən 
kasıbı olan Erousmit artıq instituta hərbi qayda ilə salam verən sürücünün idarə etdiyi limuzində gəlirdi 
və bu, Holaberdin sevincini zəhərə döndərmişdi. 
Martin kifayət qədər saf ürəkli adam idi, lakin etiraf etmək lazımdır ki, Holaberdin sürücüyə necə çəp-çəp 
baxdığını böyük məmnuniyyət hissi ilə müşahidə edirdi.  
Çikaqodan gəlmiş Anqus Dyueri arvadı ilə birlikdə öz evində qəbul etmək imkanı əldə etdiyi vaxt Martin 
daha çox bayram elədi, çünki bu təsadüf nəticəsində onları direktor Holaberdlə, cərrahların kralı 
Salamonla və hansısa həkim baronetlə tanış etmək mümkün olmuşdu. Anqus gələn kimi ətrafa tərif 
yağdırmağa başladı: 
– Mart, icazənlə deyərdim ki, hamımız səninlə qürur duyuruq! Hələ bu günlərdə Raunsfildlə bu barədə 
danışırdıq. "Məni özündən razı hesab edə bilərlər, – o deyirdi, – amma məncə, bizim klinikada Erousmitə 
verməyə çalışdığımız təcrübə müəyyən mənada onun Qərbi Hindistan və Mak-Qerkin yanındakı işində öz 
təsirini göstərib". Sənin arvadın gözəl qadındır, qoçaq! Necə bilirsən, o, bu paltarı harada sifariş verdiyini 
missis Dyuerə söyləməkdən imtina etməz ki? 
Martin kasıblığın dəbdəbə üzərində üstünlüyü haqqında dəfələrlə eşitmişdi, amma Moqalisin qəlyanaltı 
dükanlarını gəzdikdən, on iki il Leora ilə birlikdə paltaryuyan qadının haqq-hesablarını yoxladıqdan, ətin 
qiymətinə görə kədərləndikdən,  yağış altında daima tramvay gözləməkdən yorulub bezdikdən sonra 
avtomat kimi köynəklərin təqdim edən lakeyinin olması onu qətiyyən məyus etmirdi. Evə gələrkən dadlı, 
hər zaman maraqlı xörəklər yeməkdən, ya da şəxsi limuzinində heç kəsi saya salmadan başını arxadakı 
yumşaq balışa ataraq özünün necə ağıllı odluğunu düşünməkdən qətiyyən yorulmurdu. 
– Başa düşürsən, çirkin işləri sənin yerinə başqaları yerinə yetirməlidir, – Coys deyirdi, – bu ancaq sənin 
xeyrinə olar. Çünki bu vaxt yalnız sənin yerinə yetirə biləcəyin iş üçün enerjin qalmış olacaq. 
Martin bu fikirlə razılaşdı. Və Vestçesterə qolf dərslərinə getməyə başladı. 
Avropadan qayıtdıqdan bir həftə sonra Coys onunla birlikdə Qotlibə baş çəkməyə getdi. Martinə elə gəldi 
ki, Qotlib yaddaşsızlıq vəziyyətindən çıxıb və ona gülümsəyir. 
"Nəhayət, – Martin qərar verdi, – qoca həmişə gözəl şeyləri sevirdi. Onun da belə bir imkanı yaransaydı, 
böyük məmnuniyyətlə geninə-boluna yaşamaq istəyərdi".  
Terri isə əksinə, qəribə və təkəbbürlü tonla danışmağa başlamışdı: 
– Gör nə deyirəm, Cılız, qulaq asmaq fikrin varsa… şəxsən mən bu cür, yəni lakeyə ehtiyatla baxa-baxa 
yaşaya bilməzdim. Amma illər keçdikcə insan müdrikləşir. Başa düşürəm ki, insanların zövqləri fərqlidir 
və mənim yanıma məsləhət üçün gəlmək çox az adamın ağlına gələ bilər. Amma vicdanla desək, Mart, 
çətin ki sizə nahara gələ bilim. Düzü, getdim özümə frak aldım – aldım! – o, mənim otağımdadır, ev 
sahibi artıq ciblərinə naftalin də töküb, amma Latam Ayrlendin əllaməliyini dinləməyə səbrim 
olmayacaq... 
Bununla belə, Riplton Holaberdin yeni münasibəti Martini hər şeydən daha çox narahat edirdi. Doktor 
Erousmit istefaya gedərək sadəcə, varlı bir arvadın əri olmağa hazırlaşmırsa, o zaman institutda kimin 
direktor olduğunu unutmamalıdır. Hər halda, doktor Holaberd onun bunu yaddan çıxarmasına imkan 
verməz. 
Ross Mak-Qerk üçün qoruyub saxladığı nəvazişli ədalarla bərabər, Holaberd özünün işgüzar 
soyuqqanlılığını da təkmilləşdirmişdi. O, insanları müəyyən bir məsafədə saxlamağı bacarırdı və kimsə 
köhnə dostluqdan sui-istifadə edirdisə, dərhal onu nəzakətlə öz yerinə oturdurdu. Erousmit limuzində 
gəldiyi zaman direktor subordinasiyanın pozulduğunu düşünürdü. Xaricdən gəldikdən sonra Martinə düz 
bir həftə öz limuzinindən doyunca həzz almağa imkan verdi, bir gün isə mehriban görkəm alaraq onun 
laboratoriyasına baş çəkdi. 
– Martin, – o, köksünü ötürdü, – mənə elə gəlir ki, bizim dostumuz Ross Mak-Qerk institutun praktik 
nailiyyətlərindən o qədər də məmnun deyil. Ona bunun əksini sübut etmək üçün sizdən bakteriofaq 
haqqında daha az düşünməyi və inflyuensiya ilə məşğul olmağı xahiş edəcəyəm. Rokfeller institutu doğru 
istiqamət götürüb: orada çox yaxşı qüvvələr var və pnevmoniya, xərçəng, meningit kimi problemlərin 
həll olunması üçün böyük vəsaitlər səmərəli surətdə istiqamətləndirilir. Rokfellerlər artıq meningit və 
pnevmoniyanın fəsadlarını yüngülləşdirməyə nail olublar. Noquçinin işləri bu gün sabah sarı qızdırmanın 
tamamilə kökünün kəsilməsinə gətirib çıxaracaq. Şübhə etmirəm ki, nəhəng fondu və yaxşı elmi 
qüvvələri olan Rokfeller klinikası diabetin də müalicəsinə aparan yolu birinci tapacaq. Mənim 
məlumatıma görə, indi onlar inflyuensiyanın törədici mikroblarına girişiblər. Hər halda, yeni böyük 
epidemiyanın başlanmasına yol verməyəcəklər. Deməli belə, əzizim, biz inflyuensiya sahəsində onları 
qabaqlamalıyıq. Sizi bu yarışda bizim nümayəndəmiz seçmişəm. 
Martin ölü bakteriyalar üzərində faqın təkrar istehsalı vasitələrinin axtarışı ilə məşğul idi, amma işdən 
çıxarılma riskinə gedə bilməzdi. Çünki həddindən artıq varlı idi! Qiyama qalxan tələbə kimi Martin ölkəni 
avara-avara dolaşa və köşkdə qazlı su sata bilərdi. Amma, Coys Lenionun ərinə belə bir dəlilik etmək 
nəsib olsaydı, reportyorlar və fotoqraflar onun köşkünü yağır edərdilər. Martin, sadəcə, öz arvadının 
pullarına yaşaya bilərdi: amma bu yol da onun üçün ağlabatan deyildi. Buduar lakeyinə çevrilmək? 
Qətiyyən olmaz! 
Bir o qədər də xoş sifətlə olmasa da, hər halda, Martin razılaşdı. 
O, laqeydlik hissi ilə inflyuensin törədici mikroblarının axtarışına başladı. Xəstəxanalarda pasientlərdən 
götürülmüş və tərkibində bəlkə də, infyuensiya olan kulturalar əldə edildi: ola da bilsin ki, bu qanın 
tərkibində güclü zökəm vardı, hər halda, heç kim inflyuensiyanın əlamətlərinin nə olduğunu dəqiq 
bilmirdi. Çünki heç nədə dəqiqlik yox idi. İşin böyük hissəsini Martin öz işçilərinin üzərinə atdı, hətta 
aradabir onlara istehzalı suallar da ünvanlayırdı: "A mühiti olan daha yüz dənə cihaz qoyun… ya da yox, 
min dənəsini verin gəlsin". Görəndə ki öz ağıllarına necə gəlirsə, elə də edirlər, narazılığını büruzə vermir, 
onların zəhlələrini tökmürdü. Martin cinayətkarcasına cilovu əldən vermirdisə, bu ancaq ona görə idi ki, 
ümumiyyətlə, cilovu ələ almamışdı. Vaxtilə balaca, şəxsi laboratoriyası nyu-qempşir mətbəxi kimi 
təmizlikdən alışıb-yanırdı. İndi isə  rəhbərlik etdiyi şöbənin otaqları biabırçı dərəcədə bərbad görkəm 
almışdı: piştaxtaların üzərində atılıb qalmış kolbaların çoxu kiflənmişdi, heç birinin də üzərində ağıllı-başlı 
yarlık yox idi. 
Sonra ağlına bir fikir gəldi. Möhkəm inandı ki, rokfellerlər inflyuensiyanın törədici mikroblarını tapıblar. 
Martin Holaberdin yanına qaçdı və bu xəbəri çatdırdı. Bildirdi ki, yenidən faqın tədqiqatı işinə qayıdacaq. 
Xolaberd etiraz etdi, burada şübhəsiz ki, səhv olduğunu söylədi. Holaberdə inflyuensiya üzərində qələbə 
qazanmaq şərəfinin Mak-Qerk institutu və onun direktorunun qismətinə düşməsi lazımdırsa, o, 
rokfellerlərin onları qabaqlaması fikrini sadəcə, mümkün hesab etmir və bununla razılaşmaq istəmirdi. 
Sonra faq haqqında bir neçə tutarlı söz əlavə etdi. Faqın mahiyyəti haqqında sual verdi və  dedi ki, bu iş 
akademik maraq kəsb edir. 
Amma Martin indi elmin dialektikasına Holaberddən daha çox həvəs göstərirdi. Nəhayət, Holaberd 
təslim oldu və yeni incitmələr ixtira etmək üçün öz kabinetinə yollandı (Martin isə pərt hala düşmüşdü). 
Hər halda, Martini bir müddətə rahat buraxdılar – o yenə də öz işi ilə məşğul ola bilərdi. 
Martin ölü bakteriyalar üzərində oksigenin və karbon qazının hissələrə bölünməsindən istifadə edərək 
faqı təkrar istehsal etməyin yolunu tapdı. Vasitə kameyanın oyması kimi zərif və ulduzların tərəzidə 
çəkilməsi qədər də ağlasığmaz idi. Onun məqaləsi laboratoriya tədqiqatları dünyasında əməlli-başlı 
gurultu qopardı, müəyyən yerlərdə (Tokioda, Amsterdamda və Uinnemakda) entuziastlar əmin oldular 
ki, Erousmit faqın canlı orqanizmlərə aid olduğunu sübut edib. Digər entuziastlar isə riyazi formullu 
şaman dilində iddia edirdilər ki, o yalançı və dörd kərə də artıq axmaqdır.  
Belə bir zamanda, daha doğrusu, Dahi Adam ola biləcəyi bir vaxtda, Martin Terri Uiketin dalınca getmək 
naminə öz işindən və Coysun əri kimi bir sıra vəzifələrindən əl çəkdi. Bu yol sağlam düşüncənin tamamilə 
itirildiyini göstərirdi, çünki Terri indiyədək sıravi elmi əməkdaş kimi məqsədsiz həyat keçirmiş adam idi. 
Amma  o – Martin, şöbə müdirliyinə qədər qalxmışdı. 
Terri bu arada müəyyən etmişdi ki, heyvanların bədənlərinə yeridilən bəzi törəmə kinələr bakteriyalar 
üçün həddindən artıq zəhərli və heyvanın orqanizmi üçün isə orta həddə zəhərli olan maddələrə 
parçalanırlar. Bu fakt terapiya qarşısında yeni üfüqlər açırdı. Terri bunu Martinə izah elədi və birlikdə 
işləməyi təklif etdi. Böyük ideyalarla aşıb-daşan Terri və Martin Holaberddən məzuniyyət götürdülər – 
Coysdan da… Baxmayaraq ki, qış idi, onlar Vermont dağlarına, "Sığırçın yuvasına" yollandılar. Terri ilə 
birlikdə  xizəkdə gəzir, dovşan vurur və uzun qaranlıq gecələrdə buxarı qarşısında ağzı üstə uzanaraq 
təmtəraqla danışır, planlar cızırdılar. 
Martin ipək örtük üzərində elə də uzun müddət qalmadı. O şimal-şərq küləyindən, tavada fışıldayan 
donuz ətindən və qar yığınından sonra ləzzət almaq bacarığını itirməmişdi. Hər halda, Coys  üçün yeni 
komplimentlər quraşdırmaq məcburiyyətindən də dincəlmək pis olmazdı.  
Bizə, – onlar deyirdilər, – maraqlı bir suala cavab vermək lazımdır: törəmə kinələr bakteriyalara 
bilavasitəmi təsir göstərir, yoxsa orqanizmin şirəsində dəyişikliyə səbəb olurlar? Bu sadə, aydın, dəqiq 
sual idi, ancaq ona cavab verilməsi üçün kimya və biologiya üzrə dərin bilik, bir neçə yüz eksperimentə 
yararlı heyvan, on, iyirmi, yaxud milyon il təcrübə və iflasa uğramalar lazım idi. 
Onlar insan pnevmaniyasına daha yaxın pnevmaniya yaradan heyvanların, daha doğrusu, meymunların 
pnevmokokkları  ilə işləmək qərarına gəldilər. Meymunları öldürmək isə bahalı və xoşagəlməz idi. 
Direktor Holaberd meymun gətirdə bilərdi, amma bir şey də vardı ki, onu öz planlarına cəlb etsələr, 
direktor təxirəsalınmaz nəticələr tələb edəcəkdi. 
Terri xəyala getdi: 
– Yadındadır, Nobel mükafatı alan bir alim – təmiz suyun fanatı – pulu özünə xərcləmək əvəzinə 
bütünlüklə şimpanzelər və digər meymunlara sərf etdi. Bir saqqallı əmi ilə birlikdə anti-vivseksianistləri 
tərgitməyin yollarını axtarmağa başladı və heyvanların ən ibtidai tipi ilə sifilisin ötürülməsi məsələsini 
həll etdi. Amma kədər hissi ilə deməliyəm ki, bizim Nobel mükafatımız yoxdur və bu, ona bənzəyir ki… 
– Terri, lazım gələrsə, mən buna gedərəm! İndiyə kimi heç vaxt Coysdan pul götürməmişəm, amma 
Müqəddəs Holaberd bizi sıxma-boğmaya salarsa, buna gedərəm! 
 
2 
 
Onlar cəsarətlə Holaberdin kabinetinə getdilər və uşaq hikkəsi ilə tələb etdilər ki, direktor meymunların 
alınmasına on min dollara yaxın pul xərcləsin. Sonra dedilər ki, təcili olaraq tədqiqata başlamaq istəyirlər, 
ola bilsin, bu tədqiqat iki il gözəgörünən nəticə verməsin, hətta ümumiyyətlə, heç bir nəticə verməsin. 
Daha bir tələb Uiketin Martinin şöbəsinə həmmüdir keçirilməsi ilə bağlı idi. Onların indiki maaşlarının 
məbləğini öz aralarında bərabər bölməli idilər... 
Sonra döyüşə hazır vəziyyət alaraq səslərini kəsdilər. 
Xolaberd gözlərini onlara dikdi, bığlarını sığalladı, canyandıran direktor tonunu bir kənara atdı və sözə 
başladı: 
– İcazə verin… bir dəqiqə gözləyin. Belə başa düşürəm ki, siz mənə təcrübələrin keçirilməsi üçün 
müəyyən zaman sərf etmək lazım gəldiyini izah etməyə çalışırsınız. Bir zamanlar mən də Mak-Qerk 
İnstitutu adlandırılan elmi idarədə tədqiqat işi ilə məşğul olmuşam. Özümün də bu məsələlərdən az-çox 
başım çıxır. Qulaq asın, Terri və siz, Martin, lənətə gələsiniz, belə xudbinlik olmaz axı! Bizim alimlərin 
arasında maneəsiz işləmək istəyən təkcə siz deyilsiniz! Əgər, əzizlərim, bilsəydiniz ki, kağızların 
imzalanmasından necə can qurtarmaq istəyirəm, barmaqlarım kimoqrafın  barabanına tərəf necə 
dartınır! Ohh, həqiqət axtarışına sərf olunan gözəl və uzun saatlar!... Bilsəydiniz ki, sizin üçün hərəkət 
azadlığı əldə etməyə çalışaraq qəyyumlarla necə döyüşürəm! Belə... Meymunlarınızı alacaqsınız. Bunu 
istəyirsinizsə, birləşmiş şöbə də yaradın. İşi də necə bilirsinizsə, eləcə də aparın. Düşünmürəm ki, bütün 
elmi aləmdə sizin qədər bel bağlanası iki cavan adam tapmaq mümkün olsun… Mənim qaşqabaqlı 
yapalaqlarım. 
Ürəyiaçıq, gözəl, səmimi Holaberd ayağa qalxdı və əlini uzatdı. Onlar axmaq görünüşlə bu əli sıxdılar və 
otaqdan çıxdılar. Terri deyindi: 
– O, mənim bütün günümü korladı! Daha divara dırmaşmaq üçün səbəbim yoxdur! Cılız, burada fırıldaq 
var. Amma nədədir? Başımla cavabdehəm ki, hər yerdə və hər zaman olduğu kimi, burada da fırıldaq var. 
Həmin il çox xoşbəxt iş ili kimi keçdi və alimlərin şübhələndiyi fırıldaq ortaya çıxmadı. Onların 
meymunları, laboratoriyaları vardı… qarsonları və tam azadlıqları da həmçinin. İndiyə kimi görmədikləri 
yeni, həyəcanlandırıcı və əsəbi işə başlamışdılar. Meymunlar çox ağılsız heyvanlardılar, heç bir aşkar 
səbəb olmadan vərəmə yoluxmağı sevirdilər. Əsarətdə, yəni qəfəsdə oturduqları zaman, onların arasında 
gözlənilmədən epidemiya peyda olurdu və heyvanlar öz sahiblərinin abrını yeddi dildə alaraq mərəkə 
qoparırdılar. 
– Elə qəşəngdirlər ki! –  Terri içini çəkirdi, – onları azadlığa buraxmağın və öz "Sığırçın yuvamıza" dönərək 
kartof əkməyin vaxtı çatmayıbmı? Nə üçün biz yekəqarın və donuzsifət adamların xilası naminə bu şən 
akrobatları öldürməliyik?  
Amma bununla belə, iş gedirdi… Qarşılarında duran birinci vəzifə orqanizmin bu törəmə kinəyə hansı 
dozada olduqda ağrısız dözdüyünü dəqiqliklə aydınlaşdırmaq idi. Sonra tapılmış dozanın eşitməyə, 
görməyə və böyrəyə təsirini qanın şəkərə qarşı analizi, sidik cövhərinin sonsuz analizləri vasitəsilə 
öyrənmək lazım gələcəkdi. Martinin inyeksiyalar etdiyi, onların meymunlara təsirini müşahidə etdiyi və 
kimyanın dərinliklərinə endiyi vaxt Terri törəmə kinənin sintezləşdirilməsinin yeni yolları üzərində baş 
sındırırdı (bütün gecəni və bütün növbəti günü – sonra içmək, əynini dəyişmədən yatmaq… – və yenə də 
səhərə kimi bütün gecəni işləmək…).  
Bu, Martinin həyatında ən çətin mərhələ idi. Yuxusuzluqdan səndələmək, bütün gecəni səhərə kimi 
işləmək, sübh açılanda boş stolda mürgüləmək, qəlyanaltıda duzu artıq düşmüş  səhər yeməyi yemək – 
bütün bunlar adət halını almışdı və maraqlı idi. Amma babası cənubluların generalı olan hansısa 
heykəltaraş xanımın şərəfinə təşkil olunmuş nahara nə üçün gəlmədiyini Coysa başa salmaq mümkün 
deyildi. O, Coysu gecə dəhşətli dərəcədə öpmək istəyirdi ki, bəşəriyyəti ağ ciyər sətəlcəmindən xilas 
edəcəyini söyləsin (əslində, özü buna şübhə edirdi) və ona göndərilmiş buterbrodlarla dolu səbəti 
dəyərləndirdiyini bildirsin… beləliklə də, qısa müddət üçün Martin əfv edilirdi. 
Amma dörd naharı dalbadal qaçırdıqda Coys özündən çıxaraq "Sən təsəvvür edirsənmi ki, son dəqiqədə 
stol arxasında bir kişinin çatışmadığını öyrənmək missis Torn üçün necə faciə idi?!" – söylədiyi zaman və 
ya şikayətlənərək "Əvvəlki axşamlarda sənin kobudluğuna elə də hirslənmirdim, amma bu gün nahardan 
sonra mənim heç bir işim yox idi, evdə təkcə oturmuşdum, səni gözləyirdim!" deyəndə Martini əsəb 
dağıdırdı. 
Amma yenə də iş davam edirdi… Martin və Terri öz meymunlarını pnevmoniyaya yoluxdurmağa və 
müalicə etməyə başlamışdılar. Artıq uğur əldə edirdilər və bu uğur onları dəhlizdə təntənə ilə vals 
oynamağa vadar edirdi. Martin və Terri meymunları bütün hallarda pnevmoniyadan xilas edə bilirdilər. 
Əsas olan o idi ki,  yoluxma ilə müalicənin başlaması arasında bir sutkadan artıq vaxt keçməsin. Əksər 
hallarda isə müalicə üçün iki, ya da üç gün gözləyirdilər. 
İşi çətinləşdirən o idi ki, bir sıra meymunlar özləri sağalırdılar və çətin anlaşılan hesablamaların köməyi ilə 
bu qeydlərə əlavə düzəlişlər etmək lazım gəlirdi, buna isə çiyinlərdə ağrılar, qeydlər üzərində 
yorulmadan çalışmalar və çoxlu günlər sərf olunurdu. Biri tək-tənha, saçları pırtlaşmış, yaxalıqsız, stolun 
üstündə papiros çəkərək işləyirdi, digəri isə iy verən qəfəslərin arası ilə meymunlarla gözləşərək, onlara 
dil çıxararaq, onları adları ilə çağıraraq gəzirdi: "Betsi, Pirat!" Və sakitcə öz-özünə danışırdı: "Ah, sən məni 
dişləmək istəyirsən, dişləmək istəyirsən, əzizim?!" Onlara nəvaziş göstərir, amma eyni zamanda da iynə 
ilə öldürücü pnevmoniyanı bədənlərinə yeridirdi.  
Alim dostlar havası uğursuzluqlarla dolu olan hündür yaylalara çatmışdılar. Cihazın içində pnevmokokkun 
maddələrinin parçalanmasını araşdırırdılar amma… uğursuzluğa düçar oldular. Süni halda orqanizm 
şirəsini təkrar istehsal etdilər (diqqətlə, əzabla, amma tam uyğunluğa nail olmadan). Süni qanda bu 
törəmənin mikroblara təsirini sınaqdan keçirdilər – və yenə də uğursuzluğa düçar oldular.   
Bu arada Holaberd onların ilkin uğuru haqqında eşitdi və arxayın halda, eyni zamanda, qəzəblə yanlarına 
gəldi. 
"Mənə məlumdur ki, –  dedi, – pnevmoniya əleyhinə vasitə tapmısınız. Çox yaxşı! İnstitut bu xoşagəlməz 
xəstəliyin müalicəsi şərəfindən imtina etməz!" 
Sonra soruşdu ki, Martin və Terri təcili olaraq öz kəşflərini çap etdirmək istəmirlərmi (təbii ki, institutun 
adının xatırlanması ilə)? 
– Heç ağlınıza da gətirməyin! Qulaq asın, Holaberd! – Terri nərildədi – Siz, deyəsən, bizi rahat buraxmağa 
söz vermişdiniz!  
– Buraxdım da! Təxminən bir il! Siz tədqiqatı başa çatdırasınız deyə! Siz isə bitirdiniz. Nəyə nail 
olduğunuzu dünyaya söyləməyin vaxtı çatıb! 
– Onu sənə göstərərəmsə, məni canavar yesin, dünya mənim gördüklərimdən daha çox şey görəcək! Heç 
nə yazmaq olmayacaq, ağa! Ola bilsin ki, bir il sonra ağıllı-başlı bir şey çap etdirərik. 
– Siz ya indi çap etdirəcəksiniz, ya da… 
– Çox yaxşı, zat aliləri. Uğurlu an çatdı! Mən gedirəm! Özü də mənə xas olan alicənablıqla sizin 
haqqınızda nə düşündüyümü söyləmədən gedirəm! 
Beləcə Terri Uiket Mak-Qerk İnstitutundan azad edildi. O, törəmə kinələrin sintezləşdirilməsi üçün patent 
aldı və "Sığırçın yuvası"na çəkildi. Özünün qənaətlə yığılmış cüzi puluna laboratoriya yaratmaq və 
həyatını müstəqil tədqiqat işi ilə yaşamaq, zərdabların, dərmanların xırda partiyalarının satışı ilə 
dolanmaq qərarına gəldi! 
Arvadı və lakeyləri olmayan Terri bunu kifayət qədər asanlıqla edə bilərdi. Martin üçün isə bu, çətin idi. 
 
 
3 
 
Martin istefa vermək fikrində idi. Bu barədə Coysa xəbər verdi. Düzdür, Martin şəhər evi və Qrinviç 
qəsrini Terrinin "Sığırçın yuvası"ndakı flanel köynəkli iş ilə necə bir araya gətirəcəyi haqqında hələ 
düşünməmişdi, amma  bilirdi ki, xəyanətə getməyəcək! 
– Sən necə başa düşürsən! Holaberd Terrini işdən qovdu, amma mənə toxunmağa cəsarət etmədi! Mən, 
sadəcə, Holaberdi müşahidə etmək istədiyimə görə ləngidim, baxdım görüm,  büzüşərək mənim nə 
deyəcəyimi necə gözləyir. Amma indi… 
Bütün bunları özlərinin… Coysun limuzinində nahardan qayıtdıqları zaman izah etdi. O naharda Martin 
mehribanlıqla və sərbəst halda hansısa mötəbər dul xanımın başını söhbətlə qatmışdı, Coysu isə 
ürəyində buna sevinmişdi: "Latam Ayrlend Martinin nəzakətli ola bilməyəcəyini iddia etməklə necə də 
sarsaqcasına yanılırmış". 
– Mən azadam! İldırım və Şimşək kimi azad! Nəhayət, azadam! Çünki hansısa işi axıra çatdırmışam və 
buna görə azad olmağa dəyər! – həyəcan içində arvadına deyirdi. 
Coys öz gözəl əlini Martinin əlinin üstünə qoydu və soruşdu: 
– Mart, bundan sonra da cənab Uiketlə işləyəcəksənsə, deməli, davamlı olaraq məni tək buraxmalı 
olacaqsan? 
– Amma, doğrudan da… 
– Hesab edirəm ki, bu sənin tərəfindən olduqca pis hərəkətdir, xüsusilə də indi… çünki, mənə elə gəlir ki, 
uşağım olacaq. 
Martindən təəccüb dolu nida qopdu. 
– Oh, mən sızıldayan ana rolu oynamağa hazırlaşmıram. Hələ bilmirəm ki, buna şadam, yoxsa acıqlıyam. 
Amma bir uşağımın olması yaxşı olardı. Sən başa düşürsən də, bu, məsələni qəlizləşdirir. Şəxsən mən, 
sənə cəmiyyət arasında mötəbər mövqe verən institutdan getsən və haradasa həyatın ucqar yerlərində 
işləməyə başlasan, təəssüf edərəm. Əzizim, xətrinə dəymədim ki, düzdür? Bilirsən ki, səni sevirəm! 
İstəmirəm məni atasan, sən isə bu lənətə gəlmiş Vermont komasına girsən, məni tərk edəcəksən. 
– Biz ora yaxınlıqda ev tutsaq və ilin bir neçə ayını orada keçirsək, olmazmı? 
– Mmmm…ola bilsin. Amma yaxşı olardı ki, əziz balacanın dünyaya gəlişinə qədər gözləyək. O zaman 
düşünərik. 
Martin işdən azad olmadı. Coys isə "Sığırçın yuvası"nın yaxınlığında ev axtarılması haqqında düşünürdüsə 
belə, hər halda, bunu hansısa bir addımı atacaq qədər ciddi düşünmürdü. 
 
XXXIX FƏSİL 
 
1 
 
Terri Uiketin gedişi ilə Martin yenidən faqla bağlı tədqiqatına qayıtdı. Amma işə düzgün başlamamışdı, 
ona görə də hər şey həyatında heç vaxt olmadığı kimi pis gedirdi. Hər zamankı coşqunluğunu və düşüncə 
aydınlığını itirmişdi. Az qala, peşəsinə çevrilən kübar həyat tərzinin mənəvi ağrısını canında  hiss edir, 
ziyafətlərdə iştirak etmək məcburiyyətini heç cürə dərk edə bilmirdi. Axı xoşuna gəlməyən və maraqsız 
olan insanları zorla əyləndirmək kimə lazımdır? 
Nə qədər ki, Terri var idi, Martin onunla söhbətlərdə ürəyini boşalda bilirdi və gözəl geyimli, içi boş 
insanlar onu bir o qədər də qıcıqlandırmırdı. Bir müddət hətta Seçilmiş Cəmiyyətin sıralarına girməyə nail 
olduğu kimi qumara da aludə olmuşdu. Amma indi əməlli-başlı ağlını itirmək üzrə idi.  
Martinə həyatın dolanbaclarında necə azıb qaldığını Klif Kloson izah etdi. Martin Nyu-Yorka gəldiyi ilk 
vaxtlarda Klifi axtarmışdı – hay-küylü Klifi… O Klifi ki, tibb fakültəsində Anqus Dyuer və Ervinq Uoterslər 
arasında onun üçün təsəlli idi. Amma Klif nə bir zamanlar xidmət etdiyi avtomobil agentliyində, nə də 
digər avtomobil şirkətlərində tapılmadı. Martin onunla düz on dörd il idi ki, görüşmürdü. 
Və bir gün Mak-Qerk İnstitutunun laboratoriyasına – onun yanına qara-qırmızı rəngli vizit vərəqi 
gətirdilər: 
 
Klifford L.Kloson (Klif) 
Kapitalın neft müəssisələrinə  
tam təminatla yerləşdirilməsi 
Xayem-skver, Byutt. 
 
– Klif! Köhnə dost! Mehriban Klif! İnsanın malik ola biləcəyi ən yaxşı dost! O vaxt  Leoranın yanına 
getmək üçün mənə borc pul vermişdi?! Qoca Klif! Lənət şeytana! Mənə belə bir insan mütləq lazımdır… 
Özü də indi… Terri olmadığı vaxtda… Özü də  bu kübar sürüsü ilə əhatə olunduğum bir zamanda! – 
Martin şənləndi. 
O, cəld qəbul otağına tərəf qaçdı və gənc qeydiyyatçı qadınla ucadan danışan adama gözlərini dikərək 
yerindəcə donub qaldı: 
– Hə, bacım, siz alim quşcuğazlar, demək olar ki, hamını ötüb keçmisiniz! Mən heç yerdə sizidəkindən 
daha yaxşı şəraitlə rastlaşmamışam – yalnız fırıldaqçı aksioner təşkilatları çıxmaq şərtilə. Heç başqa 
yerlərdə belə cazibədar qəşəng qıza da rast gəlməmişəm! Bir axşam mənimlə tet-a-tet nahara nə 
deyərsiniz? Düşünürəm ki, sizinlə tez-tez parlez-vois edəcəyəm – biz dok Erousmitlə çoxdanın dostlarıyıq. 
Mən və dok – doğru sözümdür… O lap zəhlətökəndir. Birlikdə tibb fakültəsində oxumuşuq, hər şey necə 
deyirəmsə, elə də olub! Bu da sən, yaramaz oğlan! 
Martin on dörd il müddətinə çox şeyin dəyişə biləcəyi haqqında düşünməmişdi. O, əməlli-başlı keyimişdi.  
Klif Kloson qırx yaşa görə çox kökəlmişdi. Sifəti ölgün, şişmiş, ləkəli idi, səsi boğuq çıxırdı. Qəribə görünən 
dama-dama kostyum yoğun çiyinlərini və ətli budlarını çox tarım tutmuşdu.  
Klif Martini kürəyinə döyəcləyərək nərildəyirdi: 
– Ta-ta-ta-ta! Qoca Mart! Əclaf oğlu, əclaf! Əclaf! Ay səni, lotu. Bir çuval sümüksən ki durmusan! Allah 
mənə lənət eləsin, son dəfə Zenitdə gördüyümdən heç olmasa, bir gün belə qocalmısansa! 
Hər zaman ciddi olan qeydiyyatçı qızın baxışlarındakı coşqun parıltı Martinin gözlərindən yayınmadı. O 
dedi: 
– Hə, hə! Yaxşı ki, gəldin, – və Klifi "tamaşaçılar"dan uzağa, öz şəxsi kabinetinə aparmağa tələsdi. 
– Sən yaxşı görünürsən, – o artıq təhlükəsiz yerdə olanda Klifə yalan danışdı, – harada itib batmışdın? Biz 
Leora ilə Nyu-Yorka gələn kimi səni tapmaq üçün dəridən-qabıqdan çıxdıq. Hə… Sən bilirsən də… onun 
haqqında…? 
– Hə, vəfatı haqqında oxumuşdum. Bəxti gətirməyib. Sənin Qərbi Hindistandakı möhtəşəm işin haqqında 
da məlumatım var… ya da bu harada olmuşdu? İndi, güman edirəm ki, böyük adamsan – taunun və digər 
bu kimi şeylərin məşhur təqibçisi, ümumdünya şöhrətli alim ər. Yoxsa köhnə dostlarını unutmusan? 
– Boş-boş danışma! Mən… Səni gördüyümə çox şadam. 
– Hə, yaxşı. Mən isə şadam ki, Mart, səndə kapitus enlarqatus yaranmayıb. Lənət şeytana, bəzən olur ki, 
özümə deyirəm: qəfildən yanına getsəm, Martin də birdən mənim üzümə baxmazsa, nə olar? Sonra da 
deyirəm ki, həqiqəti olduğu kimi söyləyəcəyəm və bu, ona  kübar xanımların komplimentlərindən sonra 
çərəz kimi gələcək. Şadam ki, başını itirməmisən. Sənə Byuttdan məktub yazmağa hazırlaşırdım. Bilirsən 
də, orada şişirdilmiş neft aksiyaları satırdım. İndi isə qaçıram ki, kitablarıma baxmaq zəhmətindən 
müfəttişləri xilas edim. Hə, bəzən deyirdim ki, oturum, bu bacarıqsıza məktub yazım, onun şöhrətinə 
yaltaqlanım, əladan da əla işinə necə məftun olduğumu xəbər verim. Amma bilirsən də, vaxt elə gedir, 
elə gedir... Deməli belə! Eksselentus! Biz indi istədiyimiz qədər görüşə bilərik. Nyu-Yorkda aksiyaların 
satışı ilə bağlı bir subyektlə bərabər iş qururuq. Yaxşıca içəcəyik, qoca! Mən bu günlərdə səni evdən 
çıxardacağam və əsl yeməyin nə olduğunu göstərəcəyəm! Hə, yaxşı. Danış görək, Qərbi Hindistandan 
qayıtdıqdan sonra nə iş görmüsən? Düzünü de, sahibkarlığa, prezidentliyə, ya da çox şöhrətli institutun 
rəhbərliyinə keçməyi ölçüb-biçirsən? 
– Yox, mən… hm… direktor olmaq məni maraqlandırmır.  Öz laboratoriyamda qalmağı daha üstün 
tuturam. Mən… sənə, yəqin ki, faqla bağlı işim haqqında eşitmək maraqlı olardı? 
Söhbət üçün bir şey tapdığına sevinən Matin ümumi cizgilərlə öz təcrübələri haqqında danışdı. 
Klif əlini alnına çırpdı və dedi: 
– Dayan bir! Mənim ideyam var! Lap elə günü sabah bizimlə ortaq paya gir! Düz eşitmişəmsə, möhtərəm 
qoca toyuq, missis Publika, artıq bak… – onun adı nə idi? – bakteriofaq haqqında eşidib. Deməli belə, 
Benoni Karı, tibb qonaqlığında dahi formakoloq kimi təqdim etdiyim qoca fırıldaqçını xatırlayırsan? 
Dünən birlikdə kef eləyirdik. Lonq-Aylenddə sanatoriya açıb – əlbəttə, gözdən pərdə asmaq üçün. 
Həqiqətdə isə əsl butleggerdi, orada varlı avaraları saxlayır, onları istədikləri kimi yedirdib-içizdirir. 
Əlbəttə ki, həkim resepti ilə, tamamilə qanuni; yəni axtarıb, eşələyib heç nə tapa bilməzsən! Onlar üçün 
xanımlarla birlikdə gözəl qonaqlıqlar təşkil edir, hər şey yüksək səviyyədə olur. Klif əmidə tedium butılis 
tutmaları olanda Karın sanatoriyasına gedir. İndi xahiş edirəm, diqqətlə qulaq as! Kar, ya da kimsə başqa 
biri, yeni müalicə metodu haqqında xəbər yayır – deyək ki, faqoterapiya haqqında… Oooo, sənə deyim ki, 
Klif əmi balığı tilova çəkən kimi dollarları özünə çəkən adların tapılması sahəsində ustadır!  
Belə… Pasiyentlər buxar hamamında otururlar və faq həbləri udurlar – əslində, bir qədər strixnin də 
əlavə etmək olar…  Qoy ürəkləri daha həyəcanla atılıb-düşsün! Elmin son sözü! Milyonların qoxusu gəlir! 
Nə deyirsən? 
Martinin, az qala, halı xarab olmuşdu. 
– Mən belə bir şeylə razılaşa bilmərəm. 
– Niyə? 
– Ona görə ki, mən… Vicdanla desək, Klif… Özün başa düşmürsənsə, necə izah edim ki, əsl elm nə 
deməkdir. Bəli, həqiqi elm! Onu Qotlib belə adlandırırdı. Mən aliməm, ya da ən azı, özümü alim hesab 
edirəm… Bacarmaram… Hə… belə bir işə baş qoşa bilmərəm… 
– Ay səni, axmaq! Elə düşünürsən ki, mən əsl elmi nəzərə almamışam?  Lənət şeytana! Mənim özüm də 
anatomiya korpusunda az tər tökməmişəm! Sən sarsaq meduzasan, bu məsələni sənin adınla bağlamaq 
heç ağlıma da gəlmirdi. Sən kənarda qalacaqsan, bizi həblərlə təmin edəcəksən və ümumiyyətlə, faqın 
özü üçün geniş reklam yaradacaqsan. Təki pullu adamlar qarmağa tərəf gəlsin, çirkli işi isə sən olmasan 
belə, görənlər tapılar.  
– Yenə də… Ümid edirəm ki, sən zarafat edirsən, Klif? Zarafat etməmiş olsaydın, bu cavabı alacaqdın: 
kiminsə belə bir iş tutduğunu öyrənmiş olsaydım, o kim olursa-olsun, məhkəməyə verərdim! 
– Hə…ə…! Məsələyə belə yanaşırsa!.. 
Klif gözlərinin altındakı piyli şişlərin üstündən Martinə baxdı. Səsində şübhə hiss olunurdu. 
– Ola bilsin, başqalarını öz tapıntına yaxın buraxmamaqda haqlısan. Yaxşı, Mart. Mən getməliyəm. Ancaq 
deməliyəm ki, edə bilərdin. Hə… bir də… bu sənin həssas vicdanına toxunmayacaqsa,  qoca Klifi öz evinə 
nahara dəvət etməyə  nə deyirsən? Onu yeni arvadınla tanış edərdin. Coys haqqında qəzetlərin "kübar 
xronikaları"nda oxumuşam. Yəni köhnə kələkbazı yada sala bilərdin. Bir vaxtlar yekəqarın Klifə səni 
yedizdirməyə və axşam qalmaq üçün öz yanına aparmağa icazə verirdin.  
– Elə bilirsən bütün bunları yaddan çıxarmışam? Gəl bir şeyi də xatırladım: heç kim mənə qarşı bu qədər 
mehriban olmayıb… heç kim… Qulaq as, harada qalırsan? Nə zaman boş vaxtımızın olduğunu 
arvadımdan soruşaram və sabah səhər sənə zəng edərəm. 
– Hm… deməli, gündəlik iş cədvəlinə idarəçilik etməyə arvadına imkan verirsən? Yaxşı, yaxşı! Mən 
başqalarının işinə burun soxmuram! "Berrinqton-otel"də qalıram, altı yüz on yeddinci otaq – yadında 
saxla! Altı yüz on yeddi! Sabah səhər mənə saat ona kimi zəng elə…. Girişdə oturan qız əcəb gözəldir. 
Necə fikirləşirsən: Klif əminin onu restorana dartıb aparmaq və sairə işlər üçün… şansı var?  
Martin institutun ən köhnə və ən təmkinli aliminin rəsmiyyəti ilə etiraz etdi: 
– O çox yaxşı ailədəndir. Mən heç buna cəhd də etməzdim. Sənə də məsləhət görmürəm. 
Klifin piy basmış gözləri ciddi bir baxışlarla Martinə dikildi. 
Martin Klifin məzəmmətlərinə şişirdilmiş bir heyranlıqla güldü: "Hə, öz işinə qayıt, bir cüt bakteriya tut və 
onların quyruqlarına duz səp!"… Sonra o yenə də şişirdilmiş səmimiyyətlə qonağı qəbul otağına ötürdü 
və qeydiyyatçı qızın yanından uğurla keçirdib, liftin yanına yönəltdi. 
Martin uzun müddət özünü bədbəxt hiss edərək kabinetində oturdu. 
İllərlə o Klif haqqında ikinci Terri Uiket kimi fikirləşmişdi. İndi isə görürdü ki, Klif Terriyə çox az oxşayır… 
Riplton Holaberdə az oxşadığı kimi... Terri kobud idi, deyingəndi, bərk söyüş söyürdü, bir çox gözəl və 
incə şeylərə nifrət edirdi, bir çox gözəl və zərif insanların xətrinə dəyirdi. Amma onun kəskinliyi qıldan 
toxunmuş dərviş paltarı rolunu oynayırdı… Bu geyimin altında isə heç bir monaxın ağlına belə gətirmədiyi 
müqəddəs zəhmət gizlədirdi… Klif isə... 
"Mən bu adamı öldürməklə, dünyaya xidmət etmiş olardım! – Martin hirsləndi, – cinayətkarların 
sanatoriyasında faqoterapiya! Mən  ancaq qorxaqlığım üzündən onu boynunun ardından tutub  bayıra 
tullamadım. Qorxdum ki, gedib uğur qazandığım günlərdə öz köhnə dostlarımdan üz döndərdiyim 
haqqında danışar. ("Uğur! İş üstündə yorulmadan çalışmaq! Ziyafətlərdə oturmaq! Söhbətlə beyinsiz 
arvadların başını qatmaq! Səni portuqal səfirinin verdiyi nahara dəvət etmədikləri üçün əsəbiləşmək! 
Yox! Klifə zəng edərəm ki, biz onu dəvət edə bilmərik!") 
Uzaq kasıb günlərdə Klifin sədaqətli dostluğu haqqında, zəhmətsiz qazanmış pullarını onunla bölüşdüyü 
sevinc haqqında xatirələr Martinin xəyalında canlanmağa başladı.  
"Niyə o, mənim üçün faqın nə olduğunu başa düşməlidir? Bir çox aptekçi firmalardan onun 
sanatoriyasının nəyi pisdir ki? Mənim qiyamım həqiqətənmi ədalətlidir? Burada Klifin doktor Erousmitin 
yüksək ictimai vəziyyətini etiraf etməməsi ilə bağlı inciklik hissi işə qarışmayıb ki?" 
Öz sualına cavab vermədən evə yollandı və kifayət qədər açıq şəkildə Coysa izah etdi ki, Klifi kənar 
adamlar olmadan nahara dəvət etmək istəyir. 
– Əzizim, Mart, – Coys cavab verdi, – nə üçün sən eyhamla mənim xətrimə dəyirsən. Guya, mən elə 
snobam ki,  tutarlı sözlər və əşyalara kommersiya yönümündən yanaşma məni təhqir edə bilər. Düzdür, 
bu, sevimli Rocerin yanaşmasına çox yaxındır, amma… Yoxsa sən elə düşünürsən ki, heç vaxt qonaq 
otağının kandarından kənara çıxmağa cəsarət etməmişəm? Deyəsən, axı məni onun divarlarından 
kənarda görmüşdün? Doğrudan da, ola bilsin ki, sənin Klosonun mənim xoşuma gəlsin. 
Martin nahara dəvət edildiyi xəbərini Klifə çatdırdı, səhəri gün isə Klif Coysa zəng etdi: 
– Missis Erousmit? Salamlar olsun! Danışan Klif əmidir. 
– Başa düşmədim. 
– Klif! Qoca Klif! 
– Təəssüf edirəm, amma mən… bəlkə, xətt tam qaydasında deyil… 
– Nə danışırsınız? Bu mənəm, cənab Kloson, hansı ki, dörd…. Sizə nahara dəvət olunub… 
– Ah, hə… əlbəttə…. Bağışlayın. 
– Deməli, belə! Mən öyrənmək istəyirdim: sizdə yalnız öz dəstəniz olacaq, yoxsa bütün ədəb-ərkanı ilə 
ziyafət təşkil olunur? Başqa sözlə desək, əzizim, mən təbii görünüşümdə peyda olum, yoxsa əsgəri 
təchizatla? Oooo, sizə deyim ki, məndə o geyim – qaranquş quyruğu və sairə… bütün komplekti ilə var... 
– Mənə! … Siz demək istəyirsiniz ki.. Aha! Nahara smokinq geyinəcəksinizmi? Sizin yerinizə olsaydım, 
geyinərdim. 
– Mənə etibar edə bilərsiniz! Bəzənib-düzənmiş halda gələcəyəm. Sizə elə dəbdəbəli brilyant düymə 
göstərəcəyəm ki, heç yuxunuzda da görməmisiniz. Belə… Qoca Martın xanımı ilə tanış olmaq çox xoş 
olacaq. İndi isə deyək: "Tezliklə görüşənədək!", ya da "O rezervuar!" 
Martin evə gələn kimi Coys onu bu sözlərlə qarşıladı: 
– Əzizim, bu mənim gücümdən kənar bir şeydir! O, yəqin ki, dəlidir. Doğrudan da, onu sən özün qəbul 
elə və mənə icazə ver yatmağa gedim. Onsuz da sizə lazım deyiləm – ikilikdə keçmiş vaxtları xatırlamaq 
istəyəcəksiniz, mən isə ancaq mane olacağam. İndi – balacanın gəlişinə cəmi iki ay qalıb – mən gərək 
vaxtında yatım. 
– Oh, Coys, Klif çox inciyəcək, o isə mənə qarşı həmişə elə yaxşı olub ki… bir də… sən ki həmişə məndən 
tələbəlik illəri haqqında danışmağı xahiş edirdin… məgər dinləmək istəmirsən? – kədərli-kədərli soruşdu. 
– Yaxşı, əzizim. Onunla mehriban olmağa çalışaram, amma xəbərdarlıq edirəm, çətin ki buna nail olam. 
Onlar təsəvvür edirdilər ki, Klif coşqun olacaq, çox içəcək və əli ilə Coysun çiyinlərini şappıldadacaq. 
Amma nahara gələrkən Klif darıxdırıcı dərəcədə nəzakətli və təmtəraqlı idi… Hər şey belə də davam etdi 
– ta ki yüngülcə sərxoş olana qədər. Martin söhbət zamanı şeytanı yada saldıqda  onun sözünü ağzında 
qoydu: 
– Əlbəttə, mən kobud qanmazam, amma düşünmürəm ki, bizim hersoginya kimi bir ledi bu cür kobud 
danışığı təqdir etsin. 
Sonra davam etdi: 
– Bununla belə, gözləmirdim ki, adamayovuşmaz gənc Mart belə bir qadınla evlənə. 
Və bundan başqa: 
 – Hm…m.. nə demək olar! Bu yemək otağındakı avadanlıq həqiqətən də sizə baha başa gəlib!          
Və başqa: 
– Şampan, aha? Qoca Klifin ürəyi qürurla doldu. Əmr edin, əlahəzrət, …ona necə deyirlər…, lakeyinizə 
əmr edin, qoy mənim katibimə sizin butleggerin ünvanını söyləsin! 
Beş-altı stəkandan sonra Klif, yüksək əxlaqi və zərif leksikona ciddi riayət edərək öz salnaməsini təqdim 
etməyə başladı. Məlum oldu ki, o, neft quyularını necə satıb və məhkəməni gözləmədən necə aradan 
çıxıb, aksiyaların  kilsəyə məxsus dindarlar arasında satışı məqsədilə necə ustalıqla kilsəyə daxil olmağın 
yolunu tapıb, varlı qoca dul qadını öz sanatoriyasına cəlb etmək üçün doktor Benoni Kara necə kömək 
edib və bunun üçün çox maraqlı bir yola – meduim vasitəsilə ona o dünyadan həkim konsultasiyası vəd 
etməyi necə bacarıb… 
Coys sakitcə qulaq asırdı və hamıya öz qüsursuz nəzakəti ilə zülm edirdi. 
Martin onların arasında bağlayıcı həlqə olmağa çalışırdı və Klifin özünü tərifləmələrinə qarşı öyüdverici 
məzəmmətlər yağdırmırdı. Amma o, bu sözləri deyəndə Martini soyuq tər basdı: 
– Sən deyirdin ki, qoca Qotlibin işləri indi pisdir? 
– Hə, o elə də sağlam deyil. 
– Zavallı Qoca. Ümid edirəm başa düşmüsən ki, ona görə divara dırmaşmaq necə axmaqlıq idi? İnanın, 
ledi Erousmit, bu oğlan Qotlib ataya pərəstiş edirdi, küçük qəndilə yalvaran kimi yalvarırdı – ifadəmə 
görə üzr istəyirəm. 
– Sən nə demək istəyirsən? 
– Qotlib də bir Qotlib ola! Əlbəttə, sən ən azı mənim qədər bilirsən ki, o həmişə özünüreklamla məşğul 
olub. Bütün terraridə ədəbsizlik edirdi, guya, ciddi alimdir,  öz yüksək fəlsəfəsi və sıravi doktorların 
alverçiliyi ilə bağlı gözə kül üfürürdü. Amma ən iyrənci, bilirsiniz, nədir… San-Diyeqoda mən bir oğlanla 
rastlaşmışdım, bir zamanlar Uinnemakda botanika müəllimi olub. Hə… mənə dedi ki, Qotlib heç vaxt 
anticisimlərlə bağlı bir alimdən yararlandığını söyləmək istəməyib… – adı nədir? Hansısa rusdur… – Bu 
rus, demək olar ki, hər şeyi ona qədər eləmişdi, Qotlib isə gəldi və hər şeyi ondan çırpışdırdı. 
Qotlibə qarşı söylənən ittihamda azacıq da olsa həqiqət payının varlığı ehtimalı Martinin qəzəbini yalnız 
gücləndirdi. Hiddətlə yumruqlarını dizlərinin üstündə bərk-bərk sıxdı.  
Üç il əvvəl Klifə tərəf nəsə ağır bir şey ata bilərdi, amma Martin uyğunlaşmağı öyrəşmişdi. Coys ərinə 
kifayət qədər təlim vermişdi, o, indi səsinin tonunu qaldırmadan sancmağı bacarırdı. Ona görə də Martin 
təmkinlə dedi: 
– Məncə, sən səhv edirsən, Klif. Anticisimlərlə bağlı işdə Qotlib hamını çoxdan arxada qoyub.  
Qonaq otağına kofe və likör gətirilməmişdən əvvəl Coys zərif səslə soruşdu: 
– Cənab Kloson, gedib uzansam, siz inciməzsniz ki? Ərimin köhnə dostlarından biri ilə tanış olduğuma 
şadam, amma özümü yaxşı hiss etmirəm, dincəlməyim pis olmazdı. 
– Ledi hersoginya, mənim özüm də hiss etdim ki, siz bir o qədər də yaxşı görünmürsünüz… 
– Nə?... Gecəniz xeyirə qalsın. 
Martin və Klif qonaq otağında köhnə dostların xoşbəxt görüş səhnəsini ciddi cəhdlə oynamağa 
çalışırdılar. Onlar böyük kreslolarda rahatlandıqları vaxt bir-birlərinə tərəf baxmırdılar da. 
Klif iki-üç dəfə söyüş söydü, bu zamana qədər yalnız Coysa görə özünü saxladığını sübut etmək 
məqsədilə üç ədəbsiz lətifə danışdı və dedi: 
– Hə! İngilislərin dediyi kimi, nə həqiqət elə həqiqətdir! Sənin madamının, görürəm ki, məndən xoşu 
gəlmədi. Buz parçası kimi səmimi və nəvazişli idi. Amma mən tələbkar deyiləm. O, uşaq gözləyir və bütün 
qadınlar belə vəziyyətdə vasvası olurlar. Amma… 
O hıçqırdı, sifətinə ağıllı ifadə verdi və beşinci konyak qədəhini aşırdı. 
– Amma mən bir şeyi başa düşə bilmirəm… Bilirsən, sənin madamını mən qınamıram. Kübar xanımdır, 
elə belə də olmalıdır. Mənim üçün bir şey anlaşılmazdır: Leoradan sonra  – o, əsl insan idi – Coys kimi 
kraxmallanmış birinə necə dözə bilirsən? 
Martin birdən partladı. Terri getdikdən sonra uzun aylar idi ki, işləri düz gətirmirdi və kədər onun içini, az 
qala, didib-parçalayırdı. 
– Qulaq as, Klif. İstəmirəm ki, mənim arvadım haqqında fikir yürüdəsən. Çox təəssüf edirəm, o, sənin 
xoşuna gəlməyib, amma bu vəziyyətdə, qorxuram ki… 
Klif bir qədər səndələyərək ayağa qalxdı, amma səsində və gözlərində əminlik var idi: 
– Əla, mən elə belə də gözləyirdim, sən mənim qarşımda lovğalanmağa başlayırsan. Düzdür, mənim varlı 
arvadım yoxdur. Sadə qoca sərsəriyəm. Təbii ki, belə bir evdə mənə yer olmayacaqdı. Lazım olan kimi 
bəzək-düzəkli deyiləm, heç lakeyliyə də yaramıram. Amma əvəzində sən yarayarsan, Martin. Lap yaxşı! 
Sənə uğurlar diləyirəm. Hələlik isə rədd ola bilərsən, mənim mehriban dostum!  
Martin onu heç dəhlizə qədər də ötürmədi. 
Otaqda tək qalaraq köksünü ötürdü: 
– Çox şükür ki, əməliyyat başa çatdı! 
O, özü-özünə Klifin fırıldaqçı, axmaq və piyli avara olduğunu düşünürdü. Deyirdi ki, Klif heç bir müdrikliyi 
olmayan ədəbsizdir, heç bir cazibədarlığı olmayan sərxoşdur və filantropdur. Yalnız bir məqsədlə 
səxavətlilik nümayiş etdirir ki, bu, onun şöhrətpərəstlik hissinə zövq verir. Amma bu həqiqətləri dərk 
etməsi  əməliyyatı heç də ağrısızlaşdırmadı. Məgər appendiksin eybəcər və səmərəsiz olduğunun xəstəyə 
söylənilməsi  əməliyyatı yüngülləşdirir ki?!... 
O, Klifi sevirdi, sevirdi və sevməkdən də əl çəkməmişdi. Amma daha  onu heç vaxt görməyəcəkdi. Heç 
zaman! 
Nə həyasızlıqdır! Bu piyli əclaf Qotlibi ələ salmağa cəsarət etdi. Yontalanmamış kütbeyin! Yox, həyat 
həddindən artıq qısadır… 
"Lənət şeytana! Klif – donuzdur, amma elə mən də pis deyiləm. O fırıldaqçıdır. Bəs mən? Məgər mən 
Sent-Hubertdə taun statistikasında fırıldaq işlətməmişəm? Mən ikiqat fırıldaqçıyam, çünki öz 
saxtakarlığıma görə hələ bir əhsən də almışam!" 
O, tərəddüdlə Coysun yanına yollandı. Coys möhtəşəm bir çarpayıda pərdənin altında uzanmışdı, "Piter 
Uiffl"i oxuyurdu.  
– Əzizim, elə də xoş deyildi, hə? –  dedi, – O, getdi? 
– Hə… Getdi… Mən ən yaxşı dostumu qovdum, dostlarımın içində ən yaxşısını, demək olar ki, qovdum, 
imkan verdim ki, çıxıb getsin. Elə bir hisslə getdi ki, guya, əclafdır, uğursuz adamdır. Onu belə yola 
salmaqdansa, öldürsəydim yaxşıydı … Ohh, nə üçün sən onunla sadə və şən ola bilmədin?! Sən elə 
təhqiramiz şəkildə nəzakətli idin ki! O, xəcalət çəkirdi, süni danışırdı və özünü olduğundan daha pis 
təqdim etdi. O, əclaf deyil… Öz varlığını gizlədən iqtisadçılardan daha yaxşıdır… Zavallı! Yəqin ki, indi 
gölməçələri şappıldada-şappıldada gedir və öz-özünə deyir: "Həyatımda sevdiyim və nəsə elədiyim 
yeganə insan məndən üz çevirib, nə var-nə var gözəl arvadla evlənib… İnsana yaxşılıq eləməyə dəyərmi?"  
Nə üçün sən özünü sadə apara bilmədin və həyatında bircə dəfə kübar ədalarını yaddan çıxarmadın? 
– Qulaq as! Sən də elə mənim kimi onu dözülməz hesab edirdin. İcazə vermərəm ki, bütün günahı 
mənim üstümə yıxasan. Sən onu ötüb keçmisən. Sən həmişə aləmə car çəkirsən ki, "Faktlar! Faktlar!" Nə 
üçün indi faktlara göz yumursan? Hər halda, burada mənlik bir şey yoxdur. Mənim kralım, icazə verin sizə 
xatırladım ki, bu gün, ümumiyyətlə, ortaya çıxmamaq, onunla görüşməmək kimi ağıllı bir təklif 
etmişdim… 
– Hə… Lənət şeytana… amma…. Hə, sən haqlısan, amma bununla belə… Yaxşı, hər şey bitdi…  
– Əzizim, sənin hisslərini çox yaxşı başa düşürəm. Amma məgər hər şeyin bitdiyi pisdir ki? Öp məni və 
"gecən xeyirə qalsın" de.  
"Amma yenə də…" – Martin özü-özünə dedi. Özünü çılpaq və evsiz hiss edərək ipək xalatda oturmuşdu, 
bu xalatı Coys ona Parisdə almışdı.  
"…Amma hər halda, Coysun yerində Leora olsaydı… Leora bilərdi ki, Klif fırıldaqçıdır  və bunu fakt kimi 
qəbul edərdi (o, mənəm faktlara göz yuman..). O bütün axşamı hakim görkəmi ilə oturmazdı. "Bu, mənə 
bənzəmirsə, deməli, pisdir" fikirləşməzdi. O, deyərdi: "Bu mənə bənzəmir, deməli, maraqlıdır"… Ah, 
Leora…." 
Onun gözləri qarşısında dəhşətli bir dəqiqliklə xəyal canlandı: Leora Penrit dağlarındakı bağda – yumşaq 
torpağın altında, tabutsuz uzanıb. 
O ayıldı və xatırlamağa başladı. 
"Klif nə deyirdi? "Sən onun əri deyilsən, sən onun lakeyisən, sən həddindən artıq bəzək-düzəklisən". O 
haqlıdır! Məsələ də elə bundadır: mənə istədiyim adamla görüşməyə icazə verilmir. Mən özümü elə ağıllı 
təqdim etmişəm ki, Coysun və Rip Holaberdin quluna çevrilmişəm". 
… Həmin gündən sonra hər gün hazırlaşsa da, Martin daha Klif Klosonla görüşə bilmədi. 
 
2 
 
Məlum oldu ki, həm Coysun, həm də Martinin ata babasının adı Con olub. Bunu əllərində bayraq tutaraq 
onlar öz oğullarını da Con Erousmit adlandırdılar. Amma bir şeydən xəbərləri yox idi ki, Con Erousmit adlı 
biri İspan armadası  ilə döyüşdə həlak olub; hətta beş nəfər rəşadətli hidalqonu  da özü ilə bərabər o 
dünyaya aparıb.  
Coys çox əziyyət çəkdi, amma Martinin əvvəlki məhəbbətini yenidən qazana bildi (o bu qamətli qadını 
sevir və ona rəhmi gəlirdi). 
– Ölüm bricdən daha maraqlı oyundur, burada partnyorunuz sizə heç nə ilə kömək edə bilməz! – o əzab 
və utanc kreslosunda uzanaraq ayaqlarını eybəcər şəkildə aralı qoydu və dedi. Nə qədər ki, Coysa narkoz 
verməmişdilər, onun sifəti əzabdan yaşıl rəngə çalırdı. 
Con Erousmitin düz kürəyi və düz ayaqları vardı, anadan olanda on funt ağırlıqda idi və o büzüşmüş ət 
parçası kimi balaca adamcığaza çevriləndə, gözləri şən halda baxırdı. Coys onu çox sevirdi, Martin isə elə 
ki bu balaca aristokratın, var-dövlət üçün anadan olan özünəvurğun uşağın nə zamansa ona yuxarıdan 
aşağı baxacağını anladı, qorxmağa başladı. 
Uşaq anadan olandan üç ay sonra Coys hər zaman olduğundan daha güclü şəkildə tennislə, qolfla, 
şlyapalarla və rus emiqrantları ilə maraqlanmağa başlamışdı. 
 
3 
 
Coys elmə böyük hörmət hissi ilə və heç bir anlayışı olmadan yanaşırdı. Tez-tez Martindən öz işi ilə bağlı 
danışmağı xahiş edirdi, amma Martin qızışmağa və dırnağı ilə süfrənin üzərində sxemlər çəkməyə 
başlayanda, Coys onun sözünü yavaşca kəsirdi: 
– Bağışla, əzizim… Bir dəqiqə…. Plinder, bu xeresin  hamısıdır, yoxsa yenə də var? 
Yenidən Martinə tərəf çevriləndə, gözləri nəvazişlə baxır, amma artıq Martinin həyəcanından əsər-
əlamət qalmırdı. 
Ərinin laboratoriyasına gəlir, kolbaları və cihazları göstərməsini xahiş edir, tələb edirdi ki, hər şeyi izah 
etsinlər, amma heç vaxt səssizcə müşahidə edərək saatlarla onun yanında əyləşmirdi. 
Martin laboratoriya bataqlığında çabalayaraq gözlənilmədən əsaslı bir fakta rast gəldi. Növbəti səhv ona 
faqın bakterial növlərinin mutasiyası  hərəkətini müşahidə etmək imkanı verdi – çox incə və gbzəl proses 
idi. Uzun aylar əziyyət çəkərək ağıllı-kamallı meşşan, yaxşı ər və vecsiz işçi olduqdan sonra Martin 
yenidən gərgin işin xoşbəxtliyini hiss etdi. 
Sübhə qədər işləmək, gecədən-gecəyə qədər çalışmaq istəyirdi. İlhamsız axtarışlar vaxtı heç nə onu 
institutda saat beşdən sonra tutub saxlaya bilməzdi və Coys onun evə can atmasına adət etmişdi. İndi isə 
Martin dəvətlərə laqeydlik göstərir, "elm haqqında hər şeyi izah etməyi" xahiş edən gözəl xanımları 
acılayır, hətta arvadını və uşağını unutmaq kimi yersiz bir xasiyyət nümayiş etdirirdi. 
– Mən axşamlar işləməliyəm, – o deyirdi, – böyük bir təcrübəyə başlamışam. Mən işə asan və formal 
yanaşa bilmərəm, bir özün xatırla,  sən də hamilə olduğun vaxt yüngül, sakit və nəzakətli deyildin. 
– Bilirəm, amma… Əzizim, sən işlədiyin zaman həddindən artıq əsəbi olursan. Aman Allah, məni narahat 
edən o deyil ki, sən dəvətlərə əhəmiyyət vermir və bununla insanların xətrinə dəyirsən. Yox, amma sənin 
belə olmamağına üstünlük verərdim: fərz edək ki, bu qaçılmazdır. Lakin de görüm, özünü belə əldən 
salanda nə qazanırsan? Mən sənin sağlamlığın haqqında düşünürəm. Evrika! Dayan bir! Görəcəksən, 
mən necə yaxşı aliməm! Yox, hələ ki ağlıma gələni izah etməyəcəyəm! Özün görəcəksən! 
Coys varlı və enerjili idi.  
Bir həftə sonra, qamətli, gözəl geyimli, şən, alışıb-yanan yanaqları olan arvadı nahardan sonra Martinə 
dedi:   
– Mənim sürprizim var! 
O, Martini həyətdəki qarajın üstündəki boş otağa apardı. Bir həftə ərzində Coysun tələbi ilə ən yaxşı 
laboratoriya təchizatı firmalarından olan iyirmiyə yaxın fəhlə Martin üçün bakteriologiya laboratoriyası 
yaratmışdı. Bu, gördüyü laboratoriyalar arasında ən yaxşısı idi: ağ kafel döşəmə, şirələnmiş kərpic 
divarlar, termostat və buzxana, şüşə qab-qacaq, boyalar, mikroskop, daimi temperaturu olan gözəl su 
vannası, Lister və Rokfeller institutlarında təcrübə keçmiş preparatçı... Laboratoriyanın arxasında 
preparatçının yataq otağı da var idi və o, doktor Erousmitə gecə-gündüz xidmət etmək üçün hazır 
olduğunu söylədi. 
– Bax, belə, – Coys dedi, – indi axşamlar işləmək lazım gələrsə, Liberti-Stritlə sürünməli olmayacaqsan. 
Sən öz kulturalarını burada hazırlaya bilərsən. Sənə nahar zamanı darıxdırıcı olarsa, çox yaxşı! Bir azca 
oturarsan,  sonra yavaşca sürüşüb aradan çıxarsan,  bura gəlib nə qədər istəyirsənsə, işləyərsən. 
Burada…  Əzizim, burada hər şey yaxşıdır? Mən düzgün qurmuşam? Mən o qədər zəhmət çəkmişəm ki… 
Bu işə görə ən yaxşı adamları tapmışam… 
Martin dodaqlarını onun dodaqlarına yapışdıraraq kədərlə düşünürdü: "Mənim üçün bu qədər çox iş 
görmək?! Həm də belə sürətlə!.. Lənət şeytana, mən daha heç vaxt öz laboratoriyama gedə 
bilməyəcəyəm". 
Coys ondan hansısa bir nöqsan tapmağı elə gülə-gülə xahiş edirdi ki… Martin arvadına yeni bir 
məmnunluq bağışlamaq üçün "Sentrifuqa, deyəsən, o qədər də uyğun deyil" – söylədi. 
– Gözlə, əzizim, – o sevindi. 
Üçüncü gün birlikdə operadan qayıdanda, Coys Martini laboratoriyanın altındakı qaraja apardı. Küncdə, 
sement döşəmənin üstündə sökülmüş vəziyyətdə, amma kifayət qədər yaxşı sentrifuqa qoyulmuşdu. 
Bundan yaxşısı ola bilməzdi. Bu məşhur "Berkli-Sonders" firmasının şedevri idi. Bu firma həmin Qledisin 
idi ki, əxlaqsız rəftarına görə institutdan qovulmasını bir zamanlar Martin və Terri əla bir içki məclisi ilə 
qeyd etmişdilər. 
Bu dəfə minnətdarlıq hiss etmək Martinə daha çətin oldu, amma o, bacardığı kimi səy göstərdi. 
 
4 
 
Coysun ətrafındakı insanların hər iki sektorunda (iqtisadçılar və ədəbiyyatçılar, bir də rolls-roys 
həvəskarları) belə bir xəbər yayılmışdı ki, guya, yoxsullaşmış dünyada yeni bir əyləncə peyda olub: 
Martinin laboratoriyasına getmək və onu iş başında müşahidə etmək. Ədəblə və hörmət hissi ilə susmaq 
lazım gəlirdi, əgər Coys bu sözləri pıçıldamasaydı:  "Məgər o, gözəl deyil?!" O, necə də mehribanlıqla 
balaca bakteriyaya "Sabahın xeyir" deməyi öyrədir"; ya da Latam Ayrlend alimlərin yumor hissindən 
məhrum olduqlarını söyləyib, öz məzəmməti ilə onları heyran etməsəydi və ya Semmi de Lembr cazı 
təqlid edərək bağırmasaydı: 
"Cənab mikro-mikro-bus, sevinməyin, dostum! Biz bığınızdan yapışaraq sizi oradan çıxaracağıq – bizə 
yalnız zaman verin! 
Mötəbər doktor Erousmit pəncərədən baxır, mikrobus isə kamerada vals-boston sədaları altında 
kədərlənir". 
O, Coysun Corciyadan gəlmiş əmisi oğlu isə gülüb-oynamağa başlayırdı: 
– Mart öz stəkanları üzərinə elə bir ağıllı görkəmlə əyilib ki! Amma mən onu həmişə cin atına mindirə 
bilərəm, yetər ki, kilsəyə tez-tez getməsi ilə bağlı məsləhət verməyə başlayım... 
Bu zaman Martin diqqətini cəmləməyə çalışırdı… 
Onun laboratoriyasına basqınlar həftədə bir dəfədən çox olmayaraq baş verirdi. İradəli adamı işdən 
ayırmaq üçün bu, elə də çox deyildi; amma Martini daimi bir hücum vəziyyətində saxlamaq üçün bu 
basqınlar kifayət edirdi. 
O, sakitcə Coysa nəsə izah etməyə çalışdıqda, arvadı nəvazişlə deyirdi: 
– Biz bu gün sənə mane olduq? Amma onlar sənə elə məftundurlar ki? 
– Nə olar… – cavab verir və yatmağa yollanırdı. 
 
5 
 
Patentlər üzrə məşhur mütəxəssis, vəkil R.A.Xopbern Erousmitin Lenion sarayından qayıdarkən deyinə-
deyinə arvadına dedi: 
– Ev sahibi məni axmaq yerinə qoyaraq başıma bir butılka çırparsa, buna dözərəm. Amma hər 
məzəmmətimi təbəssümlə dinləməsi insanı özündən çıxarır. Halbuki laboratoriyada çox axmaq görünüşü 
var idi. De görüm, Coys hansı ağılla ona ərə gedib! 
– Ağlıma belə sığışdıra bilmirəm! 
– Mən yalnız bir səbəbi ağlıma gətirirəm. Əlbəttə, bəlkə də, o… 
– Xahiş edirəm, söyüşsüz… 
– Hə, nə olursa olsun… Axı o, nə qədər istəyir, ədəbli, xoşagələn, ziyalı adam tapa bilərdi… Bəli, məhz 
həyalı, çünki onun Erousmiti, bəlkə də, mikroblarla bağlı hər şeyi bilir, amma simfoniyanı semafordan  
ayıra bilmir… Mən, əlbəttə, deyingən deyiləm, amma başa düşmürəm, sənin hər sözünə etiraz etməkdən 
ləzzət alan bir adamın evinə getmək nəyə lazımdır…. Zavallı, ona, doğrudan da, yazığım gəlir. Yəqin ki, 
kobudluq etdiyini heç başa düşmür də. 
– Çox ehtimal ki, başa düşür. Rocer haqqında xatırlamaq isə adama ağır gəlir… Elə şən və güclü idi ki… Əsl 
kişi… Yoxsa bu… Haradan gəldiyi məlum olmayan  vəhşi, həm də kəndçi… peyda olur və Rocerin 
kreslosunda yayılaraq oturur, heç minnətdarlıq da etmir… Coys onda nə tapıb axı?! Amma fikir vermisən, 
elə gözəl gözləri və elə güclü əlləri var ki…  
 
6 
 
Coysun daima məşğul olmağı Martinin əsəblərinə toxunurdu. Onun başının nəyə qarışdığını söyləyə 
bilməzdi, arvadının çox yaxşı təsərrüfat müdirəsi, boy-buxunlu eşikağası, uşaq üçün iki dayəsi vardı. 
Amma Coys tez-tez söyləyirdi ki, özünün yeganə arzusunu heç vaxt həyata keçirə bilmir. Guya, sakitcə 
oturmaq və oxumaq istəyir. 
Terri bir vaxtlar onu "Qurucu" adlandırmışdı. Düzdü, o vaxt Martin incimişdi, amma indi telefon səsini 
eşidən kimi özü də deyinirdi: 
– Aman Tanrı! Yenə də "Qurucu"… Yəqin ki, hansısa yüksək əxlaqlı bir toyuğun başını qatmaq üçün məni 
çay içməyə çağırır… 
O, bütün bu qonaqlıqların işinə mane olduğunu izah etməyə çalışdıqda, Coys onun sözünü kəsir və cavab 
verirdi: 
– Yəni sən belə zəif və qərarsızsan?! Belə balaca adamsan ki, sənin üçün diqqətini toplamağın yeganə 
yolu adamlardan qaçmaqdır? Yoxsa böyük işləri idarə etməyi və eyni zamanda, oyun oynamaq üçün 
onlardan qopmağı bacaran böyük adamlardan qorxursan? 
Uzun müddət hirslənə bilmirdi, xüsusilə də "böyük" təyinatına… Martin əsəbiləşəndə, kobudluq etməyə 
başlayanda, Coys o dəqiqə grand dame-ya çevrilirdi. Belə olduqda isə Martin özünü söz qaytarmış lakey 
kimi hiss edir və daha sərt kobudluq edirdi. 
Coysun qarşısında onu qorxu basırdı. Xəyallarında Leoranın yanına qaçır, onunla birlikdə qorxmuş balaca 
uşaqlar kimi bir-birinə təskinlik verir, Coysun əlindən xəlvəti yerlərdə gizlənirdi. 
Amma Coys çox vaxt ərinə yaxşı yoldaş olurdu. Martin üçün gözlənilməz yeni əyləncələr axtarıb tapırdı. 
Oğlanları Con isə onların hər ikisini bir-birinə yaxınlaşdırır və qəribə bir iftixar hissi yaradırdı. Martin 
balaca Conu müşahidə edərək uzun müddət otura bilərdi. O, oğlunun güclü olduğuna sevinirdi. 
Dekabrda, Coys "taxt-tacın varisini" iki həftəlik cənuba aparanda, Martin bir neçə günlük Terrinin yanına 
qaçdı –"Sığırçın yuva"sına. 
Terrini uzun aylardan sonra yorğun və qaşqabaqlı – tam tənhalıq içində tapdı. Terri öz daxması ilə yanaşı 
laboratoriya üçün komacıq və at üçün primitiv bir tövlə də düzəltmişdi. Atlardan isə zərdab hazırlamaq 
üçün qan götürürdü. Terri bu dəfə keçmişdə olduğu kimi, öz işinin detalları haqqında böyük şövq ilə 
danışmadı, yalnız axşam, daxmada çəlləklərdən və yırtılmış sığın dərisindən düzəldilmiş kreslolara 
yayxanaraq ocaq qarşısında papiros çəkdikləri vaxt, Martin onu dostyana bir söhbətə cəlb edə bildi.  
Ev işlərinə və zərdablara Terri çox vaxt sərf etməli olurdu. Çünki başqa qazanc yeri yox idi və yalnız 
zərdabın satışı ilə öz xərclərini ödəyə bilirdi. Terri sakitcə "Əgər sən mənimlə olsaydın, nəyəsə nail ola 
bilərdim", – dedi. Bununla belə, onun törəmə kinələrlə bağlı tədqiqatı dayanmadan irəliləyirmiş. O, 
"Mak-Qerk"dən getdiyi üçün təəssüflənmirdi. Meymunlarla işləməyin mümkün olmadığı da meydana 
çıxmışdı. Axı həddindən artıq baha idilər, bundan başqa, Vermont qışını da çətin keçirirdilər. Amma Terri 
təcrübə üçün siçanları uyğunlaşdıra bilmişdi: onları pnevmaniyaya yoluxdururdu və … 
– Danışmağın nə mənası var, Cılız? Sənin üçün maraqsızdır, belə olmasaydı, çoxdan burada olardın, 
mənimlə birlikdə işləyərdin. Sən mənimlə Coys arasında öz seçimini etdin. Çox yaxşı. Təbii ki, bizim hər 
ikimizi saxlaya bilməzdin.  
– Bağışlayın ki, bura soxulub sizə mane olmuşam, cənab Uiket, – Martin dişlərini qıcadı və qapını çırparaq 
daxmadan çıxdı. Qara bata-bata, qaranlıqda kötüklərə ilişə-ilişə son saatda yaşadığı əzabı tam mənası ilə 
dərk edirdi – bu, fəlakət saatı idi… 
"İndi mən Terrini də itirdim… Onsuz da onun həyasızlığına dözməyəcəkdim! Mən hamını itirdim, Coys isə 
heç vaxt sözün əsl mənasında mənim olmayıb. İndi tamamilə təkəm. Bundan sonra çətin ki işləyə biləm. 
Mən bitmiş adamam! Daha mənə heç vaxt yenidən işə girişməyə imkan verməyəcəklər!" 
Və birdən-birə o başa düşdü ki, təslim olmayacaq. 
Səndələyə-səndələyə geri qaçdı və daxmanın astanasından qışqırdı: 
– Yox, qoca deyingən, biz bir-birimizdən bərk yapışmalı olacağıq!  
Terri də elə onun kimi həyəcanlı idi: hər ikisi göz yaşlarını güclə saxlayırdılar və kobud şəkildə bir-birinin 
çiynini şappıldadır, bir-birinə təsəlli verirdilər: 
– Əcəb iki axmaq tapılıb: yorulublarsa, deməli, küsüşmək lazımdır?! 
– Mən mütləq qayıdacağam, səninlə işləyəcəyəm, – Martin and içirdi, – institutdan yarım illik məzuniyyət 
götürəcəyəm, Coys isə haradasa yaxınlıqda, mehmanxanada yaşayar. Ya da qoy özü nəsə fikirləşsin! Eh! 
Əsl işə qayıtmaq!.. İşə!... İndi isə de görüm: mən gəlib çıxanda, necə düşünürsən, biz səninlə nə ilə 
məşğul olacağıq… 
Onlar dan yeri sökülənə kimi söhbət etdilər… 
 
 
XXXX FƏSİL 
 
1 
 
Doktor Riplton Holaberd xanımı ilə birlikdə Coys və Martini nahara dəvət etdilər – onlardan başqa heç 
kim yox idi. Holaberd bu axşam, heç zaman olmadığı kimi, nəzakətli idi. O, Coysun mirvarilərinə valeh 
olmuşdu. Məclis başlandı və göyərçinlər süfrəyə veriləndə Holaberd dostyana bir təbəssümlə Martinə 
müraciət etdi: 
– İndi Coysdan və sizdən diqqətlə qulaq asmağınızı xahiş edəcəyəm. Böyük hadisələr baş verir, Martin, 
sizi bu hadisələrdə özünüzə yaraşan səviyyədə iştirak etməyə çağırıram. Yox, sizi mən yox, elm çağırır. 
Ümid edirəm ki, söhbətimizin məxfi olduğunu xatırlatmaq artıqdır. Xəbəriniz varmı ki, doktor Tabz və 
onun Mədəni Təsir Liqası möcüzələr yaradır, polkovnik Minningen isə son vaxtlar görünməmiş bir 
səxavət nümayiş etdirir. 
Liqada işləri tələsmədən və elə bir ciddiyyətlə qurublar ki, işə bu cür yanaşmanı siz, bir də bizim sevimli 
qoca Qotlib çox bəyənirsiniz. Budur, artıq dörd ildir ki, onlarla plan işlənib hazırlanır. Gördükləri işdən 
xəbərim var. Doktor Tabz və Liqa Şurası kollec rektorları, redaktorlar, qadın klublarının sədrləri, fəhlə 
hərəkatının əxlaqı pozulmamış və sağlam düşüncəli liderləri, səmərələşdiricilər, qabaqcıl reklamçılar, 
keşişlər, bir sözlə, ictimai fikri öz arxasınca aparmağı bacaran bütün digər xadimlərlə bir sıra maraqlı 
iclaslar keçiriblər.  
Onlar intellektual maraqların, metodların, materialların, vasitələrin, ən başlıcası isə məqsədlərin təsnifatı 
ilə bağlı ətraflı kartotekalar hazırlayıblar: məqsədlər, ideallar, hər bir nəslə görə məsuliyyət daşıyan 
mənəvi istiqamətləndirmələr… Həqiqətən də möhtəşəmdir! Bir fikirləşin! Məsələn, musiqiçi, ya da 
mühəndis öz kartoçkasına baxa və dəqiqliklə müəyyən edə bilər ki, yaşına görə yetərincə irəliləyibmi, 
yoxsa yox. İrəliləməyibsə, o  zaman əngəl nədə olub və prosesi hansı yolla gücləndirmək olar. Belə bir 
bazanın mövcudluğu ilə Liqa öz fəaliyyətini başlamağa və əqli əməklə məşğul olan bütün insanları öz 
sıralarına daxil olmağa çağıra bilər. 
Mak-Qerk institutu mütləq bu əməkdaşlığa qoşulmalıdır, mən bunu ictimai fikrin ən böyük nailiyyəti 
hesab edirəm. Nəhayət, biz Amerikanın mənəvi tərəqqisində olan bütün köhnə hərcmərcliyin aradan 
qalxmasına və amerikan ideallarına müvafiq olmasına bir addım da yaxınlaşacağıq: sadəcə, bu prosesi 
kassa aparatlarının  istehsalı kimi əlverişli və ultramüasir etmək lazımdır. Mənim əlimdə bir sıra əsaslarım 
var güman edim ki, Ross Mak-Qerki və Minningeni yaxınlaşdırmağa nail olacağam. Nə qədər ki 
Minningenin meşə sənayesi müəssisələri ilə Mak-Qerk arasında olan müharibə dayanıb, bu işi 
tezləşdirmək lazımdır. Bu yaxınlaşma baş verərsə, o zaman böyük ehtimalla mən də institutla 
vidalaşacağam. Yəni Mədəni Təsir Liqasına rəhbərlik etmək üçün Tabza kömək edəcəyəm. O zaman Mak-
Qerk institutuna bizimlə əl-ələ verib işləyə biləcək və elmi bu Monastırdan Bəşəriyyətə Xidmət Yoluna 
çıxarmağı bacaran yeni direktor lazım olacaq. 
Söhbət zamanı Martinə Liqa ilə bağlı hər şey aydın olmuşdu, yalnız bir şeydən başqa: Liqa nə etməyə 
hazırlaşır? 
O, bu barədə fikirləşərkən, Holaberd sözünə davam edirdi: 
– Martin, mən bilirəm ki, siz hər zaman məsələlərə praktik yanaşan insanlara istehza etmisiniz. Məncə, 
bunun səbəbi sizin Uiketin təsirinə həddindən artıq qapılmağınızla bağlıdır. İndi, Uiket çıxıb getdiyinə və 
siz də həyatı daha yaxşı öyrəndiyinizə görə, artıq Coysun və mənim əhatəmdə olursunuz. Bu səbəbdən 
də sizin fəaliyyət çərçivənizi genişləndirmək istəyirəm.  Əlbəttə ki, ağır laboratoriya işindən əl çəkməmək 
şərtilə! Mənim vitse-direktor təyin etmək səlahiyyətim var və cəsarətlə söyləyə bilərəm ki, o, mənim 
davamçım olacaq. Bu post Şolteysi həddindən artıq cəlb edir. Yio və doktor Smit də onu tutmağa can 
atırlar, amma heç birinin simasında bizim mühitin adamını görmürəm, ona görə də bu postu sizə təklif 
edirəm! Sizə vəd edə bilərəm ki, bir ildən, ya da iki ildən sonra, Mak-Qerk İnstitutunun direktoru 
olacaqsınız. 
Xolaberd mərhəmət göstərən kral kimi mütəəssir idi. Missis Holaberd isə tarixi hadisənin iştirakçısına 
layiq bir şəkildə nəfəsini içinə çəkmişdi, Coys isə onun ərinə göstərilmiş hörmətdən həyəcanlanmışdı. 
Martin dili dolaşa-dolaşa dedi: 
– Əslində… Mən fikirləşərəm… Nəsə, bilirsiniz, gözlənilməz… 
Axşamın sonuna kimi Holaberd Tabzla və Martinlə idarə edəcəkləri, əlaqələndirəcəkləri, nizama 
salacaqları və mənəvi fəaliyyətlərin bütün formalarını insanların xeyrinə  yönləndirəcəkləri eranı böyük 
bir məftunluq hissi ilə təsəvvür etdi. Bu şalvarlar üçün forma kəşfindən başlayıb poeziya ilə bitirdi… 
Martinin susqunluğu onu çaşdırırdı. Vidalaşarkən təkrarən bir də və qəti şəkildə söylədi: 
– Hər şeyi necə lazımdırsa Coysla müzakirə edin və sabah mənə öz qərarınızı söyləyərsiniz. Yeri 
gəlmişkən, deyəsən, biz Perls Robinslə vidalaşmalı olacağıq. Doğrudur, bacarıqlı işçidir, amma özünü 
əvəzolunmaz hesab edir… bu, hər halda, mənasız məsələdir… sözgəlişi dedim. Oooo, sizə inanıram, 
mənim əziz Martinim! Siz son bir il ərzində əməlli-başlı böyümüsünüz, ciddiləşmisiniz və öz 
dünyagörüşünüzü çox genişləndirmisiniz. 
Limuzində – hərəkət edən pərdələnmiş otaqda, xrustal fənərin işığı altında Coys gül kimi açılmışdı və 
Martinə baxırdı. 
– Hə, gözəl deyilmi, Mart? Mən nəyə görəsə əminəm ki, Riplton bu işi yoluna qoya biləcək. Bir fikirləş! 
Sən direktor, bütün institutun rəhbəri olacaqsan, halbuki bir neçə il əvvəl orada piyada idin. Bu işdə mən 
də sənə kömək etmişəm – azacıq, düzdür? 
Martin birdən-birə limuzinin qızılı basmanaxışlı, göy məxmərinə nifrət etdi – bu qızıl mücrüyə gizlədilmiş 
siqaretə, bütün bu yumşaq və havasız həbsxanaya… O, buradan uzaqda olmağı arzuladı, heç olmasa, 
görünməyən sürücünün – öz mühitinin adamının yanında – soyuq qışla üz-üzə! Özünə elə bir görkəm 
verdi ki, guya, məsələ haqqında ciddi fikirləşir, əslində isə sadəcə qorxur və qanlı döyüşə başlamaq 
məqamını yubadırdı. 
– Sən, doğrudan da, məni direktor görmək istəyirsən? 
– Əlbəttə! Bütün bu… Oooo, sən başa düşürsən ki, mən yüksəliş və şöhrət haqqında deyil, xeyirxahlıq 
etmək imkanı haqqında düşünürəm?! 
– Sən istəyərdin ki, mən məktub diktə edim, müsahibə verim, linoleum alınması ilə bağlı sərəncam 
imzalayım, məşhur idiotlarla səhər yeməyi yeyim, məsləhətlərlə insanların başını qatım… Özü də onlar 
haqqında heç bir şey bilmədən.  
– Oh, öz təkəbbürünü bir kənara qoy! Kim isə bu işi görməlidir, ya yox?! Axı bu sənin işinin kiçik bir 
hissəsi olacaq. Bir fikirləş, sən hansısa bir istedadlı gəncin elm aləminə yolunu açmaq imkanı 
qazanacaqsan.  
– Və özümün yolumu bağlamış olacağam! 
– Niyə? Öz şöbənə rəhbərlik etmək yenə də sənin üzərinə düşəcək. Hətta belədirsə… Sən dəhşətli 
dərəcədə inadkarsan! Bütün bu işlərə sənin təxəyyülün yetmir. Fikirləşirsən ki, əqli fəaliyyətin balaca bir 
sahəsində işləməyə başlamısansa, daha dünyada başqa heç nə mövcud deyil. Yadındadır, səni necə 
inandırmağa çalışırdım ki, həftədə bir dəfə öz üfunətli laboratoriyandan çıxsan və böyük intellektini  qolf 
oyununa sərf etsən, bundan elm heç nə itirməyəcək! Təxəyyülün çatmır! Sən həyatda öz 
sabunbişirənlərindən və banklarından başqa heç nə görmədikləri üçün həmişə söydüyün o 
kommersantlara oxşayırsan.   
– Sən, doğrudan da, istəyirsən ki, mən öz işimdən imtina edim? 
O, aydın görürdü ki, bütün cavablarına baxmayaraq, Coys heç vaxt Martinin istəklərini anlaya bilmir, indi 
də direktorluğun Qotlibi öldürdüyü ilə bağlı dediyi sözləri başa düşməyəcəkdi. 
Martin susurdu, Coys isə evə yaxınlaşarkən yalnız bu sözləri dedi: 
– Sən bilirsən, mən pul haqqında danışmağı xoşlamıram, amma məndən asılılığın sənin qürurun üçün 
necə təhqiredici olduğu haqqında özün tez-tez söz salırdın. İndi də bilirsən ki, direktor olduğun vaxt 
maaşın o qədər artacaq ki, sən… Bağışla məni! 
Coys onu qabaqlayaraq öz sarayında gözdən itdi, demək olar ki, liftlə sürüşüb aradan çıxdı. 
Martin donquldaya-donquldaya, yavaş-yavaş pilləkənlərlə qalxırdı: 
– Hə, cənab, ilk dəfə bu evin xərclərindən öz payınızı ödəmək imkanınız yaranıb. Aydındır! Siz öz 
arvadınızın pulunu məmnuniyyətlə qəbul edirsiniz, amma heç nə ilə əvəzini vermək istəmirsiniz. Nədir, 
sizdə buna "elmə sadiqlik" deyirlər? Belə! Mən elə bu dəqiqə qərar verməliyəm… 
Amma verəcəyi qərar üzərində, demək olar ki, baş sındırmadı: qərarını asanlıqla qəbul etdi. Coysun 
otağına yollandı. Onun taxtın kənarında fikir içərisində necə bədbəxt görkəmlə əyləşdiyini görəndə 
heyrətə gəldi, amma cəsarətlə sözə başladı: 
– Mən buna getməyəcəyəm, hətta institutla vidalaşmalı olsam belə, getməyəcəyəm. Holaberd isə məni 
işdən qovduğu üçün xəcalət çəkməyəcək.  Əmrlərin imzalanması kimi təntənəli bir mənasızlıqda dəfn 
olunmağıma imkan vermərəm və… 
– Mart! Dayan! Məgər sən istəmirsən ki sənin oğlun səninlə fəxr eləsin? 
– Hm… belə… yox, istəmirəm, o balaqanda  məni kraxmallanmış döşlükdə görəndə mənimlə fəxr 
etməlidirsə… 
– Xahiş edirəm, kobudluq eləmə. 
– Nə üçün etməyim? Məsələ belədirsə, son vaxtlar mən kobudluq etməkdən özümü yetərincə çox 
məhrum etmişəm. Elə indi birbaşa Terrinin yanına, "Sığırçın yuvasına" getsəm və işləsəm daha yaxşı 
olar… 
– Mən heyfslənirəm ki, sənə sübut edə bilmirəm… Ah, alimə görə sənin görmə qabiliyyətin həddindən 
artıq pisdir – başdan-ayağa "kor nöqtə". Bilsəydin ki, bu hərəkətin acizlikdən və boşluqdan xəbər verir… 
Yalqızlıq! Sadəlik! Köhnə dəlillər! Yorulmuş əllaməçiliyin mənasız və ruhsuz fantaziyası…  Sənin kimilər 
dünyanı fəth etmək üçün güc topaladıqlarını təsəvvür edərək hansısa bir koloniyaya çəkilirlər, halbuki, 
əslində, həyatdan qaçırlar. 
– Düz deyil. Terri kənddə ona görə məskən salıb ki, orada həyat ucuzdur. Biz… Vəsait ona imkan  
versəydi, yəqin ki, burada laboratoriya yaradardı – şəhərdə, qarsonlarla və bütün imkanlarla birlikdə… 
Mak-Qerkdə olduğu kimi, amma, lənət şeytana, direktor Holaberdsiz və direktor Erousmitsiz! 
– Əvəzində tərbiyəsiz, kobud,  dəhşətli dərəcədə eqoist direktor Terri Uiketli! 
– Tfu, lənət şeytana! İcazə  ver sənə deyim ki… 
– Martin, irəli sürdüyün əsassız dəlillərinin gücləndirilməsi üçün hər  sözünün əvvəlinə mütləq şeytan 
sözünü əlavə etməlisən də? Sənin səviyyəli elmi lüğətində başqa ifadə tapılmır? 
– Mənim lüğətim, hər halda, "mən Terri ilə məskunlaşmaq fikrindəyəm" ifadəsi üçün yetərlidir. 
– Qulaq as, Mart. Sən tənha bir yerə çəkilmək arzusunu, flanel köynək geyinməyi, özünün əcaibliyin və 
qüsursuz təmizliyinlə lovğalanmağı qəhrəmanlığın ən yüksək zirvəsi hesab edirsən. Amma bir fikirləş, hər 
kəs belə düşünsəydi, nə olardı? Hər bir ata ruhən özünü pis hiss etdiyi zaman uşaqlarını atıb çıxıb 
getsəydi, nə olardı? Dünyada nə baş verərdi? Biz kasıb olsaydıq, sən də məni atsaydın və mən Conu 
yedirtmək üçün paltar yumalı olsaydım, nə olardı?  
– Sənin üçün pis olmazdı, amma vay olardı o pal-paltarın halına! Yox! Məni bağışla. Bu çox duzsuz 
zarafatdır. Amma… düşünürəm ki, məhz bu düşüncə tərzi əsrlərdən bəri insanlara həzm, törəyib artma 
və itaət maşını olmaqdan başqa heç nə verməyib. Verdiyin sualın cavabı isə belədir: çox az adamlar 
könüllü surətdə yalnız öz təmizliyini qoruyub saxlamaq üçün – sən bunu tamamilə düzgün adlandırdın – 
yumşaq yatağı daxmaya dəyişərdi. Biz Terri ilə pionerlərik… Amma bu mübahisə əbədi olaraq davam edə 
bilər! Sübut etmək olar ki, mən qəhrəmanam, axmağam, fərariyəm – nə istəyirsən deyə bilərsən, amma 
fakt fakt olaraq qalır, mən birdən-birə dərk etdim ki, getməliyəm. İşim üçün mənə azadlıq lazımdır, bu 
saatdan etibarən sızıldamağı bir kənara tullayıram və arzuladığım azadlığa qovuşmağı daha 
məqsədəuyğun sayıram. Sən mənə qarşı səxavətli idin. Minnətdaram. Amma onu da bil ki, heç vaxt 
sözün əsl mənasında mənim olmamısan. Əlvida! 
– Çox yaxşı! Gecən xeyirə qalsın. 
Martin səhər açılana qədər, iki çamadan, ən pis paltarının saxlandığı sakvoyajı topladı və Coysa nəvaziş 
dolu məktub buraxdı – bu, həyatı boyu yazdığı ən qəddar məktub idi. Oğlunu öpdü və "Böyüyən kimi 
mənim yanıma gəl, balaca" – pıçıldayıb, ucuz bir mehmanxanaya köçdü. O, laxlayan dəmir çarpayının 
üstündə uzananda yaşadığı sevgilərə heyifi gəldi. Günortaya qədər isə instituta getdi, istefa haqqında 
ərizə yazdı, şəxsən özünə məxsus olan hansısa alətləri, qeydləri, kitab və materialları götürdü, Coysun 
zənginə telefona gəlməkdən imtina etdi və Vermont qatarına güclə çatdı.  
Öz qırmızı plüş kreslosunda qıvrılıb yatanda (son vaxtlar yalnız ipək üz çəkilmiş salon-vaqonlarda gedirdi), 
Martin daha dəvət edildiyi qonaqlıqlarda mənəvi əzab çəkmək lazım gəlməyəcəyini fikirləşərək sevinclə 
gülümsəyirdi. 
 "Sığırçın yuvası"na xizəklə gəldi. Terri üstünə yonqar səpələnmiş qarın üsündə odun yarırdı.  
– Salam Terri, bundan sonra sənin yanında yaşayacağam. 
– Çox yaxşı, Cılız. Daxmada çoxlu qab-qacaq yığılıb – yumaq lazımdır. 
 
2 
 
O, zəifləmişdi. Soyuq daxmada geyinmək və buz kimi suda yuyunmaq əsl işgəncəydi, yumşaq qarın üstü 
ilə üç saat gəzişmək isə evə əldən düşmüş halda qayıtmaq demək idi. Amma nahar etmək üçün 
təcrübənin ən əhəmiyyətli anından ayrılmadan, sutkada iyirmi dörd saat xoşbəxtcəsinə işləmək və Terri 
ilə mübahisəyə qapılmaq imkanı – bu, ilahiyyat kimi müəmmalı, sərxoş adamın hiddəti kimi qudurğan bir 
hiss idi. Yəni bu cür həyat tərzi Martinə kömək edirdi və yavaş-yavaş əzələlərinin bərkidiyini hiss edirdi. 
Əvvəlcə fikirləşirdi ki, heç olmasa, bir məsələdə Coysa güzəştə getsin – onlar üçün daha yaxşı 
laboratoriya və daha mədəni sığınacaq tikdirməsinə icazə versin.  
– Heç olmasa, bir qulluqçu ilə, ya da ən yaxşısı ikisi ilə… bir də sadə, amma yaxşı vanna otağı ilə… 
Coys ona məktub yazırdı: "Sən çox kobud idin və barışmaq üçün hər cür cəhd – o indi mümkündürsə, 
əslində buna mən həddindən artıq şübhə edirəm – sən tərəfdən gəlməlidir". 
O, meşənin qış görünüşünün təsviri ilə dolu cavab məktubu yazdı, amma "barışma" sözünü xatırlatmadı. 
 
3 
 
Martin və Terri bundan sonra törəmə kinələrin dəqiq hərəkət mexanizmini öyrənməyi qarşılarına 
məqsəd qoymuşdular. Özü də bunu Terrinin meymunların əvəzinə uyğunlaşdırdığı siçanların üzərində 
edirdilər. Siçanlar isə kiçik ölçülü olduqlarına görə təcrübə zamanı vəziyyət qəlizləşirdi. Martin özü ilə 
dovşanlarda plevropnevmoniya  törədicisi olan Bacilli lepiseptici ştammı gətirmişdi və onların əsas işi bu 
ştammın əleyhinə ilk  əldə etdikləri tərkibin pnevmakokklarda olduğu  kimi yararlı olub-olmadığını 
öyrənmək idi. Yoxladıqdan sonra söyə-söyə əmin oldular ki, yox. Söyə-söyə və böyük səbirlə onlar 
yenidən effektiv çıxa biləcək tərkibin çox çətin axtarışlarına başladılar. 
Martin və Terri yaşamaq üçün pulu zərdab hazırlamaq və satmaqla qazanırdılar.  Doğrudur, bunu elə də 
böyük həvəslə etmirdilər. Zərdabları isə elə həkimlərə satırdılar ki, onların dürüstlüyünə arxayın idilər. O 
ki qaldı çoxlu müştəriləri olan aptekçilərə, qapıya kimi gələn bu adamları qəti surətdə rədd edirdilər.  
Amma yenə də zərdab satışı gözlənilməz dərəcədə böyük gəlir gətirirdi. O qədər çox gəlir ki, ağıllı 
adamlar onları həddindən artıq hiyləgər hesab edə bilər, bu işlə könülsüz məşğul olduqları ilə bağlı 
səmimiyyətlərinə  inanmazdılar. 
Martin "Klifə xəyanət" adlandırdığı şeyə görə, Coys və Conu atdığına görə narahatlıq keçirirdi. Xüsusilə 
yuxuya gedə bilməyəndə bu haqda daha çox düşünürdü. Adətən səhər tezdən saat üçə yaxın hər ikisi – 
Coys və sədaqətli Klifin xəyalı "Sığırçın yuvası"na qonaq gəlirdi, saat altıda isə səhər yeməyi üçün vetçina 
qızarda-qızarda Martin onları yaddan çıxarırdı. 
Xolaberdin təbəssümündən və sürətli nəticə istəməsindən canını qurtaran Barbar Terrinin çox yaxşı və 
adamayovuşan yoldaş olduğu məlum oldu. Yuxarıdakı taxtda yatsın, yoxsa aşağıdakında – onun üçün 
fərqi yox idi. Terri odunların yarılmasında, azuqənin əldə edilməsində işin əsas ağırlığını öz üzərinə 
götürürdü və şən zarafatlar edə-edə həm onun, həm də özünün paltarlarını yuyurdu. 
Gələcəyi görmə qabiliyyəti ilə Terri hesablayırdı ki, illərlə birlikdə yaşadıqdan sonra bir gün mütləq 
dalaşacaqlar. Hələlik isə hər şey qaydasında idi, Martinlə birlikdə öz laboratoriyalarını genişləndirməyin 
layihəsini cızırdılar. Orada səkkiz nəfər tədqiqatçı işləyə bilərdi, amma daha bundan artıq yox. Bu 
tədqiqatçılar özləri kimi azad quş olmalı idilər, hər biri zərdab hazırlanması işində iştirak edərək 
düşərgəyə çəkilən xərclərə öz payını verməli, qalan vaxtlarda isə müstəqil halda öz işlərini aparmalı idilər. 
Qoy bu, atomun qurulması işi olsun, yaxud doktor Uiketin, ya da doktor Erousmitin nəticələrinin 
təkzibinə xidmət edəcək tədqiqat olsun, fərqi yoxdur. İki qiyamçı – hansısa formaseptiv firmanın əlinə 
düşmüş kimyaçı və universitet professoru – payızda onların yanına gəlməyə hazırlaşırdı. 
– Monastıra miskin qayıdış – Terri mızıldanırdı – yalnız o fərq var ki, biz kimin üçünsə məsələ həllinə 
çalışmırıq, yalnız öz axmaq qafalarımız üçün işləyirik. Yadında saxla! Bu yer məbədə çevrliəndə və əcaib 
adamlar bura dəstə-dəstə axışmağa başlayanda,  biz aradan çıxmalı olacağıq. Meşənin dərinliklərinə 
doğru hərəkət edərik, ya da, bu iş üçün həddindən artıq qoca olarıqsa, birtəhər özümüzü hansısa 
professorun yanına məsələn, Doson Hanzikerin yanına dürtüşdürərik. Hətta bu, cənab doktor Holaberdə 
də ola bilər. 
Martin işdə ilk dəfə olaraq Terri Uiketi nəzərə çarpacaq dərəcədə qabaqlamağa başlamışdı. 
Riyaziyyat və fiziki kimyada o indi Terri qədər güclü idi. Açıqlığa və dəbdəbəli bəzək-düzəklərə eyni 
dərəcədə laqeyd yanaşır, eyni dərəcədə də fanatikcəsinə çalışqan olurdu. Yeni cihazların ixtira 
edilməsindəki zirəkliyi ən azından Terridən geri qalmırdı və təxəyyülünün çevikliyinə görə onu yetərincə 
qabaqlayırdı.  Sadəcə, Terridən fərqli olaraq, dözümü az idi, coşqunluğu isə çox. Beynindəki fərziyyələr 
ətrafa qığılcımlar kimi səpələnirdi. O qədər inanmasa da, öz azadlığını dərk etməyə başlayırdı. Martin 
hələ faqın gerçək təbiətini müəyyən edəcəkdi və daha sonra (daha güclü, qətiyyətli və əlbəttə ki, daha 
insanpərvər olduğu vaxtlarda) qarşıda kimyəvi üsulla müalicə və immunologiya sahəsində saysız-hesabsız 
tədqiqatlar aparacaqdı. Bu cür qeyri-adi sərgüzəştlər hələ bir çox onilliklərə yetə bilərdi. 
Ona elə gəlirdi ki, həyatında ilk dəfə baharı görür və sözün əsl mənasında hiss edir. Səhərlər göldə 
çimməyə öyrəşmişdi, amma ilk dəfə suya girəndə dözülməz soyuq bütün bədənini yandırmışdı. Səhər 
yeməyindən əvvəl onlar balıq ovlayır, şam yeməyini palıd ağaclarının kölgəsində edir, birdəfəyə iyirmi mil 
piyada gedirdilər. Hər şeylə maraqlanan dələlər və zığ-zığ quşları ilə qonşuluqda yaşayırdılar. Bütün 
gecəni işləyir, yuxulu gölün üzərindən qalxan aydın şəfəqi qarşılamaq üçün sübh tezdən təmiz havaya 
çıxırdılar. 
Martin günəşin bu tərəfindən o tərəfini görə bildiyini hiss edirdi, bütün köksü ilə nəfəs alır və yarım səslə 
daima nəsə mızıldanırdı.  
Və bir dəfə, yeni, buynuzlu çərçivədən – demək olar ki, əsl qoca eynəyindən uzaqlara baxarkən,  meşə 
yolu ilə böyük bir avtomobilin gəldiyini gördü. Dayandıqda avtomobildən yüngül mahud kostyumda 
gülərüz Coys düşdü. 
Martin laboratoriyanın arxa qapısından qaçmağa hazır idi. Bununla belə, istəməsə də qarşılamaq üçün 
komadan çıxdı. 
– Bura həqiqətən də gözəldir! – dedi və nəvazişlə Martini öpdü – Gəl, gölün yanında gəzişək. 
Sakit bir guşədə, tozağacıların gövdələrinin arasında, suyun zərif dalğalarının yaxınlığında Martin 
həyəcanla Coysun çiyinlərini qucaqladı. Coys deyirdi: 
– Əzizim, sənə elə ehtiyacım vardı ki! Minlərlə məsələdə haqsız olsan da, bir məsələdə haqlı idin: sən 
maneəsiz işləməlisən, hər cür axmaq adamlar sənin rahatlığını pozmamalıdırlar. Kostyumum xoşuna 
gəlir? Düzdür, vəhşi təbiətə uyğun gəlir? Sən bilirsən, burada qalmaq üçün gəlmişəm! Bu yaxınlıqda ev 
tikdirərəm, ola bilsin düz burada, gölün arxasında. Hə… O böyük yaylada ev çox gözəl ola bilər… Əlbəttə, 
bu torpağı ala bilərəmsə – yəqin ki, o yer hansısa murdar, xəsis bir fermerə məxsusdur. Ah, yəni sən, 
doğrudanmı, görmürsən, böyük eyvanları və qırmızı dam örtüyü olan geniş, alçaq ev… 
– Bir də qonaqlarla? Gələcəklər? 
– Hə, mənə elə gəlir ki, hə. Aradabir. Nədir ki? 
Ümidsiz halda yalvarmağa başladı: 
– Coys, mən səni sevirəm. Mən elə buradaca dəhşətli dərəcədə səni öpmək istəyirəm. Amma istəmirəm 
ki, camaatı bura gətirəsən… Yəqin ki, gölə iyrənc, səsli-küylü motorlu qayıq da saldıracaqsan? Sən bizim 
laboratoriyamızdan oyuncaq düzəldəcəksən. Karvansara həyət. Yeni bir sensasiya! Terri ağlını itirəcək. 
Sən çox gözəlsən, Coys! Amma oyunlar üçün sənə yoldaş lazımdır, mənə isə iş. Mənə elə gəlir ki, sənə 
burada məskən salmaq olmaz. Yox!  
– Bizim oğlumuz sənin ata qayğını hiss etmədən böyüməlidir?   
– Oooo… Mən ölsəydim, onun qayğısına necə qalacaqdım? Qəşəng uşaqdır. Ümid edirəm ki varlı adam 
olmayacaq! Ola bilsin, on ildən sonra  bura, mənim yanıma gələcək.  
– Və belə bir həyat yaşayacaq? 
– Əlbəttə… Mən dilənçi halına düşməyəcəyəmsə. Düşərəmsə, əlbəttə ki,  belə yaxşı yaşamayacağıq. 
Amma indi biz, demək olar ki, hər gün ət yeyirik.  
– Belə. Sənin Terri Uiketin ev qulluqçusu ilə evlənərsə, ya da hansısa bir kök kənd arvadını alarsa, onda 
necə olacaq? Mənə danışdıqlarından belə nəticə çıxarıram ki, o məhz bu cür qızlara meyil göstərir…  
– Hə… onda biz onu birlikdə əzişdirəcəyik. 
– Martin, sənə elə gəlmir ki, bir qədər dəlisən? 
– Oooo, tamamilə doğrudur! Və bu məni elə sevindirir ki! Bununla belə, sən… qulaq as, Coys! Biz dəliyik, 
amma ağıldankəm deyilik! Dünən bir "məxfi təbib" gəlmişdi, elə bilirdi ki, burada təşkilatımız var… Terri 
onu iyirmi mil uzağa apardı və sonra çox güman ki, gölə tulladı. Yox. Boş şeydir. Mənə fikirləşməyə imkan 
ver görüm – o, çənəsini qaşıdı – biz, ola bilsin ki, dəli də deyilik. Biz fermerik. 
– Martin! Bilirsənmi, fanatikə çevrilməyini və səni fanatik hesab etməsinlər deyə, hər vasitə ilə işin 
içindən çıxmağa çalışmağını müşahidə etmək çox əyləncəlidir. Sən sağlam düşüncədən əl çəkmisən. 
Mənsə yox. Mənim inamıma görə gündəlik vanna qəbul etmək lazımdır! Əlvida! 
– Qulaq as… Allah haqqı… Coys getdi, ağıllı və qalib görkəmlə. 
Sürücü kötüklər və cığırlar arasında manevr edərkən Coys avtomobildən boylanırdı və onlar göz yaşları 
içərisində bir-birinə baxdılar. Hələ heç vaxt Martin və Coys bir-birinə zillədikləri susqun baxışlarda olduğu 
qədər – bu baxışlar onlara hər zarafatı, hər nəvazişi, birlikdə keçirdikləri hər sakit axşamı xatırladırdı – bu 
dərəcədə səmimi olmamışdılar. Amma maşın dayanmadan irəli gedirdi və Martin xatırladı ki, təcrübəsi 
yarıda qalıb… 
 
4 
 
Gözəl may axşamı Konqresin üzvü Almus Pikkerbo Amerika Birləşmiş Ştatlarının prezidentinin yanında 
nahar edirdi. 
– Kampaniya nə vaxt başa çatacaq, doktor, – prezident soruşdu, – ümid edirəm ki, biz sizi kabinetin üzvü 
kimi görəcəyik – ölkədə ilk Səhiyyə və Yevgenika  naziri kimi! 
Elə həmin axşam Riplton Holaberd Mədəni Təsir Liqası adlandırılan görkəmli mütəfəkkirlərin 
yığıncağında nitq söyləyirdi. Səhnədə Məmur Şənliklərinin adamları arasında Mak-Qerk İnstitutunun yeni 
direktoru doktor Aaron Şolteys, Dyuer Klinikasının rəhbəri Anqus Dyuer və Fort-Dirborn Tibb Kolleciniin 
cərrahiyyə professoru oturmuşdular. 
Xolaberdin tarixi nitqi elmi dəyərləndirən minlərlə acgöz dinləyicilər üçün efirə verilirdi.  
Bu axşam Uitsilvaniyadan olan Bert Tozer şimali Dakotada növbəti ibadətdə iştirak edirdi. Küçədə giriş 
qapısının qarşısında öz yeni "byuikini" qoymuş və keşişin başqasının fəlakətinə ciddi bir məmnunluqla 
necə sevindiyini dinləyirdi.  
– Dindarlar, onlar elə dünya övladlarıdırlar, mükafat alacaqlar və sevinc  içərisində yaşayacaqlar – 
qüvvətlilər allahı deyir, kafirlər isə… Vaalın övladları isə öz saatlarında edam olunacaqlar və məhv olmaq 
üçün yuxarıdan qaranlığa atılacaqlar. 
Bu axşam Maks Qotlib səsli-küylü şəhərdən hündürdə yerləşən balaca qaranlıq otaqda tərpənməz və 
təkcə oturmuşdu. Yalnız onun gözlərində həyat  titrəyirdi. 
Bu axşam isti sahil küləyi palmalarla əhatəyə alınmış alçaq sıra dağlarda tənbəl-tənbəl əsirdi – məhz bu 
yerdə Qustav Sandeliusun cənazəsi küllə qarışmışdı, məhz burada bağdakı balaca oyuq Leoranın qəbrinə 
işarə edirdi. 
Bu axşam, Latom Ayrlendlə qeyri-adi dərəcədə şən keçən nahardan sonra Coys iltifatla dedi: 
– Hə, mən onunla boşanaramsa, ola bilsin ki, sizə ərə gedəm. Mən bilirəm! O, heç vaxt başa düşməyəcək 
ki, yer üzündəki insanlar içərisində yalnız özünü haqlı bilmək böyük eqoistlikdir?! 
Bu axşam Martin Erousmit və Terri Uiket yöndəmsiz bir qayıqda uzanmışdılar – çox yöndəmsiz və 
sahildən uzaqlaşan bir qayıqda. 
– Mən hiss edirəm ki, indi sözün əsl mənasında işləməyə başlayıram, – Martin deyirdi, – bizim yeni 
törəmə kinə ilə olan foksumuz  alına bilər. Bu iş üstündə iki-üç il əlləşərik, bəlkə, bundan sonra düzəlməli 
bir nəticəyə gəlib çıxaq… amma… çox ehtimal ki yenə də uğursuzluğa düçar olacağıq… 
 
