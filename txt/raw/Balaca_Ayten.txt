
Gənclik
Bakı –1983
—Tanış olun bu qızla: 
Dörd yaşı var Aytənin. 
Kiçik dostumdur mənim. 
—Mənim də! 
— Mənim! 
— Mənim! 
— Mənim də! 
Bildim, mənim dostlarım 
Dostudur Aytənin də. 
Mehriban qızdır Aytən, 
Baxıb, görür hər şeyi 
Qara, zeytun gözləri. 
Axtarıb, tapır dili 
Şirin-şəkər sözləri. 
Kim köməyə çağırsa, 
Eşidir qulaqları, 
Tez aparır Aytəni 
Oraya ayaqları. 
2
Tək deyil Buratino, 
Var Bakıda qardaşı. 
Adı da Muratino. 
Kimdən eşitmişəm mən? 
Qulaq asın, danışım, 
Təsdiq eləsin Aytən... 
Bir gün xəbər verdilər: 
—Aytənə qaqaş gəlib! 
Bacıya qardaş gəlib! 
Sevindi İslam baba, 
Çağırdı:—Murad! Murad! 
Oldu uşağın bu ad. 
Bir əmi də dedi ki, 
Böyüyəndə bu uşaq
Böyük rəssam olacaq. 
Bapbalaca Muradı 
Aytən lap tez tanıdı. 
Xəbər verdi hamıya: 
— Murad yox, Muratino, 
Təzə bir Buratino! 
Söz düşəndə 
Babasından, nənəsindən 
Deyir Aytən: 
— Hamıdan çox istəyirəm 
Onları mən 
– Göstər görüm hara qədər? 
– Yerdən ulduzlara qədər... 
– Kim görübdür
qız-kloun? 
Deyin, varmı 
qız-kloun? 
Heç olarmı 
qız-kloun? 
– İstəyəndə 
olar! Olar! 
Tanıyıram,
Birisi var— 
O da Aytən. 
İki ildir 
Tez-tez deyir: 
— Mən kloun olacağam! 
— Niyə, Aytən? 
— Mən güldürmək istəyirəm 
Adamları. 
İstəyirəm, heç kəs, heç vaxt 
Ağlamasın. 
İstəyirəm, mənə baxıb
Gülsün onlar. 
– Kim görübdür, 
Harda belə kloun var? 
Gedir səhər-səhər 
bağçaya Aytən, 
Nənəsinin bərk-bərk
tutub əlindən. 
Gah atılıb-düşür, 
gah əylənir o, 
Dəcəl uşaqlardan  
gileylənir o. 
Qız birdən dayanır,
donur yerində, 
Qəm-qüssə görünür 
şən gözlərində. 
– Nənə, bax, çörəyi
atıblar yerə!.. 
Az qala yerindən 
çıxır ürəyi.
Əyilib götürür, 
öpür çörəyi, 
Qoyur pəncərənin
önünə Aytən. 
—Ac quşlar, pişiklər
tapıb yesinlər,
Eləmi, nənə?! 
— Mən də istəyirəm, 
“sağ ol” desinlər,
Aytənim, sənə! 

