 
XURŞİDBANU NATƏVAN 
 
 
33 qəzəl 
 
 
 
 
 
 
 
 
 
 
 
 
 
 
 
 
GƏNCLİK. BAKI.   1981. 
  
 
Səhərgəh nagahan gördüm dili-zarım nihan ağlar, 
Sirişgi-alilə hərdəm çəgər ahü fəğan ağlar. 
Sual etdim nə baisdir çıxıb əflakə əfqanın? 
Tökər  xuni-cigər  ceşmin,   axar hər yan rəvan  ağlar? 
Könül  huşyar  imiş  məndən,  dedi:   Badi-səbadan  sor! 
Sərasimə qalıb heyran, çəkər ah, əlaman, ağlar. 
Səbadan sordum əhvalı ki, ey hər haldan agah, 
Nə vaqedir, səni tarı, olub dil natəvan ağlar? 
Dəxi badi-səba, gördüm, bəsi   dilkiru nalandır, 
Təkəllüm yox bəyan etsin, qalıbdır bizəban, ağlar. 
Tutulmuş nitq güftarı, dedi: Ey Natəvan xəstə, 
Necə şərh eyləyim halı ki, cümlə insü can ağlar. 
Gəzirdim bağu səhranı, pərişan halilə, gördüm 
Dəyib badi-xəzan sərvə qurumuş, bağban ağlar. 
Zəban sözdən qalıb xali, tərəhhüm etdim əhvalı, 
Gözümə tar olub dünya, dəmadəm cismü can ağlar. 
Bəli, gər gül budağına toxunsa tünd badi-dəhr, 
Pərişan olsa gül bərki, edər bülbül fəğan, ağlar, 
Pozuldu rövnəqi-gülşən, dağıldı zinəti bağın, 
Düşüb tabu təravətdən, gül ağlar, gulsitan ağlar. 
Düşəydi çərx gərdişdən, olaydı dəhri-dün viran, 
Bəşər tab eyləməz hərgiz, zəminü asiman ağlar. 
İlahi, görməsin gözlər, yaman gündür belə günlər, 
Aman verməz qəmü möhnət, hamı pirü cavan ağlar. 
Firavandır qəmim, şərhin bəyan etmək deyil mümkün, 
Yaz, ey müstovfiyi-aləm, mudam əhli-cahan ağlar. 
Midad olsa əgər dərya, qələm olsa əgər əşcar, 
Başa  yetməz  qəmim şərhi,  qələm  hər ləhzə qan ağlar. 
Tənim rəncur, dil xəstə, dəxi bir qəmkusarım yox, 
Kimə şərh eyləyim dərdim, gedər tabü tavan ağlar. 
Bəli, cün kövkəbi-tale vəbal etsə fələk içrə, 
Nühusətlə qiran eylər, olur gün gər yaman ağlar. 
Bu divani-qəzavətdir, müqəddər ruzi-əzzəldən ! 
Ki, hər dəm növbənöv qəmlər yetər, bu Natəvan ağlar. 
Kəsilmiş taqətü-tabım, başımdan əql məhv olmuş, 
Gözüm əşki rəvan zahir, könül daim nihan ağlar. 
Dəvasız dərdi-bidərman, qalıb məhzunu sərgərdan, 
Ərəstu ilə həm Loğman, Fəlatuni-zaman ağlar. 
Təmamən dərdü qəmlərdən fəraqın dərdi əfzundur, 
Onunçun Natəvan hər dəm olub nalan, qan ağlar. 
 
Yıxıb bu könlüm evin, eyləyib viran, getmə, 
Yoxumdu tabü-təvan firqətə, cavan, getmə! 
Fəda olum sənə mən, səndən ayrıla bilməm, 
Yəqin fəraqın edər qəddimi kaman, getmə. 
Səninlə roşən idi qəlbim, ey gözüm nuri, . 
Güman ki, təng ola canimə bu cahan, getmə! 
Boyun bəlasın alım, sərv tək yıxılma, oğul, 
Doyunca görməmişəm, getmə, bir zaman, getmə! 
Çıxaydı kaş gözüm, görməyəydi hicranın 
Ölüncə bil edərəm naləvü fəğan, getmə! 
Səbahə dək oturub çəkmişəm cəfalarını, 
Boyum bərabərisən indi əlaman, getmə! 
Yəqin əl çəkəcək dustu aşinalərdən, 
Divanə tək düşəcək çöllərə anan, getmə! 
Səninlə kim açılıb qəlbimin şükufələri 
Mürüvvət eylə, əzizim, edüb xəzan, getmə! 
Tərəhhüm eylə mənə, dərdü möhnətim çoxdur, 
Qoyub bu hicr bəla içrə Natəvan, getmə! 
Di yumma gözlərini, qoy görüm doyunca barı, 
Gözümdə cari edib əşk həm rəvan, getmə. 
 
* * * 
 
Xöcəstə bülbüli-xoşnitq, xoşzəban, getmə! 
Mənə tərəhhüm elə, qoyma Natəvan, getmə! 
 
Bu gülşən içrə, gülüm novşüküftə bir gülsən, 
Sənə hənuz deyil mövsimi-xəzan, getmə! 
 
Məni - fələkzadəyə rəhm qıl, səni tari, 
Qaşın kimi qəddimi eyləyib kaman, getmə! 
 
Sənin bu gözlərinə gözlərim ola qurban, 
Bir-iki dəm mənə ol bari həmzəban, getmə. 
 
Yeni nümüvv eləyən, sərvvəş, dayan bari, 
Sirişkimi qoy edim payinə rəvan, getmə! 
 
Mənə ki, guşeyi-cəşm ilə bir nəhan baxdın, 
Tez öldürər məni bu möhnəti-nəhan, getmə! 
 
Düşə əyaqdən ol sərvi-qamətin, billah, 
Qiyaməti gətirər başimə əyan,  getmə! 
 
Bu cismi-zarım üçün məhz ruhsən, axır, 
Tutar qərar məgər, ruhsuz rəvan, getmə! 
 
İki gözüm işığı, şahzadə simbərim, 
Məni də yoldaş apar, qoyma Natəvan getmə! 
 
* * * 
 
Kəcrəvişdir bu asiman, əfsus! 
Bivəfadır cahanü can, əfsus! 
 
Nə yaman dağ imiş oğul dağı, 
Mənə üz verdi imtahan, əfsus! 
 
Göz evin qoydu nagəhan xali, 
Oldu ol mərdümün nəhan, əfsus! 
 
Mehrini kəsdi mən bəlakeşdən, 
Oldu xak ilə mehriban, əfsus! 
 
Ey gözüm nuri, hasili-canim, 
Çəkərəm sənsiz əlaman, əfsus! 
 
Sərv qəddin düşübdü xak üzrə, 
Sənə bid oldu sayəban, əfsus! 
 
Səni ləbtəşnə yad edəndə olur 
Göz yaşım cuy tək rəvan, əfsus! 
 
İzzətü cahü dövlət icrə səni 
Görmədim bircə kamran, əfsus! 
 
Arizuvu həvəs xəcil səndən, 
Olmadın hic şadman, əfsus! 
 
Səni ağuşə çəkdi xaki-siyah, 
Əşkdən bağrım oldu qan, əfsus! 
 
İtirib bu şüküftə qönçəsini, 
Qaldı sərkəştə Natəvan, əfsus! 
 
 
 
 
 
 
 
Mənə bədtərdi düzəxdən, əzizim, gülsitan sənsiz! 
Odur hər sünbülü susən gözümdə bir tikan sənsiz! 
 
Vəfasız dəhri-dun içrə əgər şəkkər qəzam olsa, 
Olur zəhri-həlahil, tutiyi-şirinzəban sənsiz! 
 
Səbəb noldu ki, məndən mehr.kəsdin, mehriban bülbül! 
Olub qumri kimi ku-ku yenə virdi-zəban sənsiz! 
 
Xoş ol günlər ki, vəslindən edərdim kami-dil hasil, 
Olunca mübtəla hicrə, çıxaydı kaş can sənsiz! 
 
Əlif tək sərv qəddin, can içində getdi, qəmxarim, 
Necə  aram  tutsun,   bilməzəm,   cism  içrə  can  sənsiz? 
 
Çıxar sübhü məsa əflakə dudi-şöleyi ahim, 
Zəbani-halimə kiryan olur kərrubiyan, sənsiz. 
 
Nəzər qıl, qönçeyi-lalə misalı bir-biri üstən 
Çəkilmiş sinəmə, gör kim, necə daği-nəhan sənsiz! 
 
* * * 
 
Keçibdi mövsimi-gül, getdi növbahar, əfsus! 
Qalıbdı bülbüli-biçarə xarü zar, əfsus! 
 
Riyazi-izzü şərafətdə bir gül açmışdı, 
Qopardı ol gülü gülçini-ruzigar, əfsus! 
 
O gül ki, qibtə edərdi ona behişti-çəmən 
Tutubdu indi yer altında o, qərar, əfsus! 
 
O gülbədən ki, ipək köynək incidərdi onu, 
Olubdur indi o, torpaqla xakisar, əfsus! 
 
Sən allah, ey qara torpaq, onu əziz saxla! 
Odur mənim gözümün nuru, ey məzar, əfsus! 
 
O taza ay hələ bədr olmamış tamamü-kamal 
Batırdı ol ayı bu çərxi-ruzigar, əfsus! 
 
O pak olan uca göylərdə bürci-Xurşiddən 
Parıldadı uca bir ulduz, oldu tar, əfsus! 
 
 
OĞLUM ÜÇÜN 
 
Yanar canım, oğul, daim sənin nari-fəraqında, 
Necə pərvanələr hər dəm yanar şəmin ayağında. 
 
Guli-ruyün həvasilə çıxar əflakə əfğanım 
Olur bülbül nəvası gül fəraqü iştiyaqında. 
 
Sənin vəslin xəyaliylə gözü könlüm gəzər daim 
Ki, çün Məcnuni-sərgəştə, gəzər Leyla sorağında. 
 
Nəhali-qamətin zikri mənim virdi-zəbanımdır, 
Dəmadəm naleyi-qumri olur sərvin budağında. 
 
O şirin ləblərin şövqü günü-gündən olur əfzun, 
Əgər Fərhad tək yüz il dolansam hicr dağında. 
 
Hərisəm bəs ki, ol şirinzəbanın zikrinə hərdəm, 
Olur xoş nitqli tuti, şakər olsa dəmağında. 
 
Sənin hicrin odu,  Abbas, dəxi,  çıxmaz ki,  canımdan, 
Səməndər tək yanar daim anan nari-fəraqında. 
 
Uçub şəhbaz tək könlüm, gəzərdi vəsl bağında, 
Pərü balını sındırdı fələk, bu pir çağında. 
 
Gözümdə tardır dövran, məhü xurşidi-nurəfşan, 
Məhaq içrə olub pünhan, sanasan çərx tağında. 
 
Sirişkim   birlə   kim,   xali  deyildir   qamətin  gözdən 
Nə tez düşdü təravətdən o sərvin su qırağında. 
 
Nolaydı  gur   olaydım,  görməyəydim  gül  kimi  cismin, 
Qalıbdır tirə xak içrə, məzarın gün qabağında. 
 
Könüldə  həsrətim   qaldı,   məzarın  heyf  kim,   bir  dəm 
Səni ta görmədim xürrəm, oğul, damad otağında. 
 
Nədəndir intizar ilə, o şəhla göz baxar heyran, 
Gözüm ol gözlərə qurban, baxar ahu sayağında. 
 
Həmişə zarü dilməhzun, tökər gözdən sirişki-xun, 
Pərişan hal ilə daim, qəmü mehnət bucağında. 
 
Qəmi-hicran edib tüğyan, qalıbdır Natəvan suzan, 
Rəvan əşki-bəsər hər yan olan gözlər bulağında. 
 
* * * 
 
Özün eşq atəşinə vurmağa dilşad pərvanə, 
Bəli, bir dəfə yanmaqdan olur azad pərvanə. 
Görür məclislər içrə şəmi hər şəb yar, əğyarə, 
Onunçün yanmağın tərhin qılır bünyad pərvanə. 
Sənə, ey şəm, töhmətlər qılır məşuqlər içrə, 
Əgərçi xərməni-ömrün qılır bərbad pərvanə. 
Demə məşuqə bipərvadı, şəmə kim məlamətdən 
Verib can sübhədək oldu vəfadən şad pərvanə. 
Bilib şəmin vəfasın cismü canın atəşə yaxdı. 
Qəmi-hicran dəmi-vəslətdə etdi yad pərvanə. 
Cəfayi-hicridən canə yetib şövqi-vüsal ilə, 
Yanıb şəmin oduna etmədi fəryad pərvanə. 
Yanar çün Natəvan xəstə, müdam ol atəşi-qəmdən, 
Səbur ol, eylə adət şiveyi-ustad, pərvanə! 
 
* * * 
 
Nədəndir səndə əylənməz güli-dövran, xuda hafiz. 
Mənə həm gəldi getmək növbəti, yaran, xuda hafiz! 
Cahanda olmadı bir də görəydim mah rüxsarın, 
Nə qədri cəhd qıldım, olmadı imkan, xuda hafiz! 
Neçin sən tərki-mehr etdin, vəfadən əl çəkərlərmi? 
Məgər əhdi vəfa etməz məhi-xuban, xuda hafiz! 
Rəqiblər qoymadı yetsin əlim bir daməni-vəslə, 
Xəyalilə keçirdim ömrümü nalan, xuda hafiz! 
Nə səbrü taqətim qaldı, nə əqlü huş bilmərrə, 
Onunçün çeşmi-pürxunum olur giryan xuda hafiz! 
O gün kim məhşəri-kübra olur, vəhm et o gündən ki 
Tutub dərmanını dildən çəkim əfqan, xuda hafiz! 
Üzüb əl Natəvan candan ki, ta ümmidi-vəsl etməz, 
Dili  qəmgin,  cigər  pürxun,   olub  suzan,   xuda   hafiz! 
 
* * * 
 
Qoyubdur intizarında, neçin gəlməz, neçin gəlməz? 
Həmişə ahü zarında, neçin gəlməz, neçin gəlməz? 
 
Üzüldüm karivanımdan, əl üzdüm xanimanımdan, 
Fələk incir fəqanımdan, neçin gəlməz, neçin gəlməz? 
 
Gedibdir qafilə salar, olubdur gözlərim xunbar, 
Nə bir yarü, nə bir qəmxar, neçin gəlməz, neçin gəlməz? 
 
Könüldə ahü zarım var, səbrü nə qərarım var, 
Deməz bir dilfikarım var, neçin gəlməz, neçin gəlməz? 
 
O zülfü nərgisi-məstə, könül çoxdandı pabəstə, 
Məni hicran edib xəstə,  neçin gəlməz,  neçin gəlməz? 
 
Səri-kuyin gəzən könlüm gülü-ruyin sevər könlüm, 
Vüsalın çox dilər könlüm, neçin gəlməz, neçin gəlməz? 
 
Alıbdır canımı hicran, olubdur gözlərim giryan, 
O məhvəş, nazənin canan, neçin gəlməz, neçin gəlməz? 
 
Mənə   hicran   məşəqqətdir,   fəraqın   dərdi   möhnətdir, 
Nigarım xeyli müddətdir neçin gəlməz, neçin gəlməz? 
 
Əzizim,   göz   yaşım   qandır,   işim   fəryadü   əfqandır, 
O yarım harda mehmandır, neçin gəlməz, neçin gəlməz? 
 
Yanar canım fərağından, tutar könlüm sorağından 
Ki, çıxsın yar otağından, neçin gəlməz, neçin gəlməz? 
 
Əlimdə ixtiyarım yox, gedib, səbrü-qərarım yox, 
Yanımda gül-üzarım  yox,  neçin gəlməz,  neçin gəlməz? 
 
Səba, ol məhliqa dilbər, alıbdır canımı yeksər, 
Könül  ancaq  onu   istər,   neçin   gəlməz,   neçin  gəlməz? 
 
Yetibdür ərş üzə dadım, tutub dünyanı fəryadım, 
Mənim   ol   sərvi-azadım   neçin   gəlməz,   neçin   gəlməz?. 
 
Qalıbdır Natəvan nalan, gecə-gündüz olur giryan, 
Onun yox dərdinə dərman, neçin gəlməz, neçin gəlməz? 
 
* * * 
 
O mücgani-siyəh-novkin xədəiki-yarə bənzətdim. 
Xətadır çeşmi-məstin ahuyi-Tatarə bənzətdim. 
Gözün  mərdümləri  sərməst  olub  tökmək dilər qanı 
Düzübdür hər tərəf peykan əcəb xunxara bənzətdim, 
Çəkilmiş guşəyə bülbül, fəğanü nalələr eylər. 
Düşən gül üstə damə əndəli-zarə bənzətdim. 
Tutub kəc gərdənin hər ləhzə olmuş məhvi-nəzzarə, 
Yar ardınca baxan bir aşiqi-naçara bənzətdim. 
Görüb tərfi-binaguşunda cin-cin zulfi-mişkini, 
O gənci-şayəgan üstə yatan şahmara bənzətdim. 
Der idin: kim, nədəndir Qeys olub divaneyi-aləm? 
Cünun sərriştəsi ol turreyi-tərrarə bənzətdim. 
Cəfayi-dəhrdən gördüm edərdi şəkvə bir müztər 
Səsindən Natəvani-bidilü əfkarə bənzətdim. 
 
* * * 
 
Dilbəra, dərdi-dilimdən belə ünvan etdim 
Ki, qəmi-hicrdə dil mülkünü viran etdim. 
 
Mümkün olmaz mənə vəslin bilirəm həşrə kimi, 
Ol səbab məskənimi guhi biyaban etdim. 
 
Eşq sultanı mənim qətlimə fərman gətirib, 
Etmədim tərki-vəfa, taqəti fərman etdim. 
 
Səri-kuyində qoyub başımı bir uf demədim, 
Səri sidqilə dilü canımı qurban etdim. 
 
Ya təbib adını tərk eylə, təbabət etmə, 
Ya mənim dərdimi tap, gör, niyə tüğyan etdim? 
 
Yoxdu bir kimsə məgər dərdimi bilsin,  ya rəb 
Ki, mən öz qanım ilə dərdimə dərman etdim! 
 
Dərdi-hicrində gözüm yaşı tutub dünyanı, 
Nuh tufanı kimi, gör ki, nə tufan etdim! 
 
Natəvan, etmədi ol səngdilə naləm əsər, 
Gecə-gündüz nə qədər naləvü əfğan etdim. 
 
* * * 
 
Varımdı sinədə dərdü qəmi-nihan, ölürəm, 
Fəda olum sənə, gəl eylə imtahan, ölürəm! 
Fəraqdan gecələr yatmaram sabaha kimi 
Xəyali-zülfünə bağlı gedibdi can, ölürəm. 
Bahari-hüsnün ara gör necə xəzanəm mən, 
Bahar laləsi tək bağrım oldu qan ölürəm. 
Vərəq-vərəq dilü can hicrin içrə odlandı, 
Misali gəncafə səd parə oldu can, ölürəm. 
O xaki-payini mən aşiyanə etmiş idim, 
Vətəndən ayrı düşüb, indi laməkan ölürəm. 
Dedin ki, çək əlini damənimdən, - əl çəkdim. 
Tərəhhüm eyləmədin axır, ey  cavan, ölürəm. 
Çəkərdim həsrətini, görmədim xudahafiz, 
Olubdu indi işim naləvü fəğan ölürəm. 
Fəda o qəmətinə kim, qəza nə xoş çəkmiş, 
Kədər büküb belimi, eyləyib kaman, ölürəm. 
LuD  Fəraqdan tügənib tabü taqətim, billah, 
Vüsalə yetməz əlim, zarü Natəvan ölürəm. 
 
* * * 
 
Əgərçi xoşdu mənə ətri, həm səfası gülün, 
Cəfası çoxdu, nə hasil ki, yox vəfası gülün. 
 
Cəfayi-xarı görüb köçdü bağdən bülbül, 
Görən kim oldu bir gülşəndə aşinası gülün? 
 
Xəzanə meyl elədi, almadı vəfa nəzərə, 
Yetişdi bülbülə çox-çox qəmü cəfası gülün. 
 
Tökər sirişk əvəzində gözüm üzə al qan, 
Olubdu çünkü könül zarü mübtəlası gülün. 
 
Yazılsa nöqtəbənöqtə, deyilsə hərfbəhərf, 
Qutarmaz həşrə qədər halü macərası gülün. . 
 
Üzari-alinə baxdıqca qan olur dillər, 
İlahi, həddən aşır möhnətü bəlası gülün. 
 
Xəta yoluna düşüb bülbülə cəfa qıldı, 
Xətaya saldı özün aqibət xətası gülün. 
 
Cahanda zərrə qədər olmaz, ey könül, xəndan 
Ki, xuni-bülbül əgər olmasa ğəzası gülün. 
 
Tutardı xuni-cigərdən olaydı gər sirab 
Günəş tək hər tərəfi, Natəvan, ziyası-gülün. 
 
* * * 
 
Olmuşam dəhri-bəla içrə bu gün divanə mən, 
Varmadım meyxanəyə, sındırmadım peymanə mən. 
Əhdlərdən keçmədim, peymanlər sındırmadım, 
Lacərəm bimehrlə tək, olmuşam əfsanə mən. 
Tərki-gülzar etmişəm, bülbül kimi mən, ey rəqib, 
Aqibət bir guşə içrə gəlmişəm əfqanə mən. 
Eşq rüxsarında bir dəm vəslilə şad olmadım, 
Hər tərəf seyr eylədim, düşdüm əcəb hicranə mən. 
Qəm  yükün çəkməkdən, ey dil, bir dəm azad olmadım, 
Hərçi cəhd etdim, nə hasil,  yetmədim cananə mən. 
Duş gördüm kim, gəlibsən gülbeyi-ehzanıma, 
Ol zaman nəzr eylədim canü dilim qurbanə mən. 
Görməyim düşvardır, vallah, səni, bil, ey rəqib, 
Zülfə bağlı qoy gedim, axır düşüm zindanə mən. 
Dövrü dönmüş dövr dövran etmədi kamımca ah! 
Düşmənimdir, bilməzəm kim netmişəm  dövranə mən. 
Varü yoxumdan qalan ancaq mənim bir can idi, 
Natəvan, daxi dedim:  sərf eyləyim mehmanə mən. 
 
* * * 
 
Könül, qanın gözümdən navəki-qəmzən rəvan eylər, 
Məsəldir mərdüm içrə:   “Məst olan, əlbəttə, qan eylər”. 
Könül, bil kim, o çeşmi məst olub heç bir xəta etməz, 
Yəqinimdir, əgər, qan etmiş olsa, qanə-qan eylər. 
Əgər qaşü gözün xişm eyləsə, ey mahi-növ, bir  dəm, 
Könüldə fitnələr peyda olur, hər dəm fəğan eylər. 
Nihani baxmağından iztirabi-könlüm, əfzundur, 
Nə cadudur ki, hər dəm kəşfi-əsrari-nihan eylər? 
Uçub mürği-dilim qonmuş səri-zülfi-pərişanə, 
Bəla sərmənzilində gör nə qafil aşiyan eylər? 
Üzün   dövründə zülfün  küfrə bənzər, tutmuş imanı, 
Hərami xeylini kim böylə gəncə pasiban eylər? 
Səba zulfün nəsmin gər aparsa vadiyi-Cinə, 
Xötən səhrasını mişkin edib ənbərfəşan eylər. 
Rəqibim görməsin bir nəşə, ya rəb, cami-işrətdən 
Ki, məndən bisəbəb ol şuxi məstü sərkiran eylər. 
Deyirlər:   dərdi-eşqin   adəm   öldürməz, - dürüstdür bu 
Və lakin əmr elər, mən kimi zarü Natəvan eylər. 
 
* * * 
 
Ey güli-susən, səni bir natəvan çəkmiş məgər? 
Bir məhi-ali məqamə bəndivan çəkmiş məgər? 
 
Beylə tarik rəng ilə girmiş o qəsrə bilməyib, 
Sillələr rüxsarınə ol bağban çəkmiş məgər? 
 
Çünki bu gülşəndə sərkərdan gəzənlər çoxdu, çox, 
Ol səbəbdən pasibanlar xoş nişan çəkmiş məgər? 
 
Rəngü buyindən müzəyyəndir büsati-bəzmi-gül, 
Xameyi-nəqqaşi-qüdrət gülsitan çəkmiş məgər? 
 
Bu qədər lütfü nəzakət kim sənin hüsnündədir, 
Lütfi-təbilə səni ol Natəvan çəkmiş məgər? 
 
Nə mən olaydım, ilahi, nə də bu aləm olaydı, 
Nə də bu aləm ara dil müqəyyədi-qəm olaydı. 
 
Nə hicr atəşinə odlanıb yanaydı dilim, 
Nə eşqin içrə könül böylə şad xürrəm olaydı. 
 
Nə sərv qəddin olaydı, nə həsrətilə gözüm gur 
Nə ruzgar fəraqində qamətim xəm olaydı. 
 
 
* * * 
 
Nə bəhr olaydı, nə ümman, nə böylə göz  yaşı cari, 
Nə gül üzündə, ilahi, bu növi şəbnəm olaydı. 
 
Nə gül olaydı, nə gülzari-gülşənin dəxi seyri, 
Nə xar möhnəti, bülbül, səninlə möhkəm olaydı. 
 
Nə cah olaydı, nə zindan, nə karivan güzəri, 
Nə Yusifi bu bəladə görən bir adəm olaydı. 
 
Nə bəzm,  olaydı,  nə bazari Yusif əhvalı. 
Nə rəhgüzərdə Züleyxa qəm ilə həmdəm olaydı. 
 
Nə ah olaydı, nə əfsus, nə parə-parə könül, 
Nə Natəvanın,  ilahi, həvəsı dərhəm olaydı! 
 
* * * 
 
Yenə ya rəb,  nə qəmkindir mənim bu şad olan könlüm, 
Rumuzi-eşqdən agah olub, ustad olan könlüm. 
 
Görübdür yarı əğyarə olubdur məhvi-nəzzarə, 
Edibdir sinəsin parə, mənim abad olan könlüm. 
 
Niyə peymanidən keçdin,  niyə zəncirdən qaçdın? 
Nədəndir çöllərə düşdün,  mənim bərbad olan könlüm? 
 
Fəraqın ruzi-məhşərdir, sərasər mehnətü qəmdir, 
O  zülfün kiymi dərhəmdir, mənim  azad olan könlüm. 
 
Baxın bu Natəvan zarə, günü bəxtim kimi qarə, 
Gəzər Məcnun tək avarə  mənim naşad olan könlüm. 
 
Nədir murad, fələu etməz imtahan tərkin? 
Güli-füsürdə qılır cövri-gulsitan tərkin. 
 
Necə qərinə keçib, çəkməz əl cəfasından, 
Budur məramı, qıla sərv busitan tərkin. 
 
Fəraqə düşmüşəm, olmuş müdam işim əfğan, 
Məgər gül olmazsa, bulbül edər fəğan tərkin? 
 
Cahanı tərk edərəm, cümlə dövlətü varın, 
Mahaldır eləmək böylə nocavan tərkin. 
 
Çəkib fəraq, olalı dərdü qəm giriftarı, 
Sirişkimin, olumu eyləmək rəvan tərkin? 
 
Nə oldu, gənci-rüxün eylədi nəhan gözdən! 
Xəzinə sahibi eylərmi pasiban tərkin? 
 
Qədim rəsmdi kim, mülki-dil olur viran, 
O dəm ki, məmləkətin qılsa xosrovan tərkin. 
 
Nə bais oldu ki, tez kəsdi məndən ünsiyyət, 
Qərarü səbrü təvan etdi Natəvan tərkin. 
 
* * * 
 
Hicrin edibdi könlümü bərbad, ağlaram, 
Çoxlar tutar bu halıma irad, ağlaram. 
 
Könlüm evi xərabtər oldu fəraqdən, 
Vəslin bu mülkü etmədi abad, ağlaram. 
 
Dami-fəraqdəkən, çox ilahü labələr 
Etdim, nə sud, etmədi azad, ağlaram. 
 
Nə hicri-yarə taqətü halım vəfa edər, 
Nə vəslə çatmaz əl, edibən dad ağlaram. 
 
Çəkdikcə cövri-hicrini könlüm fərəh tapar, 
Şadam bu əmrə, bəs niyə naşad ağlaram? 
 
Guyində məhrəm etdi rəqibi, səfa ilə 
Qəhr ilə etmədi məni həm yad, ağlaram. 
 
Hicrində xoşdur ağlamaq ahü fəğan ilə, 
Səs verməsə bu naləvü fəryad, ağlaram. 
 
Çün Natəvani-zarü zəifəm fəraqdən, 
Bu gündə yar etməsə imdad, ağlaram. 
 
* * * 
 
Hicran ilə kim, daməni-qəm dəstrəsimdir, 
Şadəm ki, xəyalın, gözəlim, həmnəfəsimdir. 
 
Gül ayrısı bir bülbuli-bimarü qəminəm, 
Əfğan ilə bu guşeyi-mehnət qəfəsimdir. 
 
Cismimdəki biman könül haləsi, guya, 
Bir qəmzədə məhmildən asılmış cərəsimdir. 
 
Görmək üzünü qayəti-hər fikrü xəyalım, 
Öpmək ayağın maeyi-şövqü həvəsimdir. 
 
Xurşidə yetər başım əgər, çakərin olsam, 
Bu rütbə ilə aləm əra fəxr bəsimdir. 
 
* * * 
 
Şuri-eşqin başıma axırı sövda gətirir, 
Bu müşəxəssdi ki, eşq aşiqə qovğa gətirir. 
 
Tari-zülfündü məni böylə giriftar eləyib, 
Nə gələ başıma, ol zülfi-mütərra gətirir. 
 
Gül üzün görmək əgər mümkün olaydı bir dəm, 
Hər zaman görmək onu nuri-mücəlla gətirir. 
 
Qaşü göz, novki-mücə fitnə üçün cəm olmuş, 
Ox atıb, tiğ cəkib, hər biri dəva gətirir. 
 
Könlümü qarət edir eylə ki, tari-zülfün, 
Rumə, sanki həbəşi ləşgəri-yəğma gətirir. 
Naqənin varmı şüuru bula aşıq guyin, 
Onu Məcnunə tərəf cəzbeyi-Leyla gətirir. 
 
Yusifin sanma, dübarə görə Yəqub üzün, 
Mehr bazarına gör getsə, Züleyxa gətirir. 
 
Yusifi Misrdə gər aldı Züleyxa nəqdə, 
Nəqdi-can, aşiq olan, əldə mühəyya gətirir. 
 
Sidqi-qəlb ilə nisar etmiş idin can nəqdin, 
Natəvan, mücdə bu gün, qətlinə fərma1 gətirir! 
 
* * * 
 
Rəqib töhməti etdi məni cüda, ey dust! 
Bu zülmü gördü rəva, görməsin səfa, ey dust! 
 
Əgər ki, tiğ çəkib öz əlinlə öldürəsən, 
Deyil mənə bu cəfa, bilməzəm cəfa, ey dust! 
 
Kənardan baxaram mən həqir həsrətlə, 
Bu yaxşı şiyvə deyil, olma bivəfa, ey dust! 
 
Rəqibə xoşdur həmişə, məni kənar etsin, 
Fəda o himmətinə, olma sən riza, ey dust! 
 
Nə tab hicrinə vardır, nə taqətim səbrə, 
Bunun əlacı ki, mümkün deyil mana, ey dust! 
 
Sənin bu hüsnünə layiq ki, heyf, əhdin yox, 
Nə qədər səy elədim, tapmadım dəva, ey dust! 
 
Bəli, bu hicrin ilə mən həmişə xoşhaləm, 
Görək ki, neyləyəcək axırı qəza, ey dust! 
 
Rəqib görməsin, allah, visali-işrətini, 
O səpdi tuxmi-fəraqı, görüb rəva, ey dust! 
 
Çağırram allahımı hal, Natəvan ilə 
Məgər ki, tez verə həq   düşmənə cəza, ey dust! 
 
 
                                                 
1 Ф ə р м а — фəрман 
 
 
* * * 
 
Səninlə, ey büti-məhruy, mehriban mən idim, 
Ənisü-munis idim, yari-mehriban mən idim. 
 
Cəmalının gülünə nişi-xar tapmadı əl 
Ki, hüsn bağına peyvəstə bağban mən idim. 
 
Səriri nazdə sən xabi-naz edən gecələr, 
Səbahədək səri-guyində pasiban mən idim. 
 
Səbəb nə oldu məni hicrə mübtəla qıldın? 
Nisar edən səri-guyində cismü can mən idim. 
 
Rəvadı bunca çəkim dərdi-firqətin, axır, 
Visal günləri, ey dust, kamran mən idim. 
 
Bəla xədənkinə, neylim, məni nişan qıldın, 
Rəqib tənəsinə xatiri-nişan mən idim. 
 
Səlamət əhli nə bilsin nədir məlaməti-eşq? 
El içrə şöhrəti-eşq ilə dastan mən idim. 
 
Driğ, yanmadı yar, görmədi fəraq odunu, 
Neçün güman eləməz eşqdə yanan mən idim. 
 
Həmişə vəslin ilə şadü xürrəm olmuşdum, 
Bu hicr oduna yanan zarü Natəvan mən idim. 
 
* * * 
 
Nə oldu bülbülə kim, qıldı gülsitan tərkin 
Unutdu güllərini, etdi aşiyan tərkin. 
 
Kim ilə münis olubdur, kimə salıb meylin? 
Rəvamidir eləmək yari-mehriban tərkin? 
 
Könül ki, xari-cəfadən həmişə nalandır. 
Yaralıdır, eləməz naləvü fəğan tərkin. 
 
Çiraği-rövşəni-bəzmi-umid ikən, ya rəb, 
Səbəb nə oldu, o məh etdi həmzəban tərkin? 
 
 
Baxarmı qeyrilərə çeşmi piri-Kənanın? 
Edərmi aşiq olan Yusifi-zaman tərkin. 
 
Sənin fəraqinə canımda tabu taqət yox, 
Təni-fusürdə, əziza, edərmi can tərkin? 
 
Cəhanı tərk eləməz kim ki, aşiqi-candır, 
Həyatdan üzüb əl, eyləməz cəhan tərkin. 
 
Qərari-canım idi, kəsdi can təvanəsini 
Üzüldü qüvvəti-can, etdi Natəvan tərkin. 
 
* * * 
 
Firiştətələtü məhruyü xoşliqa, getmə! 
Cəmalı qəlbimə daim verən ziya, getmə! 
 
Məsih tək, nəfəsi mürdəni edən ehya, 
Dəhanı içrə olan çeşmeyi-bahə getmə! 
 
Əsiri-danə olub, dami-zülfə düşdü könül 
O növ silsilədən kim edər rəha, getmə! 
 
Mərizi-eşq olana neyləsin təbibi-zaman? 
Səvayi-şəhdi-ləbin yoxdu bir dəva, getmə! 
 
Kəmali-şövqlə qoy eyləyim Xəlilasa 
O xaki-məqdəminə canımı fəda, getmə! 
 
Əgər fəraqını görsəm, görən gözüm çıxsın! 
Gözümdə xaki-rəhin eyni-tutiya, getmə! 
 
Təvafi-kuydə səyim necə olur hasil? 
Ona ki, zikri-ləbin verməsə səfa, getmə? 
 
Xəzinə gövhəri tək olmusan nəhan gözdən, 
Vücudunu eləyib məhz kimiya, getmə! 
 
Rəqib tənəsi, hicran qəmi olur müşgül, 
Bu  Natəvanə görüb onları rəva, getmə! 
 
* * * 
 
Ey əhli-dil, Fənanı qoyun barı ağlasın, 
Əğyarə çünki yar olub yarı, ağlasın 
Mən etmək aşiqi, nə rəva, ahü zardan? 
Çox dərdi var, qoyun ki, sizi tarı, ağlasın. 
 
Gizlin xəyalı var ki, belə ahü zar edər, 
Öz halinə qoyun bu diləfkarı, ağlasın! 
 
Bülbül nəvası bisəbəb olmaz bu bağdə, 
Gördükcə, hər zaman, gül ilə xarı, ağlasın. 
 
Hicrani-yar oldu səbəb ağlamağına, 
Ya rəb, görüm, həmişə səbəbkarı ağlasın! 
 
Vursun əlilə başına hər şam, ta səhər, 
Yarə qəm içrə olmadı qəmxarı, ağlasın. 
 
Şami-fəraqdə qalıban zarü xəstəhal, 
Saldıqca yadə ol məhi-rüxsarı, ağlasın. 
 
Səsləndi Natəvanə ki, ərbabi-qəm tamam 
Hali-Fənayə cəm olub elcarı ağlasın! 
 
* * * 
 
Bilən bu dərdimi yoxdur bu halətdə, bu halətdə. 
Tutubdur könlümü mehnət bu  firqətdə, bu  firqətdə. 
 
Neçün əhvalımı bilməz o mahi-mehriban, ya rəb?! 
Nədən  heç  dadıma  yetməz bu  müddətdə, bu  müddətdə? 
 
Gedibdir taqətim  dizdən, tükənmiş nur həm gözdən, 
Neçün   ülfət   kəsib   bizdən   bu   qürbətdə, bu qürbətdə. 
 
Deyin yari-vəfadarə, o, çox uymasın əğyarə, 
Kərəm   qılsın   məni-zarə bu  xiffətdə, bu  xiffətdə. 
 
Ataram sərü samanı, dağıdaram bu viranı, 
Yolunda qoymuşam canı bu mehnətdə, bu mehnətdə. 
 
Özümdə intizarım var, dilimdə iztirabım var, 
Rəqiblər yar, mən əğyar bu qəflətdə, bu qəflətdə. 
 
Vətəndən   ayrılıb   getdim,   rəhi-eşq içrə seyr etdim, 
Mən hicrində cana   yetdim  bu həsrətdə,  bu həsrətdə. 
 
Məni qoydu fəraqında, həmişə iştiyaqında, 
Həyatın songu cağında, bu üsrətdə, bu üsrətdə. 
 
Dolandım hicr dağında, əyildim qəm otağında, 
Xəyal hüsnün sorağında bu saətdə, bu saətdə. 
 
Xəyalım  yar  ilə getmiş,  dilim  hicr  ilə odlanmış, 
Cəsəd həm Natəvan qalmış bu  zillətdə, bu  zillətdə. 
 
* * * 
 
Ey dust, yararmı böylə iqrar? 
Yar olduğum idi, oldum əğyar, 
 
Sən qeyrilər ilə üns tutdun, 
Bilməm niyə yarını unutdun? 
 
Sən qeyr ilə həmzəbanü yekdil, 
Əmma, mənə ruzgar müşkil. 
 
Bəsdir mənə verdiyin bu xiffət 
Əğyar arasında, bimürüvvət! 
 
Birəhmlik etdiyin yamandır, 
Bir rəhm elə kim, aman, amandır! 
 
Bax bir fələkə, gör indi, zinhar, 
Gör kimlər ilə edibdir iqrar? 
 
Əfsus ki, keçdi ruzigarım, 
Ahım sənə çatmaz, ey nigarım! 
 
Biganəlik etmə, aşinayəm, 
Dərgahinə kəmtərin gədayəm. 
 
Hər an ki, məni bu halə salmış, 
İndi belə qeylü-qalə salmış. 
 
Gəl rəhm qıl indi, padşahım! 
Əflakə yetişdi dudi-ahım. 
 
Sən yar ilə zövqdə, səfadə, 
Mən burda bu cevr ilə cəfadə. 
 
Vaxtında səi aşinalıq eqdin 
Döndün belə bivəfalıq etdin. 
Təqsir kimin oldu padşahım? 
Bildir ki, mənə nədir gunahım? 
 
Bəs neyləsin, indi bu dili-zar? 
Gör kimlər ilə çəkərdim azar. 
 
Sən nazin ilə ol indi xürrəm. 
Əğyar ilə qəm çəkim dəmadəm. 
 
Sən eyşdə əyləş indi xoşdil, 
Mən hicridə, həm məlulu müşgül. 
 
Öldür məni, olsun əllərin var, 
Səbr eylə, gözüm, nə təqsirim var. 
 
Qəhr ilə çəkərdim ah candan, 
Ah çəkməyir ad bu Natəvandan. 
 
* * * 
 
Nə ev xayalı, nə də fikri-aşiyanə mənə 
Ki, bəsdir unsi-fərağət misalı lanə mənə. 
 
Səni görəndə şadam, görməyəndə zar oluram, 
Visalın ilə sevindi, demə bəhanə mənə! 
 
Ölüncə qəlbimə dağdır məhəbbətin fikri 
Ki, yadigar kimi qalsın bu dağ nişanə mənə. 
 
Bu ruzigardə mən zaru binəva qaldım, 
Qəribədir, verir üz mehnəti-zəmanə mənə. 
 
Pənahgahıdı çox Natəvani-qəmzədənin, 
İlahi, qalsın həmişə bu asitanə mənə! 
