





BİZİ ƏHATƏ EDƏN MÜHİT
1. HƏRƏKƏT MATERİYANIN XASSƏSİDİR
2. TƏBİƏTDƏKİ QARŞILIQLI TƏSİRLƏR
3. ENERJİ VƏ ENERJİ ÇEVRİLMƏLƏRİ
4. İNSAN VƏ ƏTRAF MÜHİT
5. MEŞƏLƏR PLANETİMİZİN “AĞCİYƏR”İDİR
1. HƏRƏKƏT MATERİYANIN XASSƏSİDİR
Uzun yay tətilindən sonra məktəbə qayıdan uşaqlar sinif yoldaşları ilə
görüşdüklərinə görə çox sevinirdilər. Artıq ilk dərs həftəsinin ikinci günü idi. Bu gün
fizika dərsi var idi. Müəllim şagirdlərə 6-cı sinifdə keçdiklərini təkrarlatmaq
məqsədilə suallar yazılmış vərəqlər payladı.
Vaqif gəminin üzməsi, yarpaqların Günəşə doğru çevrilməsi, almanın ağacdan
düşməsi, xizəkçinin qarlı yamacdan sürüşməsi, Günəş şüalarının yeri isitməsi,
ildırım boşalması və əlləri bir-birinə sürtdükdə onların qızması hadisələrini
qruplaşdırmalı idi.
Sizcə, Vaqif bu hadisələri necə qruplaşdıra bilər?
Ətrafımızdakı cisimlərin bir qisminin hərəkətli, bir qisminin isə nisbi sükunətdə
olduğunu həmişə müşahidə edirik. Həyat və hərəkət arasında sıx əlaqə vardır.
Canlılara xas olan əlamətlərdən biri məhz hərəkətdir. Bizə hərəkətsiz kimi görünən hər
hansı bir obyekt, əslində mövcud olduğu sistemlə birgə hərəkətdədir. Bütün varlıqların
hərəkətini adi gözlə müəyyən etmək bir qədər çətindir.
Hərəkət materiyanın mühüm xassələrindən biridir. Hərəkət materiyanın varlıq
formasıdır.

Zəlzələni, güclü küləkləri, vulkanı, bitkilərin qidalanmasını hərəkətlə necə
əlaqələndirə bilərsiniz? Bunu yoldaşlarınızla müzakirə edin
Ətrafımızda baş verən mexaniki, istilik, işıq, səs hadisələrinin hamısı, hətta bizə
hərəkətsiz görünən bitkilərin boy artması, yarpaqların işığa doğru, köklərin isə suya və
torpağa doğru yönəlməsi hərəkətin mövcudluğu ilə əlaqədardır.
Bitkilər və digər canlıların hüceyrələrində su, mineral maddələr və bir çox üzvi
maddələr hərəkət edir. Bu hərəkət nəticəsində canlılar qidalanır, tənəffüs edir,
böyüyür və s. Ürəyin yığılıb-açılaraq bütün üzvləri qanla təchiz etməsi nəticəsində
əksər heyvanlarda müxtəlif növ hərəkətlər baş verir.
Küstümotu bitkisinin yarpaqlarına toxunduqda yarpaqlar dərhal müvəqqəti olaraq
yığılır, günəbaxanın çiçək səbəti Günəşə doğru çevrilir. Bunlar hərəkətdir.
Top, uşaq arabası, qatar kimi cansız varlıqların hərəkət etməsi üçün onlara hər hansı
bir qüvvə ilə təsir edilməlidir. Necə bilirsiniz, iynəni, kağız qırıntılarını hərəkətə
gətirmək üçün onlara hansısa qüvvə təsir etməlidirmi?
Təbiətdə baş verən hadisələr: zəlzələ, sunami, atmosfer hadisələri də hərəkət
nəticəsində baş verir. Ən böyük dağıdıcı qüvvəyə malik olan zəlzələ zamanı Yer
səthində müəyyən ərazi qalxa, müəyyən ərazi isə enə bilər.
Çəkilmə hadisəsi
Atmosferdə, demək olar ki, hər gün müxtəlif hadisələrin baş verməsinin şahidi oluruq.
Bu hadisələrin bir qismi dağıntı, insan tələfatı ilə nəticələnir. Havanın hərəkəti
nəticəsində yaranan küləyin gücünün artması qorxulu təbiət hadisələrinə səbəb ola
bilir. Tornado və tayfunlar bu cür dağıdıcı külək növləridir.
Dünya okeanında su daim hərəkətdədir. Okeanda suyun hərəkətinə külək, sualtı
zəlzələ və vulkan püskür-
mələri ilə yanaşı, Ay və qismən Günəşin cazibə qüvvəsi təsir edir. Ay və qismən
Günəşin cazibə qüvvəsinin təsiri nəticəsində suyun qurunu basması – qabarma, sonra
isə geri qayıtması – çəkilmə baş verir.
Gördüyünüz kimi, təbiətdə baş verən hadisələr səbəbsiz deyil. Bu hadisələrin sirrini
açmaqda sizə əldə edəcəyiniz bilik və bacarıqlar yardımçı olacaq.
1. Otağın bir küncünə ətir dağılarsa, onun iyi tez bir zamanda bütün otağa
yayılar. Sizcə, buna səbəb nədir?
2. Su damcıları krandan bir düz xətt üzrə düşür. Bunu hərəkət adlandırmaq
olarmı? Səbəbini izah edin.
3. Nüvə silahının hər hansı bir ərazidə sınaqdan keçirilməsi, ətraf ərazilərdə də
radiasiyanın yayılmasına səbəb olur. 
Bunu necə izah edə bilərsiniz?
4. Dağların hansı təbii proseslərin təsiri ilə yaranması haqqında məlumat
toplayın.
2. TƏBİƏTDƏKİ QARŞILIQLI TƏSIRLƏR
Qədim zamanlarda insanlar təbiətdə baş verən bir çox hadisələrin səbəblərini
bilmirdilər. Zaman keçdikcə aparılan müşahidələr, araşdırmalar, tədqiqatlar,
təbiətdə baş verən hadisələrin səbəbləri haqqında çoxlu məlumat əldə etməyə
imkan vermişdir.
Təbiətdə baş verən hadisələr müxtəlif olduğu kimi, onlar arasındakı qarşılıqlı təsir
də müxtəlifdir. Bir çox hadisələrin başvermə səbəbi də məhz qarşılıqlı təsirlə izah
olunur
Təbiətdə baş verən hansı hadisələri qarşılıqlı təsirlə əlaqələndirmək olar?
Verilmiş mətnə əsasən qarşılıqlı təsirləri
müəyyənləşdirin.
Qızmar yay günlərindən biri idi. İki dost alma ağacının kölgəsində oturmuşdu.
Onlardan biri cibindən iki rezin şar çıxarıb üfürdü və bir-birinə sürtdü. Şarları əlinə
toxundurduqda onların əlinə yapışdığını nümayiş etdirdi. Digəri isə üfüqün
cəhətlərini müəyyən etmək üçün kompası işlək vəziyyətə gətirdi. Bu zaman əsən
külək ağacdan bir neçə almanı yerə saldı.
 
Qarşılıqlı təsirin bu növləri barədə ətraflı məlumatı siz yuxarı siniflərdə əldə
edəcəksiniz.
Bütün cisimlər hərəkət prosesində bir-birinə qarşılıqlı təsir edir. Müşahidə olunan
qarşılıqlı təsirlər müxtəlifdir: əsən külək ağacı silkələyir, meşə zolağı isə küləyin
sürətini azaldır. Bütün cisimlər bir-birini cəzb edir. Maqnitin eyniadlı qütbləri bir-birini
itələyir. Eyni işarəli yüklənmiş iki cisim bir-birini itələyir, müxtəlif işarəli yüklənmiş
cisimlər isə bir-birini cəzb edir.
Qarşılıqlı təsir cisimlər arasında toxunma ilə və ya toxunma olmadan da baş
verə bilər.
Təbiətdə dörd növ qarşılıqlı təsir mövcuddur:
qravitasiya elektromaqnit qüvvətli
qarşılıqlı təsir
zəif qarşılıqlı
təsir
Dəmir, nikel kimi maddələrlə maqnit arasında toxunma olmasa da, qarşılıqlı təsir
mövcuddur. Maqnitdən soyuducuların qapılarında, radio və televizorların
hazırlanmasında, ağır yüklərin qaldırılmasında geniş istifadə olunur. Lakin bankomat
və telefon kartları maqnitdən uzaq tutulmalıdır. Maqnit onların yararsız hala
düşməsinə səbəb ola bilər.
Futbol topunun istiqamətini dəyişmək, çantanı qaldırmaq, süngəri sıxmaq üçün qüvvə
sərf etmək lazımdır. Bu zaman qüvvənin təsirindən futbol
topu və çanta yerini dəyişəcək, süngər yığılacaq, sonra isə əvvəlki vəziyyətinə
qayıdacaq.
Yun köynəyi əyninizdən çıxaranda, saçınızı darayanda və s. hallarda kiçik
qığılcımların yaranmasını müşahidə edirsiniz. Bu halların başvermə səbəbini necə
izah edə bilərsiniz?
Qarşılıqlı təsir olmasa, insan Yer üzərində gəzə, nəqliyyat vasitələri isə hərəkət edə
bilməz. Yer səthində hərəkət etdiyimiz zaman Yeri özümüzdən geriyə itələdiyimiz kimi,
Yer də bizi həmin qüvvə ilə irəliyə doğru itələyir. Bu qüvvə nə qədər böyük olarsa,
hərəkətimiz də bir o qədər asan olar.
Təbiətdə baş verən hadisələrin səbəbini və nəticələrini bilmək olduqca vacibdir. Bunun
sayəsində insan faydalı hadisələrin mexanizmini öyrənmək və onların gedişini
sürətləndirməklə yanaşı, bu hadisələr haqqında qabaqcadan məlumat verə bilər.
Zərərli hadisələrin səbəbini bildikdən sonra isə onların qarşısını almağın yollarını
müəyyənləşdirmək olar.
1. Buludlu havada şimşək çaxmasının səbəbini araşdırıb dəftərinizə yazın.
2. Günəş öz ətrafındakı planetləri cəzb edir və onları uzaqlaşmağa qoymur. 
Bir anlığa fikirləşsək ki, Günəşin cazibəsi yoxdur. Sizcə, onda nə baş verə bilər?
3. ENERJİ VƏ ENERJİ ÇEVRİLMƏLƏRİ
Cisimlər müəyyən qüvvənin təsiri altında hərəkət edərkən iş görülür. Cisimlərin
işgörmə qabiliyyəti isə enerji adlanır. Bu anlayış həm canlı, həm də cansız aləmə
aiddir.
Enerjinin növlərini və ən mühüm xassəsini yadınıza salın.
Verilmiş sxemi
yoldaşlarınızla
müzakirə edin.
Enerjinin müxtəlif növləri vardır: mexaniki enerji, daxili (istilik) enerji və s.
Səhər yuxudan durur, məktəbə getmək üçün hazırlaşırsınız. Əl-üzünüzü yuyur,
dişlərinizi fırçalayır, pilləkənləri düşür, yol gedirsiniz. Məktəbdə fiziki tərbiyə dərsində
müxtəlif hərəkətlər edir, dərsdən sonra asudə vaxtlarınızda futbol oynayırsınız. Bütün
bunlar üçün enerjinin sərf olunduğunu bilirsinizmi?
Yediyin qidalar səni böyüdür və enerji ilə təmin edir.
İnsan iş görmədikdə belə orqanizmdə üzvi maddələrin parçalanması nəticəsində daim
enerji ayrılır. Qida maddələri parçalananda onların tərkibində olan kimyəvi enerji
orqanizm tərəfindən istilik, mexaniki və elektrik enerjisi şəklində istifadə olunur. Bunun
nəticəsində orqanizm fəaliyyətdə olur, orqanlar işləyir, hərəkət edir, bədən qızır.
Ən sonda enerjinin bütün növləri istilik enerjisinə çevrilir. Onun bir qismi bədən
temperaturunu sabit saxlayır, artıq qalanı isə xarici mühitə verilir. Deməli, bizim
bədənimizdə də enerji öz-özünə yaranmır. O, bir şəkildən digər şəklə düşür.
 
Enerjinin bir-birinə çevrilməsi hallarına gündəlik həyatınızda da rast gəlirsiniz. Elektrik
mühərriklərində elektrik enerjisi mexaniki enerjiyə, digər məişət avadanlıqlarında isə
elektrik enerjisi mexaniki, istilik, işıq, səs enerjisinə çevrilir.
Dəmir parçasına çəkiclə zərbə vursanız, onun qızdığını müşahidə edəcəksiniz. Bu
zaman mexaniki enerji istilik enerjisinə çevrilir. Şüalanma nəticəsində işıq enerjisi
istilik enerjisinə çevrilir.
Deməli, təbiətdə baş verən hadisələr qarşılıqlı təsir, hərəkət və enerji çevrilmələri ilə
əlaqədardır. Bütün enerji çevrilmələri üçün bir qayda həmişə düzgün hesab olunur:
enerji itmir və heçdən yaranmır. O, bir şəkildən digər şəklə çevrilir.
Qida rasionunda yağlardan da istifadə olunur. İnsan ac qaldıqda bədəndəki yağlar
enerji mənbəyi olur. Ancaq normadan çox yağ yemək artıq çəki yaradır və
piylənməyə səbəb olur
1. Məişətdə enerjinin bir-birinə çevrilməsinə dair misallar göstərin.
2. Aşağıdakılara əsasən enerji çevrilmələrini müəyyənləşdirin: 
Yuxudan durub yatağını yığdın
_______________________________________ 
Vedrədəki su günəş şüaları altında qızdı _____________________________
Otağını təmizlədin _______________________________________
Məktəbə piyada getdin _______________________________________
Dərsdən sonra hər hansı bir idman növü ilə məşğul oldun
_____________________ 
Dişlərini fırçalayıb yuyundun _______________________________________ 
Elektrik lampasını yandırdın _______________________________________
Ütünü qızdırdın _______________________________________
Orqanizm qidalandıqda:
enerji itkisi bərpa
olunur.
orqanizmin hüceyrə və
toxumalarının
qurulması, yeniləşməsi
üçün xammal yaranır.
orqanizmin mühafizəsi,
orqanların işini tənzim
etmək üçün enerji və
maddələrlə təmin
olunur.
4. İNSAN VƏ ƏTRAF MÜHIT
Təbiətdə baş verən antropogen dəyişikliklər əksər hallarda müsbət xarakter
daşıyır. Lakin təbii proseslərə müdaxilə edən insan bir sıra hallarda təbiət
qanunauyğunluqlarını pozur. Bu onun özü üçün arzuolunmaz fəsadlara səbəb olur.
Müasir dövrdə insanın ətraf mühitə mənfi və müsbət təsiri nədən
ibarətdir?
Təbiətə düzgün yanaşmadıqda, təbii sərvətlərdən məqsədyönlü istifadə etmədikdə
təbiətə böyük ziyan vurulur. Təbiətə vurulan ziyan insanın özü üçün bəlaya çevrilir,
onun sağlamlığı üçün təhlükə yaradır, mühitin dəyişməsinə güclü təsir edir.
Atmosferin çirklənməsinin sərhədi yoxdur. Nüvə silahının hər hansı bir ərazidə
sınaqdan keçirilməsi ətraf ərazilərdə də radiasiyanın artmasına səbəb olur. Çünki
radiasiyaya məruz qalmış toz hissəciklərini güclü küləklər uzaq məsafələrə yaya bilir.
 
Zəhərli maddələrin atmosferdə yayılmasında pestisidlərin* səpildiyi əkin sahələrinin
də rolu az deyil. Belə halda zərərli maddələr küləklə uzaq məsafələrə yayılır və
müxtəlif fəsadlar törədir.
*Pestisid – ziyanvericilərə, xəstəliklərə və alaq otlarına qarşı istifadə edilən
kimyəvi və bioloji aktiv maddələrdir.
Tez-tez mətbuatdan, radio və televiziyadan ozon təbəqəsinin nazikləşdiyini, hətta bəzi
yerlərdə deşildiyini eşidirsiniz. Alimlər bunun səbəbini atmosferdə bir sıra maddələrin,
əsasən də freonların* çoxalması ilə əlaqələndirirlər. Ozon qatının nazikləşməsi
nəticəsində Yerdə ultrabənövşəyi şüaların artması insanlarda dəri xəstəliklərinin
çoxalmasına, immun sisteminin zəifləməsinə səbəb olur, flora və faunaya ciddi təsir
göstərir.
1994-cü ildə BMT-nin Baş Assambleyası 16 sentyabr tarixini “Beynəlxalq Ozon
Təbəqəsinin Mühafizəsi Günü” elan etmişdir.
1980-ci ildə bir çox dövlətlər tərəfindən özündə ozon qatını dağıdan maddələrin
istehsalının dayandırılmasını əks etdirən Monreal protokolu imzalanmışdır.
Su mənbələri neft tullantılarının, zavod və fabriklərin, məişət tullantılarının və çirkab
sularının hesabına çirklənir. Suyun çirklənməsi bir çox canlıların sayını tədricən azaldır,
eləcə də insanın yaşamasını təhlükə altına alır.
 
Azərbaycan ərazisində uzun zamandır ki, neft çıxarılır. Keçmişdə neft “açıq fontan”
üsulu ilə çıxarılırdı. Uzun müddət həm sahildə, həm də açıq dənizdə fəaliyyət
göstərən neft quyularından atılan çirkab suları, boru kəmərlərindən sızmalar, qəza
hallarında dənizə atılan külli miqdarda neft Xəzərin ekoloji mühitinə mənfi təsir
göstərmişdir. Suyun bu cür çirklənməsinin canlılara təsirini yoldaşlarınızla müzakirə
edin.
Hazırda insanları narahat edən problemlərdən biri də planetdə temperaturun
normadan bir neçə dərəcə artmasıdır.
*Freonlar – qaz və ya maye halında olan bir qrup maddələrdir.
İstixana effekti* deyilən bu problemi də insan özü yaratmışdır. Bunun nəticəsində
iqlim dəyişiklikləri baş vermişdir ki, bu da qütb buzlaqlarının əriməsinə, bol yağışlara,
sellərə, bəzi yerlərdə isə quraqlığa səbəb olmuşdur.
Torpaq bir çox canlıların yaşayış məskənidir. İnsanlar torpaqdan bol məhsul əldə
etmək üçün ona gübrə verir. Bu gübrələr torpağın məhsuldarlığını artırsa da, artıq
verildikdə onu yararsız hala salır. Çox gübrə verilmiş torpaqda bitən meyvə və tərəvəzi
yemək insanda zəhərlənmələrə, müxtəlif xəstəliklərin yaranmasına, torpaqdakı
canlıların məhvinə səbəb olur.
İri zavodların ətrafında da torpaqlar çox çirklənir. Zavodların borularından çıxan zəhərli
maddələr tədricən ətrafa çökür və bu torpaqları yararsız hala salır. Bakının neft
mədənləri ətrafında torpaqlar neftlə çirklənir. Əsasən, Abşeron yarımadasında,
Qobustanda, Şirvan-Muğan zonasında torpaqlar neft və neft məhsulları ilə daha çox
çirklənmişdir.
Hazırda bəşəriyyət üçün təbiətin qorunması qlobal
problemdir. Təbiətin qorunması üçün müxtəlif müqavilələr bağlanır, layihələr həyata
keçirilir, sazişlər imzalanır.
1. Məktəbin və yaşadığınız ərazinin yaxınlığında ətraf mühitin çirklənməsinə
səbəb olan mənbələrin siyahısını tərtib edin.
2. Sağlam ekoloji mühitin insan fəaliyyətində nə kimi rolu vardır? Fikirlərinizi
dəftərinizdə yazın.
3. Canlıların təbii birliklərində yaşayan növlərdən birini məhv etdikdə, bu və ya
digər növlərə də təsir göstərir. Əgər təbiətdə torpaq arılarının yuvaları
dağıdılarsa, o zaman nə baş verər?
4. Mətni tamamlayın. Bitkilərdəki ziyanvericilərə və xəstəliktörədicilərə qarşı
zəhərli kimyəvi maddələrlə mübarizə aparılması digər canlılara da güclü təsir
göstərir. 
Zəhərli kimyəvi maddələrdən istifadə zamanı_________________
* İstixana effekti – havada karbon qazının çoxalması hesabına
temperaturun artması
Prezident İlham Əliyev “Azərbaycan
Respublikasında ekoloji vəziyyətin
yaxşılaşdırılmasına dair 2006-2010-cu illər üçün
Kompleks Tədbirlər Planı”nı təsdiq etmişdir.
5. MEŞƏLƏR PLANETİMİZİN “AĞCİYƏR”İDİR
Leyla Təhsil Nazirliyi tərəfindən təşkil olunmuş “Meşələr planetimizin “ağciyər”idir,
meşələri qoruyun!” mövzusunda keçirilən inşa müsabiqəsinin qalibi olmuşdur.
– Sizcə, nə üçün meşələri planetin “ağciyər”ləri adlandırırlar? 
– Meşələrin məhv olması nə üçün qlobal problem hesab olunur?
Respublikanın meşə ilə örtülən ümumi ərazisi 12%-ə yaxındır. Ekoloqlar, alimlər
həyəcan təbili çalırlar ki, meşələr sürətlə qırılır. Ekoloji böhran get-gedə kəskinləşir. Bu
isə ətraf mühitin qorunması sahəsində qlobal miqyaslı layihələrin həyata keçirilməsini
tələb edir. Dünya alimləri meşələri təkcə xammal mənbəyi deyil, planetdə ekoloji
vəziyyətin yaxşılaşdırılması üçün əsas mənbə hesab edirlər. Meşələr qırıldıqca bitki
növləri tükənir, ətraf mühit çirklənir, qida rasionumuz kasıblaşır, bu isə insan
orqanizmində müxtəlif xəstəliklərin yaranmasına səbəb olur.
 
Aşağıdakıları insanın meşələrə birbaşa və dolayı yolla təsirinə müvafiq
qruplaşdırın və nəticələrini müzakirə edin.
Ağacların qırılması, bataqlıqların qurudulması, tonqalların qalanması, qarışqaların
məhv edilməsi, heyvanların ovlanması, yuvaların dağıdılması.
Havanın oksigenlə zənginləşməsi, xəstəliktörədən bakteriyaların məhv olması, torpaq
sürüşmələrinin qarşısının alınması, karbon qazının yarpaq vasitəsilə udulması
nəticəsində havanın təmizlənməsi və s. meşənin nə qədər əhəmiyyətli olduğunu bir
daha sübut edir. Ancaq təəssüf ki, insanlar həm birbaşa, həm də dolayı yolla meşələrin
məhvinə səbəb olur.
Meşə yanğınları planetin ekoloji tarazlığının pozulmasına səbəb olur. Meşələr karbonun
və suyun dövr etməsində mühüm rol oynayır, meşə yanğınları isə bu həyati prosesləri
pozur. Yanma nəticəsində atmosferə çoxlu miqdarda müxtəlif kimyəvi birləşmələr, ən
əsası isə karbon qazı atılır.
Yanğınlar meşə ekosistemlərinə, torpağın üst qatına dağıdıcı təsir göstərir, havanı və
suyu çirkləndirir. Nəinki meşə yanğınları, istənilən yanğın növü ekoloji ziyan verir.
Meşələrin məhvi atmosferdə yalnız oksigenin azalmasına səbəb olmur. O həm də
quraqlığın, torpaq eroziyasının* və sürüşmələrin əmələ gəlməsinə, səhralaşmanın
sürətlənməsinə, daşqınlara, selə, qasırğalara, iqlimin və relyefin kəskin dəyişilməsinə
və s. səbəb olur.
Planetin əhalisi üçün “səhralaşma” vahiməli sözdür. Onun həlli bütün ölkələrin
səylərinin birləşdirilməsini tələb edir. Buna görə də BMT tərəfindən səhralaşmaya qarşı
mübarizə konvensiyası qəbul edilmişdir.
*Torpaq eroziyası – torpağın yuyulması, dağılması
  Gəlin heç bir gözəlliyi bizlərdən əsirgəməyən ana təbiətə, onun bütünsərvətlərinə qayğı, sevgi və məhəbbətlə yanaşaq, onları qoruyub
saxlamağa çalışaq.
 
1. Yaşadığınız ərazidəki ağacların qırılmasının ətrafdakı canlılara təsirini
müəyyənləşdirin.
2. Aşağıda sadalananlardan meşəyə ziyan vura bilənləri seçin. Fikirlərinizi
əsaslandırın.
Kibrit, bıçaq, tonqal, su hövzələrinin qurudulması, ağacların
kəsilməsi, kompas, quş yuvası, velosiped, maqnitofon, balıq toru,
telefon, kəndir, mişar, axar suların istiqamətinin dəyişdirilməsi, meşə
torpaqlarının daşınması
3. Fuad kənddə yaşayır. Onların kəndinə mavi yanacaq verilmədiyindən meşədən
odun gətirməyə gedir. O, üzərində bir neçə quş yuvası olan yaşıl ağacı kəsmək
istəyir, ancaq buna əli gəlmir. Fuad bu ağacı kəsərsə, onun təbiətə vura
biləcəyi ziyan barədə mətn tərtib edin.
4. Meşənin qırılması nəticəsində aşağıdakı qida zənciri məhv ola bilər. 
Bu qida zəncirini dəftərinizdə tamamlayın və yoldaşlarınızla müzakirə edin.
Yarpaq                               Yırtıcı quş
Həşəratlar                             
5. Dövlət tərəfindən meşələrin qorunması məqsədilə həyata keçirilən tədbirlər
haqqında məlumat toplayıb təqdimatlar hazırlayın.
6. Ətraf mühitin qorunmasına dair plakat və ya simvol hazırlayın.
Respublikamızda son illər meşələrin
qırılmasının qarşısının alınması istiqamətində
bir sıra tədbirlər həyata keçirilir. Meşələrin
sahəsi hər il 4 min hektar artır. Bu gün
Azərbaycan dövləti ekologiya ilə bağlı əksər
beynəlxalq konvensiyalara qoşulur. Yaşıllıqların
qorunması üçün tərtib olunan müxtəlif dövlət
proqramları, verilən prezident sərəncamları
təbiətə qayğını əks etdirir.
Torpağın eroziyası
     
   
CƏMİYYƏTİN TƏLƏBATI
1. CƏMİYYƏTİN HƏYATI
2. İQTİSADİYYATIN CƏMİYYƏTİN HƏYATINDAKI
ROLU
3. ƏMƏK BÖLGÜSÜ
4. ƏMƏK VƏ ONUN NÖVLƏRİ
5. DÖVLƏTÇİLİK ƏNƏNƏLƏRİMİZ
6. DÖVLƏTİN İDARƏETMƏ FORMALARI
7. CƏMİYYƏT VƏ TƏŞKİLATLAR
8. CƏMİYYƏT VƏ ONUN HÜQUQİ TƏMİNATI
9. HÜQUQ SAHƏLƏRİ
10. KONSTİTUSİYADA TƏHSİL HÜQUQU
1. CƏMİYYƏTİN HƏYATI
İnsanların bir-biri ilə sıx əlaqədə olması, onlar arasındakı bağlılıq cəmiyyətin
həyatında əsas amillərdəndir. Siz artıq cəmiyyət və onun formalaşması haqqında
bir sıra biliklərə maliksiniz. Zaman keçdikcə cəmiyyətdəki dəyişikliklər həm ictimai,
həm siyasi, həm də iqtisadi həyata böyük təsir göstərir. Bildiyiniz kimi, cəmiyyətin
idarə olunmasında əsas rolu dövlət oynayır. Dövlət qanunvericilik aktları qəbul
etməklə, cəmiyyətin həyatını tənzimləyir.
Bəs vətəndaşların cəmiyyətdə rolu nədən ibarətdir? Onlar cəmiyyətin
idarə olunmasına necə təsir edir?
Cəmiyyət anlayışını yoldaşlarınızla müzakirə edin.
Televizorda, internetdə, məktəbdə, jurnal və qəzetlərdə bizim cəmiyyətin istəkləri,
cəmiyyətin problemləri, vətəndaşların tələbləri və s. ifadələr tez-tez işlədilir.
Hər bir vətəndaş cəmiyyətin üzvüdür. Vətəndaş ölkənin həyatında mühüm rol oynayan
şəxsdir. Vətəndaşın cəmiyyətin problemlərinin həllində iştirak etmək və qərarlar qəbul
edilməsinə təsir göstərmək hüququ vardır.
Vətəndaş cəmiyyəti – insanların birliyi olub özündə siyasi, sosial, iqtisadi, mədəni
sahələrində könüllü yaranan qeyri-dövlət strukturlarını birləşdirir. Ümumiyyətlə, inkişaf
etmiş mədəni, hüquqi və siyasi münasibətlər əsasında qurulan cəmiyyət başa düşülür.
Azərbaycan Respublikasında cəmiyyətin həyatında aşağıdakılar da rol oynayır:
siyasi partiyalar  peşə ittifaqları  yaradıcılıq birlikləri
dini birliklər  təhsil mərkəzləri və s.
Cəmiyyətin həyatını bir neçə sahəyə bölmək olar:
İqtisadi həyat  Sosial həyat  Siyasi həyat  Mənəvi həyat
Cəmiyyətin həyatında iqtisadiyyat əsas yer tutur. Hər hansı bir məhsulun hazırlanması,
onun istehsalı, alışı, satışı və s. buna nümunədir.
Cəmiyyətin sosial həyatına insanların sosial münasibətləri daxildir. İnsanların həyat
tərzindəki oxşarlıqlar onları sosial qruplarda birləşdirir.
Cəmiyyətin siyasi həyatı isə siyasi proseslərlə bağlıdır. Siyasət vətəndaşların
arzularının reallaşdırılması üçün bir vasitədir. Azərbaycan Respublikasının Prezidenti
İlham Əliyev xalqın mənafeyinə xidmət edərək ölkəmizin beynəlxalq aləmdə
mövqeyini gücləndirir.
Siz cəmiyyətin siyasi həyatına aid hansı nümunəni göstərə bilərsiniz?
Cəmiyyətinin mənəvi həyatınа mədəniyyət, dünyagörüşü, adət-ənənələr, təhsil, peşə
fəaliyyəti və başqaları aiddir. Hər bir insanın davranışı, hisləri, qabiliyyəti, arzusu və s.
cəmiyyətin mənəvi həyatına daxildir. Hər birimiz ətrafımızda gözəllik, düzgünlük,
paklıq axtarırıq. Yaşadığımız ərazinin təmiz saxlanılması, insanların mədəni davranış
qaydalarına riayət etməsi, bir-birinə hörmətlə yanaşması və bu kimi başqa nümunələr
mənəvi həyatımızın bir hissəsidir.
Mənəvi həyatın sosial həyata təsiri varmı? Fikirlərinizi əsaslandırın.
Cəmiyyətin həyatı daim inkişaf edir və dəyişir. Hazırda ölkəmizdə aparılan islahatlar
cəmiyyət həyatının bütün sahələrini əhatə edir. Bütün bunlarla yanaşı, xalqımıza
məxsus olan milli-mənəvi dəyərlər də böyük ehtiramla qorunur.
1. Cəmiyyət həyatının sahələri haqqında məlumat verin.
2. Cəmiyyətin iqtisadi həyatı dedikdə nə başa düşürsünüz? Fikirlərinizi dəftərinizə
yazın.
3. Cəmiyyətin sosial həyatına dair nümunələr göstərin.
4. Cəmiyyətin mənəvi həyatı barədə fikirlərinizi söyləyin. Sinif yoldaşlarınızla
birgə mənəvi tələbatlarınızın siyahısını tərtib edin.
2. İQTİSADİYYATIN CƏMİYYƏTİN HƏYATINDAKI
ROLU
Məktəbdə şagirdlər şənliyə hazırlaşırlar. Ləmanın bu şənliyə geyinmək üçün paltarı
yoxdur. Anasından xahiş edib ki, ona yeni geyim alsın. Çiçək isə atasından ona
ayaqqabı almağı xahiş edib. İbrahim şənlikdə dənizçi rolunda çıxış edəcəyi üçün
ona da dənizçi geyimi tikdirmək gərəkdir.
Bildiyimiz kimi, həyatda yaşamaq üçün bizə qida ilə yanaşı, paltar,
ayaqqabı, mənzil və bu kimi başqa ehtiyaclarımızı ödəyən əşyalar da
lazımdır.
Necə oldu ki, bunlar cəmiyyətin həyatında mühüm yer tutdu?
İnsanlar həmişə təbiətin sirlərini öyrənməyə çalışmışlar. Əvvəllər məhsulu təbiətdən
hazır şəkildə əldə edən insan onun müxtəlif yollarla artırılmasını düşünməyə başladı.
Təbii ki, nemətlərin hamısı insanlara hazır şəkildə verilmir. Ona görə də müxtəlif
nemətləri əldə etmək üçün insanlar zaman keçdikcə onların istehsal edilməsini daha
da təkmilləşdirdilər. Əl əməyi maşınlı əməklə əvəz olunaraq istehsalın sürətlənməsinə
yol açdı. Fabrik və zavodların yaradılması qısa müddətdə keyfiyyətli məhsulların ortaya
çıxmasına şərait yaratdı.
 
Cəmiyyətin tələbatı sonsuzdur. Onun nemətlərə olan tələbatının ödənilməsinin əsasını
isə iqtisadiyyat təşkil edir. Əgər müşahidə aparsanız, müəyyən edərsiniz ki,
cəmiyyətdə ən mühüm yeri iqtisadi münasibətlər tutur.
Cəmiyyətdə iqtisadiyyatın mühüm yer tutmasını müəyyənləşdirin.
İqtisadiyyat istehsal (sənaye, kənd təsərrüfatı, tikinti, yük nəqliyyatı və s.) və qeyri-
istehsal (təhsil, səhiyyə, mənzil-kommunal xidmətləri və s.) sahələrini əhatə edir.
Ölkəmizdə mövcud olan istehsal sahələri haqqında fikir mübadiləsi aparın və
gəldiyiniz nəticəni dəftərinizə qeyd edin.
İstehsal – maddi nemətlər yaratmağa yönəldilmiş fəaliyyət prosesidir. O, firma,
müəssisə və birliklərdən, həmçinin səhmdar cəmiyyətlər* tərəfindən həyata
keçirilir. Bütün bunlarla yanaşı, ev təsərrüfatının iqtisadiyyatı da mövcuddur.
*Səhmdar cəmiyyət – hər hansı iqtisadi müəssisənin hüquqi təşkilati
cəhətdən geniş yayılmış formasıdır.
Məşhur Amerika iqtisadçısı, Nobel mükafatı laureatı Paul Samuelson iqtisadiyyatla
bağlı belə bir fikir söyləmişdi: “İqtisadiyyat indi və gələcəkdə istehlak etmək
məqsədilə müxtəlif əmtəələrin* istehsalının müxtəlif adamlar və qruplar arasında
bölüşdürülməsidir”.
Bu fikri müzakirə edin.
Cəmiyyəti iqtisadiyyatsız təsəvvür etmək olmaz. Cəmiyyət həyatının mövcudluğundan
bu günədək baş verən proseslər iqtisadiyyatla bağlıdır. İnsan yaşamaq üçün mübarizə
aparmış, onun inkişafı tələbatlarının çoxalmasına gətirib çıxarmışdır.
Respublikamızda da iqtisadiyyat inkişaf etməkdədir. İqtisadiyyat və Sənaye Nazirliyinin
yaradılması bu işə diqqətin artırılması ilə əlaqədardır. Aparılan islahatlar nəticəsində
ölkəmizdə iqtisadi sahədə bir çox uğurlar əldə edilmişdir. İqtisadiyyatın inkişafı xalqın
rifahından xəbər verir.
1. Gündəlik tələbatlarınızın siyahısını hazırlayın.
2. Heydər Əliyevin iqtisadiyyatla bağlı söylədiyi fikri başlıq seçərək esse yazın.
3. İqtisadiyyatın cəmiyyətin həyatındakı rolunu necə başa düşürsünüz?
Fikirlərinizi nümunələrlə dəftərinizdə yazın.
4. Cəmiyyətin idarə olunmasında iqtisadiyyatın rolu barədə nümunə göstərin.
*Əmtəə – satılıq mal
  Ulu öndər Heydər Əliyev demişdir: 
“İqtisadiyyatı güclü olan dövlət hər şeyə
qadirdir”.
2. ƏMƏK BÖLGÜSÜ
Şagirdlər məktəbdə sinif divar qəzetini hazırlayırlar. Bu işdə onlar birgə çalışırlar.
İşin rahat olması üçün öz aralarında bölgü də aparırlar. Rauf yaxşı rəsm çəkməyi
bacarır. Ona görə də qəzetin rəsm işi ona həvalə edilir. Əsmər isə dizayn işlərinə
baxmalıdır. Bir sözlə, divar qəzetinin hazırlanmasında hər bir şagirdin işi bölünərək
müəyyənləşir.
Siz öz sinfinizdə hər hansı bir iş zamanı belə bölgü aparmısınızmı? Əgər
aparmısınızsa, bu bölgünü dəftərinizdə yazılı olaraq təsvir edin.
Yəqin ki, belə bir fikri eşitmisiniz: “İnsanı heyvanlar aləmindən ayıran əsas
əlamətlərdən biri əməkdir”. Əmək insanın həyatına, yaşayışına çox böyük təsir edir
desək, yanılmarıq. Tarixə nəzər salsaq, görərik ki, ibtidai icma halında yaşayan insan
təbiət qarşısında aciz olub. Zaman keçdikcə o, təbiətdən asılı olmamağın çıxış yollarını
da axtarmağa başlayıb. Onlar təbiətlə necə mübarizə aparırdılar? Bu suala cavab
tapmaq üçün diqqətimizi cəmiyyətin inkişaf tarixinə yönləndirək.
İbtidai insan təbiətlə mübarizə apararaq əkinçilik və heyvandarlıq vərdişlərinə yiyələnə
bildi. Sonralar insanlar bu təsərrüfat sahələrini inkişaf etdirməyə başladılar. Maldarlar
bol otlaqları olan sahələrə üz tutduqca əkinçilər daha münbit ərazi və su mənbələrinin
yaxınlığına can atdılar.
Beləliklə, əkinçilik və maldarlıq müstəqil sahəyə çevrildi. Bu sahələrin bir-birindən
ayrılması birinci ictimai əmək bölgüsü adlanır.
Qədim Misirdə əkinçilik
Birinci ictimai əmək bölgüsü
Maldarlıq
Zaman ötdükcə zəruri mallara tələbat artmağa başladı. Artan tələbat sənətkarların
əkinçi və maldarlardan ayrılması üçün şərait yaratdı. Bu müstəqillik ikinci ictimai
əmək bölgüsünün yaranmasına gətirib çıxardı. Sənətkarların hazırladıqları müxtəlif
sənət məhsulları, saxsı qablar, oraq, balta və s. insanların tələbatını ödəyirdi.
İkinci ictimai əmək bölgüsünün yarandığı dövrü tarix dərslərindən bilirsiniz. Onun
yaranmasına səbəb olan amilləri araşdırın.
Əvvəllər məhsullar şəxsi tələbatlar üçün nəzərdə tutulsa da, sonralar mübadilə və
satış üçün hazırlanırdı. Əkinçi öz məhsulunu sənətkarla, sənətkar maldarla, maldar
əkinçi ilə mübadilə etməyə başladı.
İkinci ictimai əmək bölgüsü
Dulusçu
Bunun nəticəsində əmtəə istehsalı həlledici amilə çevrildi. Əmtəə mübadiləsi ilə xüsusi
adamlar – tacirlər məşğul olmağa başladılar. Ticarətin meydana gəlməsi ilə tacirlərin
bir qrup kimi formalaşması yeni ictimai əmək bölgüsünü – üçüncü ictimai əmək
bölgüsünü yaratdı.
Üçüncü ictimai əmək bölgüsünün yaranmasına səbəb nə oldu? Sinif yoldaşlarınızla
bu barədə fikir mübadiləsi edin.
Əkinçilik, maldarlıq və sənətkarlıq ticarətin yaranmasına şərait yaratmışdı. Sonralar
iqtisadiyyatın və ticarətin güclənməsinə səbəb olan ictimai əmək bölgüsü cəmiyyətin
həyatına böyük təsir göstərmişdir. Zaman keçdikcə əməyin müxtəlif növləri
formalaşmağa və çoxalmağa başladı.
1. Əmək bölgüsünün yaranması iqtisadi həyata nə kimi təsir göstərdi? Fikirlərinizi
qeyd edin.
2. Ailənizdə əmək bölgüsü varmı? Cədvəl tərtib edərək qruplaşdırın.
Ailə üzvləriniz Gördüyü işlər
  
  
  
Üçüncü ictimai əmək bölgüsü
Tacirlər
4. ƏMƏK VƏ ONUN NÖVLƏRİ
Humayın arzusu həkim olmaqdır. O, dərslərini yaxşı oxuyur, arzusuna çatmaq üçün
hər gün əmək sərf edir. Onun atası tikintidə çalışır. Anası isə müəllimdir. Babası
avtobus sürücüsüdür. Nənəsi Humaya tez-tez müxtəlif geyimlər tikir, hədiyyələr
gətirir. Axı onun nənəsi dərzidir.
Görürsünüzmü, Humayın ailəsində müxtəlif sahədə çalışan insanlar var. Sizin ailə
üzvlərinizin çalışdığı sahələr əməyin hansı növlərinə aid edilə bilər?
İnsan daim inkişafa can atmışdır. Müxtəlif inkişaf mərhələlərini keçən insan cəmiyyəti
buna nail oldu. Sadə əmək alətlərinin yerini mürəkkəb qurğulu mexaniki əmək alətləri
tuta bildi.
Əmək cəmiyyətin inkişafında əsas şərtdir. İnsanlar lap qədimdən öz tələbatlarını
ödəmək üçün müxtəlif əmək növləri ilə məşğul olmuşlar. Onlar qida əldə edərkən, ev
tikərkən, əkin-biçin işləri ilə məşğul olarkən müxtəlif üsul və vasitələrə əl atmış,
müxtəlif əmək alətlərindən məqsədəuyğun şəkildə istifadə etmişlər.
Cəmiyyətdə münasibətlərin əsasını əmək münasibətləri təşkil edir. Əmək bölgüsü və
onun müxtəlif formaları inkişaf etdikcə insanlar arasında iqtisadi əlaqələr
genişlənmişdir.
Yeni-yeni əmək növləri (fiziki, zehni, sadə, mürəkkəb və s.) formalaşırdı.
Azərbaycan Respublikası Konstitusiyasının 35-ci maddəsində qeyd edilir ki, əmək
fərdi və ictimai rifahın əsasıdır. Hər kəsin əməyə olan qabiliyyəti əsasında sərbəst
surətdə özünə fəaliyyət növü, peşə, məşğuliyyət və iş yeri seçmək hüququ vardır.
Məlumdur ki, insan həm fiziki, həm də zehni işlə məşğul olur. Bu növlərin hər ikisində
işçinin həm əli, həm də beyni fəaliyyət göstərir. Fiziki işə bənnanın ev tikməsini,
dülgərin taxta yonmasını misal gətirmək olar. Zehni əməyə isə alimin araşdırması,
mühasibin hesablama əməliyyatı aparması və başqaları daxildir.
Məsələn, siz dərslərinizi hazırlayarkən daha çox zehni əməklə məşğul olursunuz. Lakin
bu zaman nə isə yaza, çəkə bilərsiniz, yəni cüzi də olsa, fiziki fəaliyyət bu prosesdə yer
tutur. Ev işlərinə kömək edərkən, məktəbdə sinif otağının təmiz saxlanması və
məktəbyanı sahənin təmizlənməsində iştirak edərkən fiziki əməklə məşğul olursunuz,
hətta bu zaman da beyində ən sadə işlərin planını, həyata keçirmə yolunu
fikirləşirsiniz. Zaman keçdikcə tələbatlarınız dəyişəcək, özünüzə peşələr seçəcəksiniz.
Bəziləriniz fiziki, digərləriniz isə zehni işə maraq göstərməklə həyatınızı quracaqsınız.
Əziz dostlar, əməyin hansı forması ilə məşğul olmanızdan asılı olmayaraq, cəmiyyətə
faydalı olmağa çalışın. Sizin xoşbəxtliyiniz öz əlinizdədir!
Atalarımız söyləmişlər: “Əmək xoşbəxtliyin açarıdır”. 
Bu atalar sözünü müzakirə edərək fikirlərinizi əsaslandırın.
1. Gündəlik həyatınızda gördüyünüz işlərin siyahısını tərtib edin və onların hansı
əmək növünə aid olduğunu qeyd edin.
2. Gələcəkdə hansı peşəyə sahib olacağınız haqqında esse yazın.
3. Əmək haqqında deyilmiş atalar sözləri və ibrətamiz fikirləri toplayıb dəftərinizə
yazın.
5. DÖVLƏTÇİLİK ƏNƏNƏLƏRİMİZ
Uğur Azərbaycanda doğulub. O, paytaxt Bakıda yaşayır. Xalası qızı İnci isə
azərbaycanlı olsa da, Moskvada doğulub və orada böyüyüb. Azərbaycana qonaq
gələn İnci Uğurdan ölkəmiz haqqında məlumat verməyi xahiş etdi. Uğur ona tarixi
yerlərimiz və dövlətimiz haqqında məlumat verdi.
Siz də dövlətimiz haqqında bildiklərinizi sinif yoldaşlarınızla müzakirə
edərək dəftərinizdə qeyd edin.
Azərbaycan çox qədim dövlətçilik ənənələrinə malik olan ölkələrdən biridir.
Azərbaycan ərazisində yaranmış ilk dövlət Mannadır.
Üç yüz ilə yaxın bir müddət ərzində mövcud olmuş Manna süqut etdikdən sonra
Azərbaycan ərazisində yeni dövlətlər yarandı.
 
Azərbaycan ərazisində yaranmış hansı dövlətləri tanıyırsınız?
Strateji baxımdan olduqca böyük əhəmiyyət kəsb edən Azərbaycan torpaqları daim
basqınlara məruz qalıb. Ancaq yadellilərin bir-birini əvəz edən yürüşləri dövlətçilik
ənənəmizə mane ola bilmədi. Bu ərazilərdə yaranmış dövlətlər ölkənin iqtisadi, siyasi
və mədəni həyatını yüksəldə bildi.
XVI əsrin əvvəllərində Azərbaycan dövlətçiliyi özünün yeni bir tarixi mərhələsinə
qədəm qoydu. I Şah İsmayıl bütün Azərbaycan torpaqlarını öz hakimiyyəti altında
birləşdirə bildi. Mərkəzləşmiş Səfəvi dövləti xalqımızın tarixində böyük rol oynadı.
Azərbaycan dövlətçilik ənənəsinə malik olan ölkədirmi? Bu fikri əsaslandırın.
1828-ci ildə Rusiya və İran arasında bölünən torpaqlarımız işğal altına düşdü. Bu
işğaldan xilas olmaq üçün həm Şimali, həm də Cənubi Azərbaycanda azadlıq uğrunda
mübarizələr aparılmışdır. Bunların nəticəsi olaraq Şimali Azərbaycanda 1918-ci il mayın
28-də Azərbaycan Xalq Cümhuriyyəti yarandı və Şərqdə, o cümlədən türk-islam
dünyasında ilk demokratik, hüquqi və dünyəvi dövlət nümunəsi oldu.
Azərbaycan Respublikasının demokratik dövlət olmasını konstitusiyaya əsasən
sübut edin.
Bütün sahələrdə islahatlar aparan Xalq Cümhuriyyəti xarici siyasətdə uğurlu addımını
ata bildi. Dünyanın bir çox ölkələri Azərbaycan Xalq Cümhuriyyətini rəsmi olaraq
tanıdı. 23 ay ərzində böyük uğurlara imza atan bu dövlət sovet Rusiyası tərəfindən
1920-ci ildə süquta uğradıldı. 70 illik əsarətdə qalan xalq 1991-ci ildə yenidən
müstəqillik əldə etdi.
Azərbaycan Respublikası bu gün
uğurlu siyasətə imzalar atır. Ulu
öndər Heydər Əliyevin uzaqgörən siyasəti ölkəmizin inkişafına imkanlar açdı. Bu
siyasətin davamçısı İlham Əliyev dövlətçilik naminə bir çox islahatlar aparmaqdadır.
Xarici və daxili siyasətdə nailiyyətlər qazanan ölkə başçımız böyük səylə itirilmiş
torpaqlarımızı erməni təcavüzündən xilas etməyə çalışır. Ulu öndər Heydər Əliyevin
başladığı yolu davam etdirən ölkə prezidentimiz bu istiqamətdə bütün imkanlardan
istifadə etməklə yorulmadan uğurlu addımlar atmaqdadır.
1. “Qədim dövlətçilik ənənələrimiz” mövzusunda esse yazın.
2. Səfəvilər dövləti və Azərbaycan Respublikasının idarəetmə formalarını
fərqləndirin.
3. Heydər Əliyevin dövlətimizin tarixindəki rolu haqqında müzakirələr aparın. Bu
barədə fikirlərinizi dəftərinizə qeyd edin.
Azərbaycan Respublikası
Konstitusiyasından çıxarış
Maddə 26.
I. Hər kəsin qanunla qadağan olunmayan
üsul və vasitələrlə öz hüquqlarını və
azadlıqlarını müdafiə etmək hüququ
vardır.
II. Dövlət hər kəsin hüquqlarının və
azadlıqlarının müdafiəsinə təminat verir.
Konstitusiyamızın bu maddəsini oxuyub
müzakirə edin.
6. DÖVLƏTİN İDARƏETMƏ FORMALARI
Azərbaycan dövlətinin Prezidenti İlham Əliyevdir. Xalqımız səsvermə yolu ilə onu
özünə rəhbər seçib. Hər biriniz bunu bilirsiniz.
Bəs görəsən, dünyanın bütün dövlətlərində bu belədirmi? Gəlin birgə
müəyyən edək.
Dövlətin idarəetmə forması dedikdə aşağıdakılar nəzərdə tutulur:
dövlət başçısının funksiyası, dövlət orqanlarının necə yaranması,
səlahiyyətlərin bölgüsü və s.
Bu baxımdan bütün dövlətlər monarxiya və respublikaya bölünür.
Monarxiyada* hakimiyyət dövlət başçısının – monarxın əlində cəmləşir. Bu ali
hakimiyyət, adətən, irsi olur. Monarx (çar, kral, şah) təkbaşına dövləti, hakimiyyəti
idarə edirdi. Müəyyən zaman keçdikdən sonra bu idarəçilik sistemində də bir sıra
dəyişikliklər oldu. Ona görə də, monarxiya idarəçiliyin özü də mütləq və məhdud
monarxiyaya (konstitusiyalı monarxiya) bölünür.
Mütləq monarxiyada ali dövlət hakimiyyəti bütövlükdə bir şəxsə (çara, şaha,
imperatora) məxsusdur. Monarxın səlahiyyətlərini məhdudlaşdıran heç bir dövlət
orqanı yoxdur. O, özü qanunlar və qərarlar qəbul edir. Səudiyyə Ərəbistanı, Qətəri
buna misal göstərmək olar.
*Monarxiya – təkhakimiyyətlilik deməkdir.

Məhdud (Konstitusiyalı) monarxiyada monarxın hakimiyyəti konstitusiya ilə
məhdudlaşdırılır. Monarxın konstitusiyanı dəyişmək hüququ yoxdur. Konstitusiyalı
monarxiyanın bir növü Parlamentli monarxiyadır. Bu idarəçilikdə aparıcı rol parlamentə
məxsusdur. Burada monarxın rolu formaldır. Hökümət parlamentdə çoxluq qazanan
partiya tərəfindən təşkil olunur və parlament qarşısında məsuliyyət daşıyır. Bu cür
dövlətlərə misal olaraq, Böyük Britaniyanı, Avstraliya, İspaniya, İsveç, Yaponiya və s.
göstərmək olar.
Respublikada hakimiyyətin bütün ali orqanları müəyyən müddət üçün seçilir.
Respublikaların əsasən iki forması vardır: parlamentli və prezidentli.
Parlamentli respublika Dövlət başçısı prezidentdir. Lakin ölkənin idarə
edilməsində əsas rolu baş nazir və parlament
oynayır. Parlamenti isə xalq seçir. Hökümət
parlamentdə çoxluq qazanan partiya
tərəfindən təşkil olunur və parlament
qarşısında məsuliyyət daşıyır. Parlamentli
respublikaya Türkiyə, Almaniya, Avstriyanı
misal göstərmək olar.
Prezidentli respublika Prezident dövlət başçısı olub, ali vəzifəli
şəxsdir. Dövlət başçısı xalq tərəfindən seçilir.
Ölkəni idarə etmək üçün yaradılmış hökumət,
Nazirlər Kabineti prezident tərəfindən təşkil
olunur. Nazirlər Kabineti prezident qarşısında
məsuliyyət daşıyır və ona hesabat verir.
Prezident xalq tərəfindən seçilsə də,
parlamenti buraxmaq hüququ yoxdur. Çünki
parlamenti xalq seçir. Bu cür idarəçilik ABŞ-da,
Azərbaycan Respublikasında həyata keçirilir.
Azərbaycan Respublikası Milli Məclisinin sessiya zalı
Bəzi ölkələrdə qarışıq xarakter daşıyan respublika idarə forması da mövcuddur. Qarışıq
respublika idarəetmə forması özündə prezidentli və parlamentli idarə formasının
elementlərini birləşdirir. Bu ölkələrə Fransanı, Rusiya Federasiyasını və s. aid etmək
olar.
Siz demokratiyanın nə olduğunu bilirsiniz. Demokratik dövlətdə insanların hüququ
qorunur. Bu rejimə zidd olaraq həyata keçirilən idarəçilik antidemokratikdir, belə
şəraitdə insanların hüquq və azadlıqları boğulur və idarəçilik xalqın istəyini nəzərə
almır.
Demokratik şəraiti hər yerdə lap elə sizin məktəbdə və sinifdə də yaratmaq olar. Siz
müəllim-şagird münasibətlərini gözləməklə yoldaşlarınızın və özünüzün hüquqlarınızı
qorumaqla buna nail ola bilərsiniz. Bizim hüquq və vəzifələrimizi nizamlayan, onları
qoruyan bir dövlətimiz vardır.
1. Müasir dövlətlərdən birinin idarəetmə forması, dövlət quruluşu haqqında
təqdimat hazırlayın.
2. Respublika ilə monarxiyanı fərqləndirin.
3. Qarışıq respublika idarəetmə forması haqqında müzakirələr apararaq
fikirlərinizi qeyd edin.
7. CƏMİYYƏT VƏ TƏŞKİLATLAR
Cəmilin atası işlədiyi yerdə həmkarlar təşkilatının sədridir. O, Yeni Azərbaycan
Partiyasının üzvüdür. Anası isə qeyri-hökumət təşkilatında çalışır. Onların hər ikisi
dövlətimizin mənafeyinə, cəmiyyətin xeyrinə xidmət edən işlər görür.
Cəmiyyətin idarə olunması tarixi keçmişdən bu günədək davam
etməkdədir. Cəmiyyət dövlət strukturları tərəfindən idarə edilir. Bəs
görəsən, digər amillər cəmiyyətin idarə olunmasına təsir edirmi? Tez-tez
adını eşitdiyimiz təşkilatlar, qurumlar cəmiyyət həyatında necə rol
oynayır?
Cəmiyyət təkcə dövlət strukturları tərəfindən idarə edilmir. Cəmiyyətin həyatında
mövcud olan təşkilatlar, partiyalar, qurumlar və s. onun həyatında mühüm rol oynayır.
Bunlardan biri də partiyalardır. Partiyaların* yaranması cəmiyyətin həyatı ilə bağlı
olmuşdur. İnsanlar siyasi məqsədlərini siyasi partiyaların* köməyi ilə həyata
keçirirlər.
Cəmiyyətdə çoxpartiyalılıq demokratik idarəetmə formasının əlamətlərindən biridir.
Partiyalar yaradılarkən könüllülük və üzvlərinin hüquqi bərabərliyi əsas götürülür. İlk
siyasi partiyalar Hollandiya, İngiltərə, Amerika Birləşmiş Ştatları, Fransada
yaranmışdır. Sonradan belə siyasi partiyalar digər ölkələrdə də yaranmağa başladı.
Siyasi partiyalar Azərbaycanda XX əsrin əvvəllərində yaradıldı. Belə partiyalara misal
olaraq Müsavat, Difai və başqa partiyaları göstərmək olar.
Hazırda Azərbaycan Respublikasında müxtəlif partiyalar fəaliyyət göstərir. Onların
arasında Yeni Azərbaycan Partiyası böyük nüfuza malikdir. Bu partiya ölkənin
həyatında mühüm rol oynayır və xalqın mənafeyini dəstəkləyir.
Cəmiyyətin həyatını tənzimləyən qurumlardan biri də qadın hüquqlarını qoruyan
təşkilatlardır.
* Partiya – latın sözü olub “hissə”, “dəstə” mənasını verir. 
* Siyasi partiya – öz namizədlərini siyasi vəzifələrə təyin etmək yolu ilə
dövlət siyasətinə təsir etməyə çalışan təşkilatdır.
Ölkəmizdə Ailə, Qadın və Uşaq Problemləri üzrə Dövlət Komitəsi fəaliyyət göstərir. İlk
vaxtlar gender* problemləri ilə məşğul olan bu qurum cəmiyyətin həyatında mühüm
rol oynadı. Ailə və uşaq problemlərinin həlli də bu qurumun səlahiyyətləri daxilindədir.
Böyük nüfuza sahib olan bu komitənin əsas vəzifələri aşağıdakılardır:
Öz səlahiyyətləri daxilində insan və vətəndaş hüquqlarının və azadlıqlarının, xüsusilə
uşaq və qadın hüquqlarının həyata keçirilməsini təmin etmək və onların pozulmasının
qarşısını almaq;
– Müvafiq sahədə qanunvericiliklə onun səlahiyyətlərinə aid edilmiş normativ
tənzimləməni həyata keçirmək və s.
Respublikamızda uşaq və gənclərin hüquqlarını müdafiə edən, onların inkişafına
imkanlar açan müəyyən təşkilatlar da mövcuddur. Gənclər təşkilatları ölkə əhalisinin
əsas sayını təşkil edən gənclərin birliyidir. Bu təşkilatlar gənclərə xüsusi diqqət və
qayğı göstərir.
Ulu öndər Heydər Əliyev gənclərə xüsusi qayğı göstərərək gənclər təşkilatlarının
yaradılmasına və inkişafına şərait yaratmışdı. Hətta bu qayğının nəticəsi olaraq 1996-
cı il fevralın 2-də Azərbaycan Respublikasının Gənclərinin I forumu keçirilmişdir. Ona
görə də hər il 2 fevral tarixi ölkəmizdə Gənclər Günü kimi qeyd olunur.
Cəmiyyətin həyatında Qeyri-Hökumət Təşkilatlarının (QHT) rolu danılmazdır. Bu
təşkilatlar könüllü yaradılır. Müxtəlif məsələlərin həlli ilə məşğul olan bu təşkilatlar
cəmiyyətin istəklərini hökumətə çatdırır. Konkret problemlərin həlli üçün yaradılan
QHT-lər də vardır. Dövlətdən asılı olmayan bu
təşkilatlar insanların həyatında önəmli rol oynayır.
Ölkə daxilində fəaliyyət göstərən təşkilatlarla yanaşı beynəlxalq təşkilatlar da
mövcuddur. Ümumi məqsədlər üçün yaradılmış bu təşkilatlar dövlətlərarası və qeyri-
dövlət xarakterli beynəlxalq birliklərdir. Beynəlxalq təşkilatlardan ən nüfuzlusu
Birləşmiş Millətlər Təşkilatıdır. Bu təşkilat beynəlxalq sülhün və təhlükəsizliyin qorunub
saxlanılmasını təmin etməyə çalışır. Digər bir nüfuzlu təşkilat Beynəlxalq Qırmızı Xaç
və Qızıl Aypara Cəmiyyətləri Federasiyasıdır.
*Gender – qadın və kişi bərabərliyi.
Bu federasiyanın ayrılmaz üzvü olan Azərbaycan Qızıl Aypara Cəmiyyəti
respublikamızda fəaliyyət göstərən ən böyük humanitar təşkilatdır.
Bu təşkilat müharibələr və fəlakətlər zamanı insanlara qayğını könüllü şəkildə həyata
keçirir. Döyüş meydanında yaralılara tibbi yardım göstərən, əsir və girovların taleyinin
həllində yaxından iştirak edən bu təşkilat müharibə gedən və təbii fəlakət baş verən
bölgələrdə fəaliyyət göstərir.
Azərbaycan Qızıl Aypara Cəmiyyətinin fəaliyyəti haqqında məlumat toplayın və
təqdimat hazırlayın
Əmək müqaviləsi bağlayan hər bir şəxsi müdafiə edən təşkilat Həmkarlar İttifaqıdır.
Ətrafında daha çox insanı birləşdirən bu ittifaq öz üzvlərinin hüquqlarının müdafiəsi və
sosial problemlərinin həllində yaxından iştirak edir. Müxtəlif sahələrin həmkarlar
təşkilatları birləşərək Respublikamızda Azərbaycan Həmkarlar İttifaqları
Konfederasiyasını yaratmışdır.
1. İctimai həyatda partiyanın rolunu izah edin.
2. Beynəlxaq təşkilatların funksiyasını şərh edib təqdimat hazırlayın.
3. Həmkarlar təşkilatını QHT-dən fərqləndirərək fikirlərinizi yazın.
4. Qadın komitələrinin cəmiyyətin həyatına nə kimi təsiri ola bilər? 
Fikirlərinizi əsaslandırın.
5. Ölkəmizdə uşaqlara və gənclərə qayğı öz əksini necə tapır? 
Fikirlərinizi əsaslandırın.
6. Azərbaycan Qızıl Aypara Cəmiyyəti haqqında məlumat toplayaraq təqdimat
hazırlayın.
8. CƏMİYYƏT VƏ ONUN HÜQUQİ TƏMİNATI
Fərid hər gün səhər məktəbə gedərkən piyada yolunu keçməli olur. Bir gün o,
işıqforun qırmızı işığı yanan zaman piyada yolunu keçmək istəyəndə bir maşının
sürətlə üstünə gəldiyini gördü. Yaxşı ki, o cəld geri atıla bildi. Sürətlə gələn maşın
digər maşına dəyib qəza törətdi. Dərhal təcili yardımla yanaşı, polis də hadisə
yerində göründü. Qəza itkisiz keçdi. Hadisənin hüquqi yolla tənzimlənməsi üçün
polis protokol yazdı.
Yəqin, siz də belə hadisələrlə rastlaşmısınız. İnsanların hüquqlarını,
eləcədə, sabitliyi qoruyan, qanun keşiyində duran qurumların bu işə
müdaxiləsini görmüsünüz. Bildiyiniz bu cür hər hansı bir faktı
dəftərinizdə qeyd edin.
Hər birimiz cəmiyyətin bir parçasıyıq. Cəmiyyətin formalaşdığı dövrdən müəyyən
qaydalar və qanunlar mövcud olmuşdur. Hələ ibtidai icma quruluşu dövründən
idarəçilik üçün qəbilə və tayfaların başçıları seçilir, ağsaqqallar şuraları yaradılırdı.
Zaman keçdikcə dövlətlər yarandı. Dövlətlərin yaranması ilə müəyyən qaydalar və
qanunlar qüvvəyə minməyə başladı.
Hazırda dövlətimizdə və dünya dövlətlərində cəmiyyətin həyatını qorumaq üçün
müəyyən hüquqi sənədlər tərtib olunub. Hətta dünya ölkələrinin bir araya gələrək
beynəlxalq aləmdə qayda-qanunları nizama salmaq üçün tərtib etdikləri hüquqi
sənədlər də vardır.
Xatırlayın: İlk yazılı qanunları tərtib edən hökmdar kim olmuşdur?
Qanun alidir və cəmiyyət həyatını hüquqi tərəfdən nizama salır. Qeyd edək ki,
ölkəmizdə bunun hüquqi tərəfdən təsdiqi öz əksini Konstitusiyamızın II fəsil 7-ci
maddəsində tapır:
1. Azərbaycan dövləti demokratik, hüquqi, dünyəvi, unitar respublikadır.
2. Azərbaycan Respublikasında dövlət hakimiyyəti daxili məsələlərdə yalnız hüquqla,
xarici məsələlərdə isə yalnız Azərbaycan Respublikasının tərəfdar çıxdığı
beynəlxalq müqavilələrdən irəli gələn müddəalarla məhdudlaşır.
3. Azərbaycan Respublikasında dövlət hakimiyyəti hakimiyyətlərin bölünməsi prinsipi
əsasında təşkil edilir.
4. Bu Konstitusiyanın müddəalarına əsasən qanunvericilik, icra və məhkəmə
hakimiyyətləri qarşılıqlı fəaliyyət göstərir və öz səlahiyyətləri çərçivəsində
müstəqildirlər.
Azərbaycan xalqının Ümummilli lideri Heydər Əliyevin
1998-ci ilin fevralında imzaladığı “İnsan və vətəndaş
hüquqlarının və azadlıqlarının təmin edilməsi
haqqında” fərman cəmiyyət həyatının bir daha hüquqi
qaydada qorunmasının təminatıdır.
Cəmiyyətin həyatını tənzimləyən hüquqi sənədlər
aşağıdakılardır:
Azərbaycan Respublikasının Vergi
Məcəlləsi;
Azərbaycan Respublikasının Mülki
Məcəlləsi;
Azərbaycan Respublikasının Əmək
Məcəlləsi;
Sosial xidmət haqqında Azərbaycan
Respublikasının qanunu;
Vətəndaşların müraciətlərinə baxılması
qaydası haqqında Azərbaycan
Respublikasının Qanunu
Uşaq hüquqları haqqında Azərbaycan
Respublikasının qanunu
və başqaları.
BMT-nin iclas zalı
Cəmiyyətin hüquqi təminatı üçün beynəlxalq təşkilatlar bəyannamələr və
konvensiyalar qəbul edir. BMT-nin qəbul etdiyi “Ümumdünya insan hüquqları
bəyannaməsi” sənədi də bunun təsdiqidir. Burada göstərilir:
fikir azadlığı və onları ifadə etmək, düşünmək, din və vicdan azadlığı;
ümumi və bərabər səsvermə hüququ;
siyasi həyatda iştirak etmək;
vətəndaşların haqları, maraqları və şəxsi təhlükəsizliyinin hüquqi
təminatını əks etdirən qanunun aliliyi və s.
Gördüyünüz kimi, cəmiyyətin həyatı hüquqi sənədlərlə də qorunur. Ancaq cəmiyyətdə
insanlar öz azadlıqlarından istifadə edərkən başqalarının hüququnu pozmamalıdırlar.
1. Hüquqi dövlətin əsas əlamətlərini müəyyənləşdirin. Azərbaycan
Respublikasının hüquqi dövlət olmasına dair faktları qeyd edin.
2. Cəmiyyətin həyatının qorunması üçün hüquqi sənədlərə ehtiyac varmı? 
Fikirlərinizi əsaslandırın.
3. BMT-nin qəbul etdiyi “Ümumdünya insan hüquqları bəyannaməsi” 
sənədini şərh edin.
9. HÜQUQ SAHƏLƏRİ
Emilin atası torpaq sahəsi almışdı. O bu sahədə bağçılıqla məşğul olmaq istəyirdi.
Bir gün Emil uşaqlarla bu ərazidə oynayanda gördü ki, başqa biri burada nə isə
tikir. Bu barədə cəld atasına xəbər verdi. Emilin atası məsələni aydınlaşdırmaq
istədi. Lakin gördü ki, heç bir sözlə həmin şəxsin onun torpaq sahəsində bina
tikməsinə mane ola bilmir. Ona görə də bu işi hüquqi yolla həll etməyi qərara aldı.
Sizcə, Emilin atası bu işi nizama salmaq üçün hara müraciət etməli oldu?
Müzakirə edin və fikirlərinizi dəftərinizə qeyd edin.
Biz ölkəmizdə azad və müəyyən hüquqlara malik olan şəxslərik. Hərdən bəzi
hüquqların pozulması haqqında məlumatlar da alırıq. Bunları nizama salmaq üçün
müraciət etdiyimiz bir ünvan olmalıdır. Həyatımızı tənzimləyən müəyyən qaydalar və
bu qaydaları nizama salan sənədlər də mövcuddur. Bu sənədlərin icrası necə yerinə
yetirilir? Bu zaman bizim köməyimizə nə çata bilər?
Cəmiyyətin həyatını tənzimləmək üçün hüququn müxtəlif sahələri fəaliyyət göstərir.
Hüquq – ictimai münasibətləri tənzimləyən və dövlətin müəyyənləşdirdiyi davranış
qaydalarıdır. Qüvvədə olan qanunlar hər kəsin hüququnu müdafiə edir və hamı onların
qarşısında bərabərdir. İnsan hüquqlarını və qanunun aliliyini hər şeydən üstün tutan
dövlətimiz demokratik quruluş və hüquq sistemi yaratmışdır.
Hüquq sistemi özündə üç əsas elementi birləşdirir:
 
Hüquq sahəsi – müxtəlif sahələr üzrə münasibətləri qaydaya salan hüquq normalarını
özündə cəmləşdirir. Hüququn sahələri aşağıdakılardır:
Konstitusiya hüququ;
Mülki hüquq;
Əmək hüququ;
Ailə hüququ;
Vergi hüququ və s.
hüquq sahəsi hüquq institutu hüquq norması
Hüquq sisteminin digər bir elementi olan Hüquq institutu eyni növ münasibətləri
tənzimləyən hüquq normalarını özündə birləşdirir. Hüquq institutu hüquq sahəsinin bir
hissəsidir. Hər bir hüquq sahəsi özündə bir neçə hüquq institutunu birləşdirir.
Konstitusiya
hüququ
Azərbaycan Respublikasının Konstitusiyasına əsaslanır.
Konstitusiyamızın birinci fəslinin birinci maddəsində qeyd
edilir ki, Azərbaycan Respublikasında dövlət hakimiyyətinin
yeganə mənbəyi Azərbaycan xalqıdır.
Mülki hüquq Fiziki və hüquqi şəxslərin hüquqi vəziyyətini, onların əmlak
və qeyri-əmlak hüquqlarının həyata keçirilməsi qaydasını
müəyyənləşdirən və tənzimləyən hüquq sahəsidir.
Əmək hüququ İşçi ilə işəgötürən arasındakı əmək münasibətlərinin
nizama salınmasında mühüm rol oynayır. Əmək
məcəlləsinə görə on beş yaşına çatmış hər bir şəxs
valideynlərindən birinin yazılı icazəsi ilə işçi kimi əmək
müqaviləsi bağlaya bilər.
Ailə hüququ Ailə münasibətlərini, yəni nikah faktından meydana gələn
və ailəyə mənsub olan münasibətləri tənzimləyir.
Vergi hüququ Vergi verənlərin hüquqlarını və vəzifələrini müəyyən edir.
Dövlətin əsas gəlir mənbəyi olan vergini nizama salmaq
məqsədi daşıyır.

Hüquq norması – dövlət tərəfindən tanınan, icrası məcburi olan hüquq və vəzifələr
müəyyən edən qaydalardır.
Cəmiyyətdə hər kəs öz hüquqlarından istifadə etmək üçün müəyyən normaları,
qaydaları bilməlidir. Onların həyata keçirilməsində, nizamlanmasında isə hüquq
sahələri və hüquq institutları mühüm rol oynayır.
1. Konstitusiya hüququnu digər hüquq sahələrindən nə fərqləndirir? Fikrinizi
əsaslandırın.
2. Vergilər haqqında kiçik təqdimat hazırlayın.
3. Hüquq sisteminin elementlərini hüququn sahələrindən fərqləndirin.
4. Vergilər sistemi haqqında esse yazın.
10. KONSTİTUSİYADA TƏHSİL HÜQUQU
Nihad ingilis dilini çox yaxşı bilir. Onun arzusu təhsilini Amerika Birləşmiş
Ştatlarında davam etdirməkdir. Ailəsinin maddi durumu onun ABŞ-a getməsinə
imkan vermir.
Bir gün bacısı Ülkər internetdə belə bir xəbər oxuyur: Dövlətimiz xaricdə təhsil
almaq istəyən istedadlı gənclərə şərait yaradaraq onların bütün xərclərini təmin
edir.
Ülkər oxuduğu məlumatı qardaşı Nihada çatdırır. Beləliklə, Nihadın arzusunun
reallaşması üçün imkanlar açılır.
Hər kəsin doğulduğu andan etibarən pozulmaz hüquqları və azadlıqları
vardır. Siz bu hüquqlarınızdan hansını bilirsiniz? Məktəbli kimi sizin hansı
hüquqlarınız var? Dövlətimiz sizin üçün hansı imkanları yaradıb? Gəlin
təhsil almaq hüququnuzun necə olduğunu müəyyən edək.
Azərbaycan Respublikasının Konstitusiyasının 42-ci maddəsində göstərilir:
1. Hər bir vətəndaşın təhsil almaq hüququ vardır.
2. Dövlət pulsuz icbari ümumi orta təhsil almaq hüququnu təmin edir
3. Təhsil sisteminə dövlət tərəfindən nəzarət edilir.
Ölkəmizdə hər kəsin təhsil almaq hüququ vardır. Təhsil cəmiyyətin və dövlətin
inkişafında mühüm rol oynayan əsas sahələrdən biridir. Təhsil insanların yüksək
mədəni səviyyəyə yiyələnməsi və şəxsiyyət kimi formalaşmasında mühüm amildir.
Təhsilin məqsədi yalnız müəyyən biliklərə yiyələnən insanların yetişdirilməsi deyil,
layiqli vətəndaş, vətənpərvər insan formalaşdırmaqdır. Təhsil vasitəsilə insan həyata
hazırlaşır və aldığı təhsil onun sonrakı həyatına təsir edir. Dövlətimiz vətəndaşların
ümumi icbari orta təhsil alması hüququnu təmin edir.
Ümumi orta təhsil pulsuzdur, milli və dini mənsubiyyətindən, dilindən, cinsindən,
səhhətindən, siyasi əqidəsindən asılı olmayaraq hər bir vətəndaş bu hüquqa malikdir.
Ümumi təhsil pilləsi özü də ibtidai, ümumi orta və tam orta təhsil səviyyələrinə
bölünür.
İbtidai təhsilin əsas məqsədi uşaqları oxumaq, yazmaq və hesablama bacarığına
yiyələndirməkdir. Bununla yanaşı, şagirdlərdə insan, cəmiyyət və təbiət haqqında ilkin
həyati biliklər, məntiqi təfəkkür elementləri, bədii zövq və s. bu mərhələdə
formalaşdırılmalıdır.
Azərbaycan Respublikası Konstitusiyasının 42-ci maddəsinə əsasən, hər bir
vətəndaşın təhsil almaq hüququ vardır. “Ümumdünya insan hüquqlarının
bəyannaməsi” nin 26-cı maddəsində də hər bir insanın təhsil hüququ olması qeyd
edilir. Eyni zamanda “Uşaq hüquqları haqqında” Qanunun 22-ci maddəsində hər bir
uşağın təhsil almaq hüququ öz əksini tapmışdır. Uşaqların icbari ümumi orta
təhsildən yayındırılması qadağandır.
Ümumi orta təhsilin məqsədi şagirdlərdə ünsiyyət bacarığını, idrakı fəallığı və məntiqi
təfəkkürü formalaşdırmaqdır. Bununla yanaşı, şagirdlərin öz gələcək fəaliyyət
istiqamətini müəyyənləşdirmək bacarığını təmin etməkdir.
Siz ibtidai təhsil səviyyəsini bitirdikdə hansı bilik və bacarıqlara yiyələndiniz?
Cədvəl tərtib edib doldurun.
Tam orta təhsil səviyyəsində əsas məqsəd şagirdlərdə istedad və qabiliyyəti
reallaşdırmaq, onları müstəqil həyata hazırlamaqdır. Bu səviyyədə də onlarda milli və
ümumbəşəri dəyərlərə, insan hüquq və azadlıqlarına hörmətlə yanaşmaq hissi təmin
olunur. Bütün bunlarla yanaşı, vətəndaşların rahat təhsil almasını təmin edən qanunlar
da vardır. “Təhsil haqqında” Qanun buna misaldır. Dərsliklərin pulsuz paylanması, yeni
təhsil ocaqlarının açılması, məktəblərin təmiri, məktəb kitabxanalarının
zənginləşdirilməsi, elektron vəsaitlərin hazırlanması və s. sizin təhsil hüququnuzun
həyata keçirilməsinə nümunədir.
1. Hər bir şəxsin təhsilalma hüququ var. Təhsilalma hüququnuzun olmasını
əsaslandırın.
2. Azərbaycan Respublikasının Konstitusiyasında təhsil hüququ necə əks olunub?
Müzakirə apararaq fikirlərinizi bildirin.
3. Təhsil hüquqlarınızı təsdiq edən sənədlər barədə məlumatı oxuyub müzakirə
edin.
4. Mövzu ilə bağlı esse yazın.
MƏNƏVİ HƏYAT
1. MƏNƏVİ BORC
2. DİN VƏ MƏDƏNİYYƏT
3. DOĞRU VƏ YANLIŞ DÜŞÜNCƏ
4. DAVRANIŞLARIMIZIN MƏNƏVİ “MÜHƏRRİK”LƏRİ
5. DİLİN BƏLALARI: QEYBƏT VƏ İFTİRA
1.MƏNƏVİ BORC
Mətni oxuyub təhlil edin.
Ayxan neçə gün idi ki, dostu Anarın ad gününə hazırlaşırdı. Bu qonaqlıq onun üçün
çox önəmli idi. Çoxdan görmədiyi dostlarını bu məclisdə görəcəkdi. O, təzə
ayaqqabı və köynəyinə tez-tez baxır, ad gününü səbirsizliklə gözləyirdi. Nəhayət,
həmin gün çatdı. O geyindi, güzgüdə özünə baxaraq evdən çıxdı. Hətta qənaət edib
saxladığı pulu da yanında götürməyi unutmadı. Düşündü ki, birdən lazım olar.
Amma hadisələr heç də onun istədiyi kimi olmadı. Çayın üzərindəki körpüyə
yaxınlaşanda bir qadının fəryadını eşitdi. Ana çayda boğulan balaca qızını xilas
etmək istəyirdi.
Ayxan heç nə düşünmədən çaya atıldı. Qızı çaydan çıxardı. Həyəcandan söz tapa
bilməyən ana Ayxana necə təşəkkür edəcəyini bilmirdi. Ayxan geri dönüb iti
addımlarla onlardan uzaqlaşdı. O, islanmış geyimini dəyişməli, ad gününə çatmalı
idi. Əlini cibinə saldı. Pullar yox idi. Yəqin ki, çayda düşmüşdü. Evə çatıb paltarını
dəyişdi. O bu dəfə evdən köhnə geyimdə çıxdı. Buna baxmayaraq, Ayxan
əvvəlkindən daha xoşbəxt görünürdü.
Ayxanın hərəkətini necə qiymətləndirirsiniz? Onun özünü xoşbəxt hiss
etməsinin səbəbi nə idi? Qızı boğulmaqdan xilas etməyə onu nə vadar
etdi? Fikirlərinizi bildirin.
Mənəvi borc və vicdan insanın daxili hissidir. İnsanın cəmiyyət, kollektiv və özü
qarşısında mənəvi borcu vardır. Mənəvi dəyərlərə sahib olmaq çox vacibdir. Bu
baxımdan əxlaqın rolu əvəzedilməzdir. Əxlaq insanlar arasındakı münasibətləri
tənzimləyir. Mənəvi borc müəyyən şərtlərə tabe olmur, ona hər zaman əməl
edilməlidir. Onu təkcə yaxınlarına qarşı deyil, bütün insanlarla münasibətdə əsas
tutmaq lazımdır. Mənəvi borc yerindən, şəraitdən, zamandan, milliyyətdən,
şəxsiyyətdən asılı olmayıb universal xarakter daşıyır.
Mənəvi borc və vicdan anlayışlarına yanaşma müxtəlifdir. Çünki cəmiyyətdə insanlar
fərqlidirlər. İnsan öz borcunu yerinə yetirdikdə və ya vicdanla
hərəkət etdikdə məmnun olur. Bu borc hissi qəbul edilmiş mənəvi dəyərlərə uyğun
gəlməlidir. O, daim xeyirxahlığa doğru yönəlməlidir. Borcun könüllü surətdə yerinə
yetirilməsi həmin şəxsin yüksək mənəvi şüurundan xəbər verir.
Hacı Zeynalabdin Tağıyev öz mənəvi keyfiyyətlərinə görə tariximizin yaddaşında iz
qoyub. Onun xeyirxahlığı məcburi olmamışdır. O, yüzlərlə gəncin təhsil almasına
kömək etmiş, kasıb və kimsəsizlərə yardım göstərmişdir. Hətta 1901-ci ildə
Azərbaycan qadınının təhsil almasında böyük rol oynamış müsəlman Şərqində ilk
dünyəvi qızlar məktəbini açdırmışdır.
Vətənpərvərlik borcunu necə başa düşürsünüz? Nümunələrlə fikrinizi əsaslandırın.
Yuxarıda deyildiyi kimi, insan yalnız cəmiyyət qarşısında deyil, özü və yaxınları
qarşısında da müəyyən borca malikdir. Məsələn, “ailə borcu”, “yoldaşlıq borcu” və s.
Cəmiyyətdə tez-tez maddi və mənəvi borc sözlərini eşidirsiniz.
1. Elşən banka pul borcludur.
2. Elşən anasına kömək etməyə borcludur.
Maddi borc anlayışını yoldaşlarınızla müzakirə edin.
Mənəvi borca insanların üzərinə düşən öhdəlikləri (məsələn, vətən, xalq, kollektiv,
ailə, valideyn qarşısındakı borc), o cümlədən peşə fəaliyyəti (müəllimlik borcu,
həkimlik borcu və s.) ilə bağlı vəzifələri aid etmək olar.
Bizim mənəvi borclarımızdan biri də tarixi abidələrimizin – qoruqların, qalaların və
digər milli sərvətlərimizin qorunub saxlanmasıdır.
Ermənistan hərbi qüvvələrinin torpaqlarımızı işğal etməsi – tarixi mədəniyyət
abidələrimizin dağıdılması ilə nəticələnmişdir. İşğal nəticəsində yüzlərlə tarixi abidə və
muzey məhv edilib, bu proses bu gün də davam etdirilir. Ermənistan tərəfindən tarixi
abidələrmizə qarşı bu münasibət “Silahlı münaqişə baş verdikdə mədəni dəyərlərin
qorunması haqqında” 1954-cü il Haaqa Konvensiyasına, “Ümumdünya mədəni və təbii
irsin mühafizəsi haqqında” YUNESKO-nun 1972-ci il konvensiyasına, “Arxeoloji irsin
mühafizəsi haqqında” 1992-ci il Avropa Konvensiyasına ziddir.
Keçmişimizi unutmayıb 20 Yanvar, Xocalı faciəsi, eləcə də Qarabağ uğrunda gedən
döyüşlərdə canlarından keçən şəhidlərimizi və onların qəhrəmanlıqlarını gələcək
nəsillərə çatdırmaq bizim mənəvi borcumuzdur.
Mənəvi borclarımızdan biri də dinlə bağlıdır. Müxtəlif dinlərə sitayiş edən insanlar öz
dini inanclarına uyğun mərasim keçirir və ayinlərə əməl edirlər. Bütün dinlər insanlara
bir-birini sevməyi, bir-birinə zərər verməməyi, zərərli vərdişlərdən uzaq durmağı
buyurur.
1. Ailə qarşısında olan mənəvi borcunuz hansılardır? Müəyyənləşdirib müzakirə
edin.
2. Vətən borcunun müqəddəs bir hiss olduğunu dəyərləndirib fikirlərinizi qeyd
edin.
3. Təbiət qarşısında mənəvi borcumuz varmı? Münasibətinizi bildirin.
4. “Mənim mənəvi borcum” adlı esse yazın.
Mərdəkan qalası Qala Dövlət tarix-etnoqrafiya qoruğu
2.DİN VƏ MƏDƏNİYYƏT
Bakıya qonaq gələn Daniyel vaxtının çox hissəsini şəhərin müxtəlif yerlərini
gəzməyə sərf edirdi. O, şəhərin küçələrini gəzdikcə diqqətlə tikililərə baxır, onların
üslubunu müəyyən etməyə çalışırdı. Axı Daniyel memar olmaq istəyirdi.
İçərişəhərdəki Şirvanşahlar sarayı, Qoşa qala qapıları, Azərbaycan Milli Elmlər
Akademiyasının Rəyasət Heyətinin yerləşdiyi bina, Əlyazmalar İnstitutunun binası,
Tarix Muzeyi, “Səadət” sarayı və s. binalar ona sirli və möcüzəli bir məkanı
xatırladır. O, müxtəlif mədəniyyət üslubunda tikilən bu tarixi əhəmiyyətli abidələrə
baxdıqca düşünürdü: “Bu tikililər niyə belə fərqlidir?”
Daniyelin düşüncələrinə münasibət bildirin. Tikililərin nə üçün
fərqləndiyini izah etməyə çalışın.
Sizin ötən illərdən dinlər və onların mədəniyyətlərdə öz əksini tapan mərasimləri
barədə məlumatınız var. Bilirsiniz ki, dinləri müxtəlif cəhətləri ilə yanaşı, ortaq cəhətlər
də birləşdirir. Dini dəyərlər əxlaqımızda və mədəniyyətimizdə öz izini qoyur. Bütün
dinlərin ortaq cəhəti insanları əxlaqlı və dürüst olmağa səsləməkdir. Bu cəhətlər
mədəniyyətlərin formalaşmasında və mədəniyyətlərarası münasibətlərin yaranmasında
mühüm rol oynamışdır.
Hansı səmavi dinləri tanıyırsınız? Bildiklərinizi yada salın.
Din mədəniyyətlərə təsir edərək memarlıq üslubundan tutmuş, bədii ədəbi
nümunələrədək hər sahədə özünü göstərir. Dünyanın bütün ölkələrində, insanları
əxlaqa dəvət edən kitablar, müxtəlif əsərlər, filmlər, internet materialları vardır.
Bunların bir qismi dini dəyərlərə əsaslanır.
Azərbaycan memarlığının incilərindən biri Möminə
xatun türbəsidir. Memar Əcəmi Naxçıvani
tərərəfindən inşa edilən bu memarlıq abidəsinin
üzərində “Qurani-Kərim” dən ayələr yazılmışdır.
Qədim islam dövlətləri ilə yanaşı, hətta Avropa
dövlətlərində də islam mədəniyyətinin nümunələri
vardır. Məsələn, İspaniyanın Qranada şəhərində
yerləşən Əlhambra sarayı islam mədəniyyətinin ən
məşhur tikililərindən biridir.
Azərbaycanda islam mədəniyyətini özündə əks
etdirən daha hansı abidələri tanıyırsınız?
Tanıdığınız abidələr haqqında məlumat verin.
Orta əsrlərdə Avropada rəssamlıq inkişaf edərkən
özündə xristian dininin elementlərini əks etdirirdi. Orta
əsrlərin dahi rəssamları Məryam ana, çarmıxa
çəkilmiş İsa peyğəmbər və başqalarını təsvir
edərkən dini köklərə əsaslanan məqamları nəzərə
alırdılar.
Dünyanın hər yerində həm islam, həm xristian, həm
də digər dinlərin xüsusiyyətlərini özündə əks etdirən
mədəniyyət nümunələri vardır.
Görkəmli rus kulturoloqu N.A.Berdyayev yazır ki,
mədəniyyətin kökü dini inamdan, ayindən gəlirsə,
sivilizasiyada dünyəvi, bəşəri güc daha mühüm
amildir.
Söylənilən fikrə münasibətinizi bildirin.
Möminə xatun türbəsi
Əlhambra sarayı
Jovanni Bellini “Məryam
ana”
Mendi mərasimində bəzənmiş əllər
Hindistanda keçirilən Mendi mərasimi Hind mədəniyyətinin tərkib hissəsidir. Yəqin
ki, siz hind filmlərinə baxmısınız. Onların özünəməxsus adət-ənənələrini də
görmüsünüz. Ən çox musiqi və rəqslərlə əhatə olunan bu filmlərin özünəməxusus dini
kökləri vardır.
Təkcə Hindistan deyil, digər ölkələrlə də maraqlansanız, görərsiniz ki, onların adət-
ənənələri və mədəniyyətləri, əslində, sitayiş etdikləri dinlərdən təsirlənərək inkişaf
etmişdir.
Bütün dinlər insanları əxlaqlı olmağa dəvət edir. Əxlaqi dəyərlərə “Qurani- Kərim”də
də çox yer verilmişdir. Burada insanlar gözəl əxlaqa, yüksək ədəbə dəvət edilir.
Müqəddəs kitabda buyurulur ki, yaxşı əməl sahibi olan hər kəsə xoş həyat nəsib
ediləcək və etdikləri yaxşı əməllərə görə mükafat veriləcəkdir.
1. İslam dininin Azərbaycan mədəniyyətinə təsirini izah edin.
2. Dini-əxlaqi dəyərlərin mədəniyyətə təsiri barədə esse yazın.
3. İstədiyiniz hər hansı bir ölkənin mədəniyyətinə dinin təsiri barədə məlumat
toplayın.
3. DOĞRU VƏ YANLIŞ DÜŞÜNCƏ
Hər kəsin davranışı onun düşüncəsindən asılıdır.
Eyni bir hadisə haqqında iki insan fərqli düşünə bilir. Qəlbimiz aynaya bənzəyir, əgər o,
təmizdirsə, ətrafımızı da özündə təmiz, aydın əks etdirir və gözəl düşünürük. Yox, əgər
qəlb aynamız ləkəlidirsə, o zaman biz də gördüklərimiz haqqında yaxşı düşünmürük.
Hər kəs qəlbinin təmizliyinin qayğısına qalmalıdır ki, gözəl düşünsün.
Yuxarıdakı fikirləri yoldaşlarınızla müzakirə edin.
Gözəl görən də həyatdan həzz alar. Gözəl düşünən gözəl görər.
Görürsünüzmü, sevgi, hörmət hissi hər kəsdə var, ancaq hamı bu hisləri düzgün idarə
etməyi bacarmır. Buna görə də biz, ilk növbədə, öz düşüncəmizdən başlamalı, həmişə
müsbət düşünməliyik.
İnsanlar bir kəs, bir əşya və ya bir hadisə haqqında həm müsbət, həm də mənfi
düşünə bilirlər. Mənəvi qaynaqlarımız da insanların həmişə, hər zaman gözəl
düşünməsini tövsiyə edir.
Səhər məktəbə gələndə sinfin pəncərəsinin sındığını görürük. Sinif yoldaşlarımızdan
biri dünən sonuncu olaraq sinifdən Akifin çıxdığını deyir və şüşənin onun tərəfindən
sındırılması ehtimalını irəli sürür.
Akif şüşənin sınmasından xəbəri olmadığını deyir. Yoldaşlarından bir qismi Akifə
inanır, bir qismi isə qəlbindəki şübhəni qova bilmir, ürəklərində bir şübhə qalır.
Şübhə qanad açıb sinfi dolaşır. Biri Akifin qorxub etiraf etmədiyindən, digəri
xidmətçi qadından, başqası keşikçidən, bir başqası da dünən həyətdə futbol
oynayan qonşu sinfin oğlanlarından şübhələnir. Beləliklə, adi əhvalat barədə bir
ehtiyatsız söz neçə-neçə qəlbi yaralayır.
“Mən inanıram ki, bu onun əməlidir” kimi qəti ifadə insana hörmət yox, alçalma,
peşmançılıq gətirər.
Siz də bilmədiyiniz, gözünüzlə görmədiyiniz bir hadisə haqqında qəti qərar verməyin.
Heç nəyə şübhə ilə yanaşmayın.
İnsan özünün mənfi cəhətləri ilə həmişə mübarizə aparmalıdır. Əgər insan özünün
səhv hərəkətlərini, xarakterindəki mənfi cəhətləri başa düşmürsə, onları təhlil
etmirsə, o, özünü tərbiyə edə bilməz, gələcək inkişafını təmin etməz.
1. “Gözəl düşünən gözəl görər” fikrini epiqraf seçib esse yazın.
2. “Doğru düşüncə” anlayışını yazılı olaraq izah edin.
3. Ehtiyatsız sözün qəlbi necə yaralamasını həyatdan, oxuduqlarınızdan,
eşitdiklərinizdən nümunələr göstərərək dəftərinizə yazın.
4. 
Verilmiş şəkillə bağlı müzakirə apararaq fikirlərinizi bildirin.
4. DAVRANIŞLARIMIZIN MƏNƏVİ
“MÜHƏRRİK”LƏRİ
İnsanın bəzi hiss və duyğuları içərisində fikir və düşüncə mühüm yer tutur. Belə ki,
insanın düşüncəsinin onun davranışlarına təsir etdiyini bilirik. Bəs insanın
davranışlarına təsir edən başqa hansı amillər vardır?
İnsan bioloji, psixoloji, sosial və mənəvi varlıqdır. O, bioloji varlıq kimi mürəkkəb
olduğu qədər, mənəvi varlıq olaraq da mürəkkəbdir.
Mənəvi varlıq olaraq bizim ağlımız, sevgi, məhəbbət, qəzəb, qısqanclıq və s. kimi bir
çox hiss və duyğularımız vardır. Bu hiss və duyğularımızın bir qismi bizim
davranışlarımıza təsir edir.
Saydıqlarımız içərisində ağlın, qəzəbin və istəyin özünəməxsus yeri vardır. Gəlin növbə
ilə onlara nəzər salaq.
İnsan ən çox ağlına güvənir, etibar edir və onun varlığı ilə fəxr edir. “Ağıl” nədir?
Niyə insan ona bu qədər etibar edir? Heç kəs ondan narazılığını bildirmir?
Ağıl hər kəsdə var, amma hər kəs onu eyni cür “qidalandırmır”.
Hər şey ağılla idarə edilə bilər. Əgər insanlar öz hiss və duyğularına ağılla nəzarət edə
bilsələr, bəşəriyyət bir çox bəlalardan xilas olar. Lakin hamı ağılla hərəkət edirmi?
Alim, müəllim, həkim, memar və s. peşə sahibləri insanlara xidmət edir. Bununla
yanaşı, oğru, cani, qatil ağıldan düzgün istifadə etməyib bəşəriyyətə zərər verir, onu
təhlükəyə atır.
Məsələn, insan əlindəki kibritlə tonqal qalayıb qızınar, yemək bişirə bilər, ətrafa od
vurub yanğın da törədə bilər.
İnsan istəksiz yaşaya bilməz. O, yemək, içmək kimi həyati istəklərdən məhrum olarsa,
məhv olar. Amma istəklərin də həddi vardır. İnsan hər istədiyindən arzuladığı qədər
yox, ona lazım olan miqdarda istifadə etməyi bacarmalıdır. Buna da iradə deyirlər.
İnsan öz iradəsi ilə ya xeyir, ya da şər yolunu seçə bilər.
Qəzəb – xoşa gəlməyən bir hadisə qarşısında intiqam arzusu ilə yaşamaq, hirs,
ədavət, hiddət, düşmənçilik və hücum etməyə meyil hissidir.

Hər bir hiss kimi, insanda qəzəb də var. Lakin bütün hallarda qəzəb hissini idarə
etməyi bacaran insan şücaətli olur. İnsanın hüquqlarını, şərəfini, ləyaqətini qorumaq
üçün isə şücaət sahibi olmaq gərəkdir.
Ağıllı tərbiyə, hünər, nəzakət, 
Ağıla nur verər, ürəyə qüvvət . 
Nizami Gəncəvi
Ağılı xoş məramla uzlaşdırmaq – bütün nailiyyətlərin rəhnidir. Yüksək şüur və zəif
iradə – əcaib bir şeydir. Kamilliyi olmayan ağıl – ikiqat ağılsızlıqdır.
Baltasar Qrasia
Ağıllı insan ağılın və çalışqanlığın hesabına daha yüksək qabiliyyət, bacarıq qazana
bilər, ağılsız isə olan qabiliyyətlərindən səmərəli istifadə etməyi bacarmaz.
Atalar sözü
1. Ağlın mənəvi “mühərriklərdən” ən önəmlisi olduğunu necə əsaslandırardınız? 
Fikrinizi yazın.
2. “İstəklərimizin sərhədi olmalıdırmı?” mövzusunda esse yazın.
3. Qəzəbin mənfi təsirlərini həyatdan nümunələr göstərməklə fikirlərinizi bildirin.
4. Məktəbdə davranışlarınıza necə nəzarət edirsiniz? Bu barədə fikirlərinizi
yoldaşlarınızla müzakirə edin.
5. DİLİN BƏLALARI: QEYBƏT VƏ İFTİRA
İnsanlar yalanın nə qədər böyük bir günah olduğunu bilir və özünü yalandan
qorumağa çalışaraq nə yalan danışır, nə də yalana qulaq asır. Amma dilin bəlaları
təkcə yalan danışmaqdan ibarət deyildir. Dilin başqa bəlaları da vardır. Sizcə,
bunlar hansılardır?
Qeybət və iftira təhlükəli bəlalardandır.
Qeybət – bir insanın özü olmadığı yerdə onun arxasınca danışmağa, onun eşidəcəyi
təqdirdə narahat olacağı, xətrinə dəyəcəyi söz-söhbətə deyilir.
İnsanlara böhtan atmaq, onlar haqqında iftira söyləmək, qeybət etmək günah sayılır.
Çünki belə söz-söhbət insanlar arasındakı sevgi, məhəbbət, dostluq hislərini zəiflədir,
onları küskünlük, hətta düşmənçilik hisləri ilə əvəz edir. Bundan əlavə, nəinki sözlə,
hətta davranışlarla, mimikalarla belə başqasının nöqsan və çatışmazlıqlarını göstərmək
mənəviyyata görə düzgün deyil.
Qeybət başqalarını gözdən salmaq və alçaltmaqla özünü yüksək göstərməyə,
başqalarında isə nöqsan axtarmağa alışdırar.
  Başqalarını pisləmək üçün edilən qeybətdən alınan zövq başqalarınıalçaltdığımız ölçüdə özümüzü ucaltdığımızı sanmaqdır. Rene Dekart
Başqalarının sözlərini sənə çatdıran şəxs, bil ki, sənin də sözlərini onlara
çatdırır.
Həsən əl-Bəsri
Qeybətə qulaq asan şəxs qeybət edən şəxs qədər günahkardır.Ceyms Rendal
Qeybətin fərdi zərərindən başqa, ictimai zərəri də vardır. Belə ki qeybət insanlar
arasındakı səmimi münasibəti məhv edərək dedi-qodu, inciklik, küsüşmə kimi
arzuedilməz nəticələrə gətirib çıxarır. Qeybət olan ailələrdə, dost-tanış, qohum-qardaş
arasında, cəmiyyətdə asayiş, sevgi, birlik olmaz. Hamı bir-birindən şübhələnər, heç kəs
başqasına güvənib səmimi söz danışmaz. Hal-əhval tutduğunuz adamlar sizdən
ayrılanda içinizdə şübhə, tərəddüd hakim olar. “Görəsən, mən gedəndən sonra
arxamca nə danışdılar? Necə qeybət etdilər?” kimi düşüncələr sizin rahatlığınızı
əlinizdən alar. Gərəksiz yerə başqalarına qarşı mənfi hislər oyadar.
İnsanlar haqqında deyilən yalan iftira hesab edilir. İftira da ruhun bir başqa
“xəstəliyidir”. İftira hər hansı bir şəxsə atılan böhtan və şərdir.
Pas dəmiri çürüdüb məhv etdiyi kimi, qeybət də insanların əxlaqını çürüdər.
1. Qeybət etmənin mənfi xüsusiyyət olduğunu əsaslandırın.
2. İftira və böhtanın mənfi xüsusiyyət olduğunu əsaslandırın.
3. Din qeybət və iftiranı pisləyir. Mətni oxuyun və müzakirə edin.
Bir gün Peyğəmbərimiz evdə oturub qonağı ilə söhbət edirmiş. Qonaq qalxıb evdən
çıxdıqda Peyğəmbərimizin xanımı:
– Bah, bunun boyu necə balaca imiş! – deyir.
– Bax qeybət etdiniz! – deyə Peyğəmbər onu xəbərdar edir.
– Mən ki olanı dedim?! – deyə xanımı təəccüblənir.
– Olmayanı desəydin, iftira etmiş, böhtan atmış olacaqdın, – deyə Peyğəmbərimiz
cavab verir.
SAĞLAM VƏ TƏHLÜKƏSİZ 
HƏYAT
1. EMOSİYALAR HƏYATI BƏZƏYİR
2. SAĞLAMLIĞIMIZIN QAYĞISINA QALAQ
3. HANSI TƏHLÜKƏLƏRLƏ RASTLAŞA BİLƏRİK?
4. EHTİYATI ƏLDƏN VERMƏYƏK
5. BUNLARI HAMI BACARMALIDIR
1. EMOSİYALAR HƏYATI BƏZƏYİR
Aysel rəfiqəsindən, bacısından inciyərkən maraqlı rəsmlər çəkir. Anasına: “Bu
şəkilləri çəkərkən əhvalım yaxşılaşır, bütün incikliklərimi unuduram”, – deyir.
Sizcə, Aysel sağlamlığın hansı aspektini nümayiş etdirir?
Gündəlik həyatımızda rast gəlinən hər bir amil həyat tərzimizə öz təsirini göstərir.
Qəzetdən, radiodan, televiziyadan, eləcə də digər informasiya mənbələrindən alınan
məlumatlar insanda həm mənfi, həm də müsbət emosiyalar yaradır. Həyatımızı
bunlarsız təsəvvür etmək olmaz. Müsbət emosiyalar sağlamlıq üçün faydalı, mənfi
emosiyalar isə təhlükəlidir.
Mənfi emosiyalar orqanizmin fəaliyyətinə zərərli təsir göstərir. Belə emosiyalar bəd
xəbər, qorxu, uğursuzluq, münaqişə, ümidsizlik və s. hallarda yaranır. Bu zaman qəm-
qüssəyə qərq olur, həyəcanlanır, əsəb gərginliyi keçirir, taqətsizlik hiss edirik ki, bu da
gələcəkdə müxtəlif xəstəliklərə səbəb ola bilər. Mənfi emosiyalardan uzaq olmaq
sağlamlıq üçün olduqca vacibdir. Bu işdə sənə yoldaşlarınla, valideynlərinlə ünsiyyət
kömək edə bilər. Məhz buna görə də insanlarla ünsiyyətdə olarkən münaqişələrə
girməməli, emosiyalar düzgün idarə edilməlidir.
Münaqişələrin həllini asanlaşdıran davranış formalarını yadınıza salın.
Müsbət emosiyalar qələbə, sevinc, şad xəbər, uğur və s. kimi hadisələr nəticəsində
yaranır. Yəqin ki, hər birimiz üçün sakit, rahat və estetik zövqü oxşayan bir mühit
olduqca vacibdir. Mebelin üzərindəki naxışlar, xüsusi zövqlə açılmış süfrə, maraqlı bədii
əsər, konsert, klassik bir musiqi, insanı nağıllar aləminə aparan bir film, həyətdə yağan
qar əhvali-ruhiyyəni yaxşılaşdırır, müsbət emosiyaların yaranmasına səbəb olur.
Bəzən həm mənfi, həm də müsbət emosiyalar stressə* səbəb ola bilir.
Öyrənəcəyin dərslərin üst-üstə yığılması, imtahana hazırlıq, yaxın adamın uzaq
səfərdən qəfil qayıtması, ətrafdakılarla münaqişələr, hər hansı bir işdə gözlənilməz
uğurun qazanılması, yaxın adamların vəfatı, inciklik, qısqanclıq, xəstəlik, həyati
təhlükə və s. kimi hallar stressə səbəb ola bilər.
Alimlərin bir qismi hesab edir ki, stresdən qaçmağa çalışmaq əvəzinə, hisləri
cilovlamağı bacarmaq lazımdır. Bunun üçün stressə qarşı nikbin mövqe tutaraq reallığı
qəbul etmək, özünü ələ almaq olduqca əhəmiyyətlidir.
Gülarə altıncı sinifdə oxuyurdu və çox məsuliyyətli qız idi. Evlərində qonaq
olduğuna görə o, coğrafiya müəlliminin verdiyi tapşırıqları yerinə yetirə bilməmişdi.
Səhər müəllim ondan dərsi soruşdu və hazırlıqsız olduğuna görə danladı. Gülarə
pərt oldu. Müəlliminə tapşırıqları yerinə yetirməməsinin səbəbini izah edə bilmədi
və ağlamağa başladı.
Gülarənin bu haldan çıxa bilməsi üçün ona nə kimi məsləhətlər verə
bilərsiniz?
Stress insan sağlamlığına mənfi təsir göstərir, hətta nevrozların*, ürək-damar
xəstəliklərinin, mədə xorası xəstəliyinin və s. yaranmasına səbəb olur.
Emosiyalar həyatı bəzəyir, məzmunlu edir. Müsbət emosiyalarla yaşayaq, mənfi
emosiyalardan hər vasitə ilə uzaq olaq.
1. Mənfi emosiyalardan necə xilas olmaq olar?
2. Şən musiqiyə qulaq asmaq, İncəsənət muzeyində olmaq, maraqlı bir bədii əsər
oxumağın insanda yaratdığı müsbət emosiyalar hansılardır?
3. Aşağıda göstərilən hansı hallar stressə səbəb ola bilər? Stresdən çıxmağın
yolları haqqında yoldaşlarınıza tövsiyə hazırlayın.
qələbə             yuxusuzluq             şən musiqi             qaranlıq            
           xəstəlik                 imtahan                rəsm əsəri
*Stress – orqanizmdə gözlənilməz və qeyri-adi təsirlərin nəticəsində baş
verən hallar. 
*Nevroz – sinir sisteminin funksional pozğunluğudur.
2. SAĞLAMLIĞIMIZIN QAYĞISINA QALAQ
İlqar öz sağlamlığının qayğısına qalır. Sizcə, o indi sağlamlığın hansı şərtinə əməl
etdiyi barədə bizə məlumat verir? Sağlamlığın hər üç aspektini əhatə etmək üçün
İlqar bura daha hansı şəkilləri əlavə edə bilərdi?
Orqanizmimizin hər bir üzvünün sağlam və yaxud xəstə olması daha çox özümüzdən
asılıdır. Bədən çəkisinin artıq olması, hərəkət azlığı, düzgün qidalanmamaq, siqaret
çəkmək, narkotik maddələrdən və spirtli içkilərdən istifadə etmək onlara aludəçilik
sağlamlıq üçün zərərlidir.
Elmi-texniki tərəqqi insanları vaxtsız qocaldan, xəstəliklərə düçar edən, insan ömrünü
xeyli qısaldan ağır, üzücü fiziki əməkdən xilas edib. Lakin bununla yanaşı, fiziki işlə
məşğul olmamaq, hərəkət azlığı insanda bir sıra xəstəliklərin əmələ gəlməsinə səbəb
olmuşdur. Əzələlərin fəallığının azalması hüceyrə və toxumalarda oksigen aclığı
yaradır. Hərəkət azlığı ürək xəstəlikləri, beyinə qan sızması və s. xəstəliklərin
yaranmasının başlıca səbəbi olmasa da, bu xəstəliklərin yaranmasında az rol oynamır.
Sağlam həyat eyni zamanda zərərli vərdişlərdən uzaq olmaqdır.
  Qədim Yunanıstanda belə bir deyim vardı: “Güclü olmaq istəyirsənsə,qaç, gözəl olmaq istəyirsənsə, qaç, ağıllı olmaq istəyirsənsə, qaç”.
Siqaretin tərkibində 200-dən çox zərərli maddə vardır. Bu zərərli maddələr
tənəffüs yolları ilə ağciyərə, ağız suyu ilə həzm orqanlarına qədər gedib çıxır. Siqaret
çəkənlər tez-tez soyuqdəymə və yoluxucu xəstəliklərlə yoluxur, orqanizmin qanla
təchizi azalır, əmək qabiliyyəti xeyli aşağı düşür. Aparılan tədqiqatlara görə ağciyər
xərçəngi ilə xəstələnənlərin çoxu məhz siqaret çəkənlərdir.
Məhvedici təsiri daha çox olan digər bir zərərli vərdiş spirtli içkidən istifadə
etməkdir. Spirtli içki baş-beyin hüceyrələrini məhv edir, zəhərli maddələri
kənarlaşdıran qaraciyərə və böyrəklərə ziyan vurur. Daim spirtli içki qəbul edənlərdə
qastrit, mədə xorası, onikibarmaq bağırsaq xorası, qaraciyər xərçəngi, böyrək
çatışmazlığı, ürək-damar xəstəliklərinə tez-tez rast gəlinir.
  Vaxtilə ABŞ-da siqaret çəkməyin ziyanını müəyyən etmək üçünkomissiya yaradıldı. Komissiyanın tərkibinə həm siqaret çəkənlər, həm
də siqaret çəkməyənlər daxil edilmişdi. Siqaretin ziyanı müəyyənləşdikdə
komissiyada iştirak edən siqaretçəkənlərin hamısı siqareti tərgitdi.
Zərərli vərdişlər içərisində ən təhlükəlilərdən biri də narkotiklərin
qəbuludur. Narkomanların orqanizmi zəifləyir, onlar arıqlayır, halsız olur, ruhi
pozğunluqlara düçar olurlar. Bu xəstələrin qaraciyər və böyrəkləri zəiflədiyi üçün zərərli
maddələr bədəni zəhərləyir. Belə insanların sinir sistemi pozulur. Onların əlləri əsir,
yaddaşları zəifləyir, əsəbi olurlar.
 
  Zərərli vərdişlərə aludəçilik həm ailə, həm də cəmiyyət üçüntəhlükəlidir.
Bu gün özümüzü kompütersiz təsəvvür etmirik. İstədiyimiz məlumatı əldə etmək üçün
kompüter köməyimizə çatır. Lakin həkimlər azyaşlı uşaqlara kompüterdən çox istifadə
etməyi məsləhət görmürlər. Gözün inkişafı ilə əlaqədar olaraq uşaqların kompüterə və
ya televizora uzun müddət baxması ciddi problemlər yarada bilər.
Kompüter qarşısında çox oturmaq yuxu və sinir pozğunluğuna səbəb olur ki, bu da
nevroza gətirib çıxarır. Gecə saatlarında kompüterdən istifadə uşaqlarda və hətta
böyüklərdə də beynin inkişafına mane olur.
Sağlamlığımızı qorumağı öyrənməsək, heç bir təbib bizə kömək edə bilməz. Ona görə
də tez-tez “düzgünmü qidalanıram”, “istirahət edirəmmi”, “sinir hüceyrələrimi
qoruyurammı”, “təmiz havada gəzirəmmi” sualları ətrafında düşünməniz vacibdir.
1. Televizordan və telefondan asılılığın insan orqanizminə mənfi təsiri haqqında
məlumat toplayıb təqdimat hazırlayın.
2. Elə bir şüar və simvol yaradın ki, ona baxanlar zərərli vərdişlərin insanı hansı
hala saldığını təsəvvür etsin və zərərli vərdişlərə “yox” desin.
3. Elə bir tibbi cihazı təsvir edin ki, bu cihaz insanları zərərli vərdişlərdən xilas
edə bilsin.
4. “Siqaret çəkənlərin ətrafında olan insanlara dəyən ziyan” mövzusunda esse
yazın.
3. HANSI TƏHLÜKƏLƏRLƏ RASTLAŞA BİLƏRİK?
Lamiyə dərs oxuyurdu. Kiçik bacısı Sevinc otaqda yatdığından o, stolüstü lampanı
yandırdı. Elektrik naqili xalçanın altında qalmışdı. Lamiyənin anası bunu görüb tez
lampanı söndürdü. Sizcə, o bunu nə üçün etdi?
Bu gün respublikamızın regionlarında uşaqların doyunca əylənə biləcəyi parkların, uşaq
əyləncə mərkəzlərinin olması hamımızı sevindirir. Yəqin ki, boş vaxtlarınızda
valideynlərinizlə bu uşaq əyləncə mərkəzlərinə, parklara, yayda isə çimərliklərə
getməyi çox sevirsiniz. Lakin vaxtınızı maraqlı keçirmək istədiyiniz bu cür yerlərdə
gigiyena və təhlükəsizlik qaydalarına əməl etməməniz bəzən xoşagəlməz hallara
səbəb ola bilər.
Təyyarə qəzası
Elm və texnika inkişaf etdikcə qəza halları da durmadan artır. İl ərzində yüzlərlə insan
məişətdə və ictimai yerlərdə baş verən müxtəliftipli qəzalar nəticəsində dünyasını
dəyişir və yaxud müxtəliftipli xəsarətlər alır. Bu isə adi təhlükəsizlik qaydalarını
bilməməkdən və yaxud onlara əməl etməməkdən irəli gəlir.
 
Uşaq əyləncə mərkəzlərində, parklarda və çimərliklərdə əməl etməli olduğunuz
təhlükəsizlik qaydaları hansılardır və bu qaydalara əməl etməməyin nəticələri nə
ola bilər?
Elektrik xətlərinin həddindən artıq qızması və elektrik şəbəkələrinin həddindən artıq
yüklənməsi elektrik yanğınlarına səbəb olur. Elektrik yanğınlarının söndürülməsində
sudan istifadə etmək olmaz. Sudan istifadə yanğının artması və eyni zamanda ciddi
elektrik vurması ilə nəticələnə bilər. Uşaqların elektrik cihazları ilə oynaması, elektrik
şəbəkəsinə hər hansı bir əşya salması, elektrik cihazlarını suya yaxın tutması və s.
nəticəsində də elektrik vurmaları baş verə bilər. Elektrik cərəyanı bütün orqanizmə, ilk
növbədə isə sinir sisteminə təsir göstərir. Belə halda qıcolma baş verir, bədən soyuyur,
ürəyin fəaliyyəti zəifləyir, çox vaxt insan ölür.
Gündəlik həyatımızda, tibdə bədən temperaturunu ölçmək üçün civəli termometrlərdən
geniş istifadə olunur. Lakin ehtiyatsızlıq nəticəsində termometr sına bilər və civə ətrafa
yayılar. Civə dağılmaları zamanı aşağıdakı qaydalara əməl etmədikdə bədənə daxil
olan civə təzyiqin yüksəlməsinə, infarkta, dəridə qızartıların və yaraların yaranmasına,
gözlərin sulanmasına səbəb ola bilər.
Civə dağılarsa:
– Civə damcılarının üstünə çıxmamalı və azyaşlı uşaqları həmin yerdən
uzaqlaşdırmalı;
– Pəncərəni açmalı;
– Yerə tökülən civə parçalarını təmizləmək üçün tozsorandan istifadə etməməli;
– Plastik (rezin) əlcək geyib yerdəki civə damcılarını bir qabın içinə süpürməli;
– Yığılmış damcıları plastik torbanın içinə atıb ağzını bağlamalı;
– Plastik torbalar evdəki zibil qabına atılmamalı, tullantıların qaydalara uyğun
məhv edildiyi yerə təhvil verilməlidir.
Təhlükəsizlik qaydalarına əməl olunmaması bir sıra bədbəxt hadisələrə səbəb ola
bilər. Belə hallarda zərərçəkəni xilas etmək üçün vaxt itirmədən ilkin yardım
göstərilməli və təcili həkimə müraciət olunmalıdır.
1. İctimai yerlərdə hansı təhlükəsiz davranış qaydalarına əməl olunmalıdır?
2. Küçələrdə tez-tez sahibləri tərəfindən gəzdirilən itlərə rast gəlinir. İtin
sahibinin və ətrafdakı şəxslərin hansı təhlükəsizlik qaydalarına əməl etməli
olduğunu və it dişləyərsə, insanın üzləşəcəyi təhlükələri müəyyənləşdirin.
3. Kimya laboratoriyasında hansı təhlükəsizlik qaydalarına əməl olunmalıdır? Əks
halda hansı təhlükələrlə rastlaşa bilərsiniz? Cədvəl tərtib edin.
4. EHTİYATI ƏLDƏN VERMƏYƏK
Novruz bayramı idi. Çingiz valideynləri ilə birlikdə Gəncədə yaşayan əmisigilə
qonaq gedirdi. Onlar əmisigilə həmişə öz maşınları ilə gedirdilər. Bu dəfə isə ata
oğlundan Gəncəyə nə ilə getmək istədiyini soruşdu. Çingiz Gəncəyə həm avtobus,
həm qatar, həm də təyyarə ilə getməyin mümkünlüyünü bildiyindən “Qoy bir az
düşünüm” deyib böyük qardaşının yanına getdi.
– Sizcə, Çingizin düşünməsinə nə səbəb ola bilərdi? 
– O nələrə əməl etməlidir ki, təhlükələrdən uzaq olsun?
Hər birimiz piyada olmaqla yanaşı, həm də sərnişinik. Yaxın məsafələrə getmək üçün
metrodan, avtobusdan istifadə etsək də, uzaq məsafələrə getmək üçün avtobus və
taksi ilə yanaşı, qatardan, təyyarədən də istifadə edirik. İstənilən ictimai nəqliyyatdan
istifadə zamanı sağlamlığını, həyatını qorumaq üçün müəyyən qaydaları bilməli, lazımi
bacarıqlara yiyələnməlisiniz.
Avtobusda təhlükəsizlik qaydaları
Boş oturacaq olduğu halda əyləşməli;
Salonda gəzməməli, qaçmamalı, ayaq üstə duran zaman tutacaqdan
tutmalısınız. Əks halda sürücünün əyləci basması nəticəsində zədələnmə baş
verə bilər;
Qapıya söykənməməli;
Yüksək səsli musiqiyə qulaq asaraq və ucadan danışaraq sürücünü
çaşdırmamalı;
Bədənin müəyyən hissəsini və yaxud hansısa əşyanı pəncərədən bayıra
çıxarmamalısınız.
Metroda təhlükəsizlik qaydaları
Eskalatorda sağ tərəfdə, üzü hərəkət istiqamətinə dayanmalı və barmaqların
tutacağın altında qalmamasına nəzarət etməli;
Platformada qatarın gəldiyi yola yaxın durmamalı;
Relslər üzərinə hər hansı bir əşya düşərsə, təcili növbətçiyə bu barədə xəbər
verməli;
Vaqonun qapılarına yaxınlaşmaq üçün qatarın dayanmasını və sərnişinlərin
düşməsini gözləməli;
Qatara minəndə və düşəndə hərəkətli qapılarla ehtiyatlı olmalı;
Qapıya söykənməməli;
Vaqonda və yaxud platformada gördüyünüz sahibsiz əşyalara toxunmamalı, bu
barədə növbətçiyə xəbər verməlisiniz.
Təyyarədə təhlükəsizlik qaydaları
Uçuş zamanı siqaret çəkməməli və elektron vasitələrdən istifadə etməməli;
Təyyarə havaya qalxarkən və yerə enərkən mütləq təhlükəsizlik kəmərlərini
bağlamalı;
Hava gəmisindəki avadanlıqları korlamamalı;
Baqajda radioaktiv maddələr, fişəng, maqnit və s. aparmamalı;
“Sərt eniş” zamanı əyilərək əlləri dizlərin altında bağlamalı, başı mümkün qədər
aşağı salmalı, ayaqları döşəməyə dirəməlisiniz.
Dəmiryol qatarlarında təhlükəsizlik qaydaları
Vaqona daxil olarkən qəza çıxışlarının və yanğınsöndürən cihazların yerlərini
öyrənməli;
Baqajda tez alışan, kimyəvi təhlükəli, partlayışa səbəb ola bilən maddələri
aparmamalı;
Zərurət olmadıqda stop krandan (əyləc) istifadə etməməli;
Pəncərədən çölə boylanmamalı, vaqonun pilləkənlərində durmamalı;
Tüstü və ya yanıq iyi hiss etdikdə, şübhəli şəxs və ya bağlama gördükdə qatar
bələdçisinə xəbər verməli.
1. Lalə valideynlərilə birgə Türkiyəyə istirahətə getməyə hazırlaşırdı. İnternet
vasitəsilə təyyarədə təhlükəsizlik qaydaları haqqında məlumat topladı.
Topladığı məlumatda həm təyyarədə, həm də dəmiryol qatarlarında bəzi
təhlükəsizlik qaydalarının eyni olduğunu müşahidə etdi. 
Sizcə, bu qaydalar hansılardır?
2. Xanımın babası 1994-cü ildə Bakı metropolitenində baş vermiş terror aktı
zamanı həlak olmuşdu. Ona görə də elə hey metroda yanğın olarsa, hansı
qaydalara əməl edəcəyini düşünürdü. Xanıma bu işdə yardım etmək
məqsədilə metroda yanğın və partlayışlar zamanı təhlükəsiz davranış
qaydaları haqqında məlumat toplayın.
3. Gəmidə və dəmiryol nəqliyyatında təhlükəsiz davranış qaydalarını və bu
qaydalara riayət etmədikdə yaranan təhlükəni aşağıdakı cədvəldə qeyd edin.
İctimai nəqliyyatın növü
Təhlükəsizlik
qaydaları
Qaydalara riayət 
etməməyin nəticələri
Gəmi   
Qatar   
4. Məktəbinizdəki şagirdlərin ictimai nəqliyyatda təhlükəsizlik qaydalarına əməl
etmələri üçün buklet və simvol hazırlayın.

4. BUNLARI HAMI BACARMALIDIR
Nazim və Samir dənizdə çimirdilər. Hava küləkli olduğu üçün dənizdə və sahildə
heç kim qalmamışdı. Nazim Samiri çağırıb evə getmələrini demək istədi. Ancaq o
gördü ki, Samir suya batıb çıxır. Nazim Samiri çox çətinliklə sahilə çıxardı. Samir
huşunu itirmişdi.
Bu zaman Nazim nə etməli idi?
Təbii, texnogen xarakterli fəlakətlər və qəzalar zamanı necə davranmalı olacağınız
artıq sizə məlumdur. Ancaq qəzalardan nə qədər qaçmağa çalışsaq da, çox vaxt
müxtəlif təhlükəli vəziyyətlərlə rastlaşırıq. Hər hansı bir zədələnmə zamanı həkim
gələnə qədər göstəriləcək ilk yardımın böyük əhəmiyyəti vardır. Əzilmə, burxulma,
çıxıq və sınıqlar, yanıqlar, qanaxmalar, huşun itməsi, müxtəlif zəhərlənmələr, ilan
sancması və s. hallar zamanı özünü itirmək, təmkinsizlik zərərçəkənin vəziyyətini bir
qədər də ağırlaşdıra bilər. Bəs belə hallar zamanı nə etməli?
Burxulma və çıxıqlar insanın oynaqlarında baş verən zədələnmələrdir. Bu zaman
zədələnmiş yerə buz, yaxud soyuq suda isladılmış dəsmal qoyulur. Burxulma zamanı
həmin yer möhkəm sarğı ilə sarınır. Çıxığı yerinə salmağa çalışmayın, onu tərpənməz
vəziyyətə gətirin. Əks halda bu ətraf toxumaları zədələyə bilər.
  Zərərçəkəni əlverişsiz şəraitdən uzaqlaşdır. Dərhal təciliyardım çağır! Təcili yardım gələnə qədər aşağıdakıları etmək
vacibdir.
Sınıqlar. Sümük sınıqları iki cür olur: açıq və qapalı sınıqlar. Adətən, açıq sınıq zamanı
sınmış sümüklər şiş uclu, iti olur. Onlar əzələ, qan damarları, sinirləri və dərini kəsir.
Belə olduqda yaranı təmizləmək, qanaxmanı dayandırmaq, üzərinə təmiz sarğı
qoymaq və şina qoyub tərpənməz hala gətirmək lazımdır. Qapalı sınıqlar zamanı da
şinalar qoyulur. Şinalar qoyularkən elə etmək lazımdır ki, ən azı iki oynaq əhatə
olunsun.
Ancaq bəzən elə sınıqlar olur ki, ona şina qoymaq olmaz. Qabırğalar, onurğa sütunu,
kəllə sümükləri sındıqda şina qoyulmur.
Qanaxma. Qan damarlarının zədələnməsi qanaxmalara səbəb ola bilər. Qanaxma
zəifdirsə, yaranın ətrafına yod çəkib bağlamaq, bəzən isə basıcı sarğı qoymaq
kifayətdir. Ən təhlükəli qanaxma arterial qanaxmadır. Bu zaman zərərçəkən bir neçə
dəqiqə ərzində çox miqdarda qan itirə bilər. İlk yardım zamanı ətrafı dərhal
zədələnmiş yerdən yuxarı turna və ya burulmuş parça, bel kəməri, rezin və s. ilə
möhkəm sıxmalı, təcili xəstəxanaya göndərilməlidir. Turnanın bağlandığı vaxt qeyd
edilməlidir. Çünki turna çox qalarsa, ətrafa qan işləməz və toxumalar məhv olar.
İlan sancmaları zamanı 2 qanayan nöqtədən ibarət olan yara və bu nahiyədə güclü
ağrı müşahidə olunur. Dəri qızarır, şişkinləşir, göyərmələr yaranır. Xəstədə
ürəkbulanma, qusma, soyuq tər, nəfəsalmanın çətinləşməsi, yuxululuq halları olur.
Bu zaman:
– Zərərçəkən hərəkət etməməlidir. Çünki bu, zəhərin yayılmasına səbəb olur. Bu
zaman “təcili yardım” maşınına qədər xərəkdə aparılmalıdır!
– Yaranı təmiz su ilə yuyub, yod və ya brilyant yaşılı ilə dezinfeksiya edərək steril sarğı
qoyulmalıdır. Ətraf şişdikdə sarğını bir qədər boşaltmaq lazımdır. Dişlək yer sarğının
altında qalmamalıdır. Zəhərin sorulma sürətini azaltmaq üçün sarğının üzərinə buz və
ya soyuq kompres qoyulmalıdır.
– Zədələnmiş ətrafa (ayağı və ya qolu) sınıqlarda olduğu kimi şina qoyulur və ya
zədələnmiş ətraf sağlam ətrafa bağlanır. Bu yolla zəhərin orqanizmə yayılma sürəti
azalır.
Boğulma, suda batma, elektrik və ildırım vurması zamanı insanlara süni
tənəffüs verilə bilər. Bu zaman zərərçəkən üfüqi vəziyyətdə uzadılır, ağzı təmizlənir,
başı arxaya əyilir və ağzı açılır. Sonra dərindən nəfəs alıb onun ağzına hava üfürülür.
Bu, dəqiqədə 16-18 dəfə təkrar olunur.
Əgər ürək dayanıbsa, o, dolayı yolla masaj edilir. Yəni hər nəfəsvermədən sonra ürəyi
3-4 sm dərinlikdə 4-5 dəfə sıxmaq lazımdır. Bunu iki nəfərin etməsi daha faydalı olur.
 
Yanıqlar müxtəlif səbəblərdən: oddan, buxardan, kimyəvi maddələrdən, qızmış
metallardan və s. baş verə bilər. Yanıqların I, II, III və IV dərəcəsi olur. Ən qorxulu
yanıq IV dərəcəlidir.
Yanıqlar zamanı güclü ağrılar olur, zəhərli maddələr yaranıb qana sorulur və
zəhərlənmə baş verir. Zərərçəkənə ilk yardım zamanı onun yanan paltarını söndürmək,
çoxlu maye içirmək lazımdır.
Yanıq zamanı əmələ gələn suluqları deşmək, yaraya yağ və s. maddələr sürtmək
olmaz. Yaranı spirtlə təmizləyib, sarğı qoyub həkimə çatdırmaq lazımdır. Kimyəvi
Elektrik vurması Suda boğulma
maddələrlə yanıqlar zamanı yanan yer mütləq 15 dəqiqə axar su ilə yuyulmalıdır.
Yanıb dəriyə yapışmış paltarı zorla dartıb çıxarmaq olmaz. Onu çox ehtiyatla kəsib
çıxarmaq lazımdır.
Dəm qazından zəhərlənmə. Son dövrlərdə dəm qazından zəhərlənməyə tez-tez
rast gəlinir. Zəhərlənmə zamanı aşağıdakı hallar müşahidə olunur:
başgicəllənmə;
quru öskürək;
başağrısı;
ürəkbulanma;
qusma;
qıcolma;
huşun itməsi.
Zəhərlənmə zamanı ilk yardım:
– zərərçəkəni açıq havaya çıxarmalı;
– paltarının yaxasını açmalı;
- zərərçəkəni yarıoturaq vəziyyətə gətirib, alnına, sinəsinə soyuq kompres qoymalı;
zərərçəkən nəfəs almırsa, süni tənəffüs verilməli və ürəyi dolayı yolla masaj
edilməlidir.
Ürəkgetmə (bayılma) – huşun müvəqqəti itməsidir. Bayılmaya səbəb istivurma,
günvurma, güclü ağrı, qorxu, yorğunluq, kəllə-beyin zədələnmələri və s. ola bilər. Belə
olan halda:
– zərərçəkəni başı bədəndən bir qədər aşağı olmaqla uzatmalı;
– paltarının yaxasını açmalı;
– təmiz hava daxil olması üçün pəncərələr açılmalı;
– zərəçəkənin üzünə soyuq su çiləməli və ya naşatır spirti iylətməli.
Dəm qazından zəhərlənmə, yanğın və müxtəlif qəzalar zamanı zərərçəkənlər dərhal
hadisə yerindən uzaqlaşdırılmalı, ilk yardım göstərildikdən sonra həkimə
çatdırılmalıdır. Siz gələcəkdə ilk yardımın başqa növləri haqqında da məlumatlar əldə
edəcəksiniz.
1. Suda baş verən təhlükəli hadisələrdən biri də əzələ qıcolmasıdır. Bu zaman
insanın ayağı tamamilə keyləşir. Bu halda özünüzə hansı yardımı göstərməli
olduğunuz barədə məlumat toplayın.
2. Aşağıdakı ilk yardım növləri hansı qəzalar zamanı göstərilə bilər?
İlk yardım Qəza
Süni tənəffüsün verilməsi  
Turnanın qoyulması  
Şinanın qoyulması  
Zədələnmiş nahiyəyə suda isladılmış dəsmalın qoyulması  
3. Aşağıdakı hallarda hansı ilkin yardım tədbirləri görülməlidir?
Qəza İlk yardım
Yanıq  
Dəm qazından zəhərlənmə  
Bayılma  
Arterial qanaxma  
  Vaxtında edilən yardım insan həyatını qorumaq deməkdir.


