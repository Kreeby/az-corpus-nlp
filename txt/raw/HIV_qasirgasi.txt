 
 
 
 
 
 
 
 
HİV QASIRGASI 
 
 
Ruhi əsəb dispanserinə yeni təyin olunmuş baş həkim Fərəcli ikinci 
mərtəbədən həyətdə gəzişən xəstələrə baxırdı. O, təyin olunan gün bütün 
palataları gəzib xəstələrlə tanış olsa da, onların fərdi xüsusiyyətlərini 
öyrənmək üçün bir qayda olaraq kənardan müşahidəyə xüsusi önəm 
verirdi. 
Günəşli havada dincələn xəstələrdən bəziləri gözlərini naməlum 
nöqtəyə dikib, nəyəsə baxırmış kimi görünür, digəri öz-özünə əl-qol hərə- 
kətləri ilə danışır, bir qədəri də geniş həyət boyu gəzişirdilər. Ağacların al- 
tındakı uzun skamyada oturanların arasında nəzəri balaca balışı yumurla- 
yıb, bərk-bərk sinəsinə sıxan arıq, ucaboy cavan oğlana sataşdı. Elə bil qu- 
cağında körpə uşaq bələyi tutmuşdu. Təəccübləndi. Xeyli vaxt diqqətini 
ondan yayındırmadı. Nəhayət, xəstənin oturmaqdan yorulub ayağa du- 
randa dodaqlarını tərpədərək, qucağındakı bükülünü nəfəs dərmədən tu- 
tub yırğaladığını gördü. Marağından dayana bilməyib baş tibb bacısı Mi- 
naranı çağırdı: 
- Minara xanım, skamyanın yanında duran oğlanın adı nə oldu? O, qu- 
cağında nə isə yırğalayan... 
- Elmarımı deyirsiz, doktor? Nə lazımdı? 
 
- Çox qəribədir. Neçə illik təcrübəmdə adətən qadınları görmüşəm ki, 
uşaq əvəzinə nəyisə bürmələyib gəzdirər, canlı körpə kimi əzizləyərlər. Be- 
ləsini görməmişdim. Görəsən niyə belə edir? Yəqin ki, səbəbsiz deyil, 
düzmü deyirəm? 
Minara acı təəssüflə başını buladı: 
 
- Eh, doktor Fərəcli, o binəvanın başına gələni Allah heç düşmənimə  
də qismət eləməsin. Özu bir yana, hələ ata-anasını görsəniz ürəyiniz sızlar. 
Cavan ikən saçları ağarıb, belləri bükülüb. Hər həftə gəlib uzaqdan oğulla- 
rına tamaşa edir, hönkür-hönkür ağlayıb gedirlər. Çünki, Elmar onları ta- 
nımır, heç tanımaq da istəmir... 
Xəstənin düçar olduğu faciənin ağırlığını öncədən hiss edərək qəmlə- 
nən həkim gözlərini həyətdən çəkib, dinmədən otağına tərəf addımladı. 
*** 
 
...Elmar ailənin tək oğluydu. Ali təhsil almış, ağıllı, boy-buxunlu gənc 
idi. Bütün imkanlı ailələrin tək oğulları kimi qayğısız, həm də ərköyün bö- 
yümüşdü. Mümkün qədər istədiyini etməliydi. Dörd yaş böyük yeganə 
bacısı Əsmər çoxdan ərə gedib xaricə köçmüşdü. Evdə az qala hər iş onluq 
idi. 
Atası Fərmanın dostu Həşimin isə cəmi bir övladı – Nazənin adlı qızı 
vardı. Gənc yaşlarından bir-birini tanıyan dostlar arasında elə mehribanlıq 
yaranmışdı ki, xoş münasibətlərinin davamlı olması üçün uşaqların körpə- 
liyindən hər iki ata qohum olmağı: övladlarının ailə qurmasını arzulayır- 
dılar. Həşim hər dəfə onlara gələndə Elmara kürəkən, Fərman isə Nazəni- 
nə gəlinim deyərdi. Amma, uşaqlar yeniyetmə yaşına çatanda daha buna 
bənzər bir söz demədilər. Qorxdular ki, zəmanə uşaqlarıdı, birdən sözü- 
müz yerə düşər, hörmətsiz olarıq, böyüyüb özləri sevib seçərlər. 
İllər keçdi, vaxt yetişdi, xoşbəxtlikdən istəkləri ürəklərində qalmadı, 
uşaqlar bir-birlərini gənc yaşlarından xoşlayıb sevdilər. Təbii ki, məqsədə- 
uyğun hesab edildiyi üçün, nigahın bağlanmasında hər iki ailənin təsiri 
vardı. Bir şirkətdə çalışan, eyni mənfəət mənbəyi olan ailələrin kənarla qo- 
humluğu özlərinə elə də sərfəli görsənmirdi. 
Günlərin bir günü el adətiylə toy çalındı. Fərmanla Firuzə, Həşimlə El- 
narə arzularına yetişdiklərinə görə toy günü qol götürüb doyunca oynadı- 
lar, öz nəzərlərində dünyanın ən xoşbəxt qudaları oldular. Nazənin Elma- 
rın qoluna girib evə gəlin gəldi. Dörd aйdan sonra isə mehriban qohumları 
daha bir şad xəbər – Nazəninin hamiləliyi sevindirdi. Ailənin ilk nübarının, 
yeni üzvünün – nəvənin yaxın aylarda dünyaya gələcəyini eşidən analar – 
Firuzə xanımla, Elnarə xanım sevinclərini bölüşüb, dərhal ləngimədən əsas 
məsələ sayılan körpənin normal inkişafı və sağlamlığı üçün narahat olmağı 
qərara aldılar. Bu məqsədlə bir aydan çox uzun sürən müzakirədən sonra 
Nazənini cavanlıqdan savadlı həkim kimi tanıdıqları, daim özlərini müa- 
yinə etdirdikləri həkimə, Tubu xanımın yanına apardılar. Onları hörmətlə 
qarşılayan Tubu xanım lazımi prosedurları edib, analizlərin cavabını göz- 
ləməyi məsləhət gördü. 
Ancaq, həyat heç də həmişə şirin olmurdu. Allah şirini yaradanda acı- 
nı da unutmamışdı. Bəndəsinin yaradanından nə istədiyini anlamaq, ayırd- 
layıb şükür etməsi üçün... 
Analizlərin cavabını öyrənməkdən ötrü həkimin təyin etdiyi gün Na- 
zənini qadın məsləhətxanasına tək buraxmayıb Elmar da ona qoşuldu. Ya- 
ğan ilıq yaz yağışında islanmamaqdan ötrü qadınlarla dolu məsləhətxana- 
nın dəhlizində dayanıb həyat yoldaşını gözləyən Elmar dünyanı unudub, 
xoşbəxt xəyallara qovuşmuşdu. 
Keçən dəfə Nazənini gülərüzlə qarşılayan Tubu xanım nədənsə çox 
qayğılı görünürdü. Kabinetinə daxil olan gəlinlə dilucu hal-əhvallaşıb ərini 
də otağa çagırmağı xahiş etdi. Nazənin dəhlizə qayıdıb Elmara həkimin də- 
vətini çatdıranda xəyalları dağıldı. «Eh, burda hamısı qadınlardır, görən 
neynir məni, yəqin nəsə əlavə sözü var», - düşündü. Utana-utana kabinetə 
girib, həkimlə salamlaşıb Nazəninin yanında oturdu. Həkim tibb bacısına  
və digər həmkarlarına otağı tərk etmələrini rica etdi. Ağ xalatlıların hamısı 
otaqdan çıxdıqdan sonra tək qalmış həkim əllərini stolun üzərində çarpaz- 
layaraq onları diqqətlə süzdü: 
- Özünüz savadlı, müasir gənclərsiz. Bilmirəm bu necə olub. Şəxsən 
mən sizin analizlərdən belə nəticə alınacağını heç vaxt ağlıma gətirməz- 
dim. Təəssüf ki, neyləmək olar, reallıq sərt üzünü göstərəndə aciz qalmalı 
olursan. Bəzən biz həkimlərdən asılı olmayan hallar da baş verir... 
Deyəcəyii sözün ağırlığından əzab çəkirmiş kimi, fasilə verib sözünə 
davam etdi: 
- Balalarım, sizin hər ikinizi körpəlikdən tanıyıram, ailələrinizə də bə- 
lədəm. Bəs niyə analizlərin cavabı bu cür alınsın, özüm də məəttələm... 
Bayaqdan səbrini basan Elmar dözmədi: 
 
- Nə olub, Tubu xanım, deyin görək nə baş verib ki, siz belə ümidsiz 
danışırsız? 
- Məsələ ondadır ki, necə başa salım, analizlərdən məlum olur ki, gəli- 
nin qanında mikrob var, daha doğrusu virus var... 
- Həmin mikrob çoxmu təhlükəlidir? Hazırda gərək ki, əksər mikrob- 
ları müalicə etmək olur. Siz hansı dava-dərman lazımdı, qiymətindən asılı 
olmayaraq resept yazın. Necə var, tapıb müalicəsini bir yana çıxararıq... 
 
Tubu xanım ağır-ağır başını qaldırıb bir az da sınayıcı nəzərlə ona bax- 
dı: 
 
- Burda iş qəlizləşib. Çox təəssüf ki, yoldaşında... necə başa salım, yox, 
ağır da olsa deməliyəm... hə, yoldaşında HİV virusu aşkar olunub. 
Elmar oturduğu yerdən dəli sayaq atılıb, özündən çıxdı: 
 
- Nə danışırsız, necə HİV, ola bilməz!.. 
 
Narahat-narahat həkimə qulaq asan Nazənin də dilləndi: 
 
- Anlamadım, o nə virusdu elə? Yəni müalicəsi heç cürə mümkün de- 
yil? Hə, Elmar? 
Ani əsəbindən əlləri əsən Elmar Nazəninə haqqında danışılan virusu 
izah etmək istəsə də, bacarmadı: 
- Geniş məlumatım yoxdur. Mən biləni müalicəsi çətin olur... Həkim, 
axı nədən, nə üçün belə olsun? Səbəbi nədir? 
Tubu xanım Elmardan çox həyəcanlanmış gəlini başa salmağa çalışdı: 
 
- Qızım, bilmirsən HİV nədi? Bütün günü televizor bar-bar bağırır. 
HİV - yəni el arasında ona SPİD deyilir, kökünə lənət olmuşa. Əslində isə 
SPİD-in başlanqıc formasıdır... 
Nazənin sanki, yuxudan ayıldı. Boğazı qəhərləndi: 
 
- Yəni, mən həmin alçaq xəstəliyə yoluxmuşam? Necə? Kimdən? Har- 
dan əmələ gəldi məndə bu? Deməli tezliklə mən də öləcəyəm, uşağım da?!. 
Nazənin hönkürdü. İşin gözlənilən ürəkağrıdıcı məcraya yaxınlaşması 
həkimi də həyacanlandırdı. Ayağa durub toxtatmaq üçün gəlinin saçını tu- 
marladı, başını iki əli ilə tutub stola dayayan Elmara baxdı. Cavanların ha- 
lına ürəyi göynədi. Yaxın bələd olduğu ailələrin övladlarında baş verən bu 
qanqaraçılıq onu da kədərləndirdi. Nə etməli, gizlədə, ya da yalan danışa 
bilməzdi. Nə vaxtsa həqiqət üzə çıxacaqdı. 
- İndidən təlaşa düşməyin. Bir də dəqiqləşdirərik. Bəlkə analizlər səhv- 
dir. Varsa da, hələlik ola bilsin uşağa keçməsin. Qalan gedişat normaldır, 
daha dəqiqi uşağın ana bətnində inkişafını deyirəm. 
Nazənin ağlaya-ağlaya: 
 
- Mən ölmək istəmirəm... Ağla sığası deyil. Bu andır mənə necə yolu- 
xub? Yoxsa... – Nifrətə bənzər acıqla Elmara baxdı. Hansı ki, otağa girməz- 
dən qabaq o baxışlar məhəbbət və sevinclə dolu idi. 
«Allahın işinə bax, gözlə görünməyən, kimsənin gözləmədiyi sadə bir 
virus insanı necə bədbəxt edir, neçə-neçə ailələri dağıdır», - düşünən Tubu 
xanım səsinin tonunu dəyişdi. 
- Ay qız, dayan görüm, özünə əl qatma, dedim ki, bir də analiz verər- 
siz, hər ikiniz. Ya elə burada, ya da istədiyiniz başqa yerdə. Bəlkə təsdiq- 
lənmədi. Bəzən laboratoriyada yanlışlığa yol verilir, düzgün müayinə edil- 
mir. Ona görə də təzədən analiz verməyiniz məsləhətdir. İndi hələlik bir 
neçə iynə–dərman yazacağam. Yaxşı olardı ki, tezliklə, vaxt itirmədən də- 
qiq nəticəyə gəlib nə edəcəyimizi bilək. İndi özünüzü üzməyin, Allaha dua 
edin. Bu virusu erkən dövrdə üstünə tez düşəriksə uzunmüddətli müalicə 
ilə zərərsizləşdirmək olur. Ağlınızı başınıza yığıb körpənizi gözləyin. Sizin 
gələcəyiniz, xoşbəxtliyiniz ona bağlıdır. Körpənin gələcəyi naminə səbrlə 
hər əzab-əziyyətə dözün! 
Bir-birindən xoflanan gənclər otaqdan çıxan kimi Tubu xanım tibb ba- 
cılarını çağırıb tapşırıqlarını verdi: 
- Eşidirsiz, qızlar, pasiyentlər arasında HİV daşıyıcılarının sayı 
gündən-günə dayanmadan artır, ona görə də HİV barəsində son dərəcə eh- 
tiyatlı olun. Nəbadə, cüzi diqqətsizlik edəsiniz. Bilirəm, işinizdə səliqəlisi- 
niz. Ancaq, yenə də, istifadə etdiyiniz bütün alətləri, əşyaları ciddi şəkildə 
sterilizə, dezinfiksiya ediniz. Allah eləməsin, səhlənkarlıqdan kiminsə yo- 
luxmasına biz səbəb olaq... 
*** 
 
Qadın məsləhətxanasından halsız, qanıqara çıxan Nazənin qol-qola 
gəldikləri yolu indi Elmardan irəlidə, təkbaşına qayıdırdı. Nəinki yanaşı 
getmək, heç onun üzünü də görmək istəmirdi. Arxasınca suçlu adam kimi 
addımlayan Elmar nə edəcəyini bilmirdi. Doğrudanmı o təqsirkar idi? Nə- 
yə görə? O cavablar yüz faiz səhvdi, yalandı... 
- Nazənin, dayan, ayaq saxla, qulaq as mənə. Sən məndən nahaq kü- 
sürsən, düzgün eləmirsən, vallah mən bu məsələdə tərtəmizəm. Vicdanıma 
and olsun, səni sevəndən mən kimsəni xəyalımdan keçirməmişəm. Demək 
istəyirəm ki, mənlik deyil... 
- Sənlik deyil, bəs elə isə kimdi günahkar? Bəlkə, olmaya demək istə- 
yirsən ki, mən başqası ilə görüşmüşəm? Hə? – Nazənin dayanıb, geri dö- 
nüb diqqətlə onun gözlərinə baxdı. – Əgər belə düşünürsənsə, günahı 
məndə görürsənsə, deməli sən kişi yox, alçaqsan. Yalnız alçaq kişilər belə 
qadınla bir evdə yaşayır, - Nazənin yenidən hönkürdü. 
Sözlər Elmara bıçaq təki batsa da ictimai yerdə olduğundan dişini- 
dişinə sıxıb dözdü: 
-Yox, mən elə demək istəmədim, mən inanıram ki, analizlərin cavabı 
səhvdir. Başqa cür olmamalıdır. Yaxşı, küçədə ağlama, ayıbdı. Sil gözünün 
yaşını. Gedək evə, evdə nə istəsən mənə deyib ürəyini boşaldarsan. 
O, yaxınlaşan taksiyə əl etdi... 
 
*** 
 
...Evdə yeməyi stola düzüb səbirsizlikdə övladlarını gözləyən Firuzə 
qapını açanda gördüyünə təəccüb etdi. Səhər deyə-gülə evdən çıxan oğlu  
ilə gəlini indi elə bil dalaşıb küsüşmüşdülər. Hələ gəlinin gözləri də qızar- 
mışdı. Ürəyi düşdü. Görəsən körpəyə nə olub, bunlara nə deyiblər ki, belə 
gündədirlər? 
- Ay bala, keçin içəri, bu nə görkəmdir? Sizə nə olub, mənə başa salın. 
Olmaya nəvəmdə bir çatışmazlıq var? Dilim ağzım qurusun, şikəstdi, ölü- 
dü, nədi? Hə, dillənin də, həkim sizə nə dedi? 
Elmar boğuq səslə: 
 
- Yox ay ana, körpədə hələlik heç nə yoxdu. Bunun qanında virus ta- 
pılıb, - Nazənini göstərdi. 
- O virus hələ məlum deyil kimin taxsırıdı, - Nazənin eyni eyhamla ca- 
vab verdi. 
- Virus nədi, mikrobmu? – Qadın bir az özünə gəldi, - eh, mən də de- 
dim nə böyük faciə baş verib. İndi havamız, suyumuz, qidalarımız o qədər 
kimyəviləşib ki, göstər mənə bir qız, sappasağlam olsun. Buna görə boğuş- 
musuz? Boş şeydir, müalicə edilər, ötüb keçər. Gəlin yeməyinizi yeyin. 
- Yox ay ana, bu, sən deyən mikrobdan deyil. 
 
- Mikrobun da bəyəm yaxşısı, pisi var? 
 
- Elə yox, necə deyim, HİV var, HİV. 
 
- A bala, nə HİV? Hiv-miv nədi? Bir açıq danışın görüm... 
 
- Eh, siz gəlin-qaynana adamı dəli edərsiz. HİV – yəni SPİD, - Elmar 
özünü saxlaya bilməyib əsəbindən qapını çırparaq otağına çəkildi. Pətilləri 
boşalmış qapı narazı adam kimi zarıldadı. Bu hərəkətdən və deyilən söz- 
dən Firuzə diksindi. Eşitdiyi söz onu qaynar su kimi yandırdı. Ondan qor- 
xulu söz varmı? Sadəcə deyilişi adamı vahiməyə salırdı. Ağızlardan eşitdi- 
yi bəla onun evinə, ailəsinə hardan ayaq açmışdı? Olmaya oğlu idi günah- 
kar? 
...Xəbər hamını dilxor etmişdi. Axşamtərəfi Nazəninin ata-anası xoş- 
bəxt xəbər eşidib sevinmək məqsədiylə qohum evinə gəlsə də, keflərinə so- 
ğan doğranmışdı. Fərmanla Həşim analizlərin nəticəsindən çaşqın qalmış- 
dılar. Onların uşaqlarının əxlaqına gərək ki, söz olmamalıydı. Dillərinə gə- 
tirməsələr də hamı Elmara xoflu nəzərlə baxırdı. Ucundan–qulağından 
eşitdiklərinə, bildiklərinə görə adı çəkilən zəhrimar virus əsasən ya narko- 
manlarla birgə damara iynə vurmaqdan, ya da təsadüfi cinsi əlaqədən ada- 
ma yoluxur. Yəni, əxlaqsız yola düşmüş qadınlarla əlaqəsi olan kişilərdən 
öz arvadlarına ötürülürdü. Həşim sonuncunu xüsusi vurğu ilə Fərmana 
izah etdi. Elmarın narkoman olmaması gün kimi məlum idi. Qalır onda 
ikinci yol, - qohumlar təxmin etdilər. Kürəkənlərini acılamaq istəsələr də 
verilmiş yeni analizin cavabını öyrənənədək dözməyi, hələlik hər şeyi açıb- 
ağartmamağı düşündülər. Amma, daha ailələr arasındakı əvvəlki mehri- 
banlıqdan əsər-əlamət qalmamışdı. Elnarə xanım psixoloji sarsıntı keçirən 
qızına xüsusi qayğının, yardımın gərək olduğunu dilə gətirib elə bu gecə- 
dən onu özü ilə aparacağını bəyan etdi. Firuzə qudasını kənara çəkib niy- 
yətinin yaxşı olmadığını, ayrılığın gənclərə pis təsir edəcəyini bildirsə də, 
qız anası acığını gizlədə bilməyib israr etdi: 
- Gördüm oğlunun yaxşı təsirini. Mənim balam gül kimi ev uşağıdı. 
Qız böyütmədim ki, kiminsə düşüncəsiz hərəkətinin qurbanı olsun. Virusa 
yoluxubsa özüm aparıb müalicə edəcəyəm. Qoy oğlun da öz başına çarə 
qılsın. Görünən dağa nə bələdçi. Faktdı da... Ara yerdə yazıq qızım bəd- 
bəxt oldu. Qızımı bunun üçün həyata gətirmişəm məgər? 
Elnarənin sözlərindən kədərlənən Firuzə kövrəldi: 
 
- Bəsdi, ay Elnarə. Cavanlara ürək-dirək verməkdənsə, başlamısan kö- 
nül qırmağa. Bəlkə səhv diaqnozdur. Mən həkimə zəng vurub danışdım, 
deyir üstünə tez düşsəz müalicəsi mümkündür... 
- Olsun, mümkündür, oğlunu müalicə etdir, mən qızımın qayğısına 
qalaram. Dur, ay qız, paltarlarını yığışdır, gedirik evimizə. 
-Elnarə xanım, hövsələli olun, imkan verin uşaqlar özlərinə gəlsinlər, 
belə etməyin, - Fərmanın etirazı da fayda vermədi. Həşim arvadının sözlə- 
rini təsdiqləməklə kifayətləndi: 
-Qızım, anan düz deyir, hazırlaş gedək. Burada qalmaga dəyməz... 
 
Nazənini özləri ilə aparan hirsli qudaların arxasınca qapı çırpıldı. Ev- 
də hamı qəm dəryasına batmışdı. Fərmanla Firuzə otaqlarına çəkilmişdilər. 
Saatlarla yatağında üzüqoylu uzanan Elmar kimsə ilə danışmaq istəmirdi. 
Ata-anası oğullarının əxlaqsız qadınlarla əlaqəsinə inanmasalar da, - bəlkə 
cavandır, şeytan təsadüfən nə vaxtsa yoldan çıxarıb, - düşünərək, tərəddüd 
içində qovrulurdular. Körpəyə gəldikdə isə onun üçün Allaha dua etmək- 
dən savayı yol görmürdülər. 
Elmar saatlarla, günlərlə fikirləşsə də bir tam fikirə gələ bilmirdi. O, 
gəzəyən qadınları nə olduğu restoran və barlarda, nə əskərlikdə, nə də tə- 
ləbəlikdə elə də çox xoşlamamışdı. Barmaqla sayılası bəzi macəraları da 
əsasən tanıdığı qadınlarla olub. İl yarımdan çoxdu, yəni Nazəninlə nişan- 
lanandan sonra olan keçmiş qadın tanışları ilə bütün əlaqələrini kəsib, ha- 
mıya evli olduğunu bildirmişdi. Saf məhəbbətlə sevdiyi Nazəninlə yanaşı 
kimsəni düşünməyi hətta özünə yaraşdırmazdı. Nazənin şəhərin başqa tə- 
rəfində sərbəst, ərköyün böyüsə də uşaqlıqdan, bir-birlərinə qonaq gəlib- 
getdikdən bəri onun haqqında pis heç nə eşitməmişdi. Toy gecəsi də onun 
ismətinə, saflığına əmin olmuşdu. Qadın bəzən şeytanın yerdəki nüma- 
yəndəsi hesab edilsə də, Nazəninin gizli məhəbbəti, aşiqi olmasına inan- 
mırdı. Əksinə, belə fikirləşəndə hər dəfə özünü günah sahibi sanıb qına- 
yırdı. Bəs onda lənətə gəlmiş virus hardan, nədən əmələ gəldi? Yoxsa bər- 
bərdə, ya həkimdə ehtiyatsızlıq üzündən yoluxub? Nə qədər fikirləşsə də 
şübhələndiyi hansısa məqamı xatırlaya bilmədi. Ola bilsin, həkim deyən 
sayaq analizin cavabı kiminsə nəticəsi ilə səhv düşüb. Virusun onlara dəxli 
yoxdur... 
Xatirinə iki-üç ay əvvəl işdən qonşu əyalətə göndərildiyi ezamiyyət 
düşdü. İş gününün sonunda içdiyi içki başını dumanlandırmışdı. Deyəsən 
restoranda bir qadına ilişib, qaldığı otağa aparmışdı. Sərxoş olduğundan 
onunla yaxınlıq edib-etməməsi də dəqiq yadında deyildi. Ayılan andan hə- 
min hadisəni yaddaşından silmişdi ki, Nazəninin üzünə baxanda utanma- 
sın. Gəl ki, gör neçə ay keçib. Yəni bu “idbar” ilişib o vaxtdan qalıb?! 
Bir gecə yuxuda onu qovurdular. Qova-qova dumanlığa saldılar. Səs- 
küydən, tüstü dumanından ətraf bara bənzəyirdi. Nəfəsini çətinləçdirən 
boğanağın içində sifətləri tanış gələn bir-birinə sarmaşmış bir qızla oğlanı 
gördü. Onlar kimsəyə fikir vermədən ehtirasla öpüşürdülər. Dəhşətdən 
ürəyi ağrıdı. Qız Nazənin, oğlan da əvvəllər onu sevmiş keçmiş məhəllə 
uşağı idi. İstədi Nazəninə qışqırsın ki, bəs and içirdin ki, onu heç vaxt sev- 
məmisən, görüşməmisən, yalançı... Səsi çıxmadı. Qan-tər içində ayıldı. 
Gördüyü yuxunun mənası nə idi, niyə gördü belə yuxunu? Doğrudanmı 
Nazəninin həmin oğlanla gizlin əlaqəsi davam edir? Hərdən söz düşəndə 
«ondansa kor pişik yaxşıdı», - deyə lağ edib gülərdi. Aldatmırdımı onu gö- 
rəsən?! 
Belə yuxulardan sonra saatlarla əsəbləri pozulur, siqaret çəkməyə ara 
vermirdi... 
Nazənin anasının təkidi ilə evlərinə getsə də, səhər-axşam, Elmar gö- 
zünün qarşısından çəkilmirdi. Gah ötən yaxşı günlərini, Elmarla keçirdik- 
ləri xoş anları xatırlayıb darıxır, gah da aşkar olunan virusun səbəbkarını 
tapmağa çalışıb əsəbindən dəli olmaq dərəcəsinə çatırdı. Qəlbində inan- 
mağı gəlmirdi ki, Elmar ona xəyanət etsin. Ola bilməzdi… Qədərincə sevgi, 
mehribanlıq olan yerdə o, necə xəyanət edə bilərdi? Bəs mən vurmadım,  
sən yıxılmadın, virus hardan gəlib çıxdı? Ümidini analizlərin təkrar yox- 
lanmasına bağlamışdı... 
Gözlənilən müddət keçdi. Analizlərin növbəti cavabı ailəni  yenidən 
şok vəziyyətinə saldı. Bu dəfə dəqiqliklə virusun Nazəninin qanında ol- 
ması təsdiqlənmişdi. Elmarın qanı isə təmiz çıxmışdı. İstər-istəməz ötən də- 
fəki mülahizələr münasibətləri dəyişmişdi. Nəticələrdən xəbər tutan Firuzə 
indi telefonda Elnarəyə acıq verirdi: 
- Budu sənin gül kimi ev uşağın? Hə, inandır məni ki, qızın mələkdir. 
Nahaq yerə oğluma şər atırdın. Yazıq balam, ömrü zay oldu... 
 
Elmar telefonu qapayıb anasına etiraz etdi: 
 
- Ana, bəsdi, gərək deyil, elə demə, ayıbdı adımıza, eşidən  olar... 
 
- Ay bala, görmədin əvvəlcə onlar bizə nə sifət göstərdilər. Yanıram 
axı... 
Həkimin otağında xəbərin acılığından büzüşmüş Nazənin göz yaşla- 
rını saxlaya bilmirdi. O, neçə gün idi, Allaha dua edirdi ki, diaqnozun səhv 
olduğu bilinəydi. Nə Elmarda, nə də özündə HİV-in olmasını istəmirdi. 
Yaşadığı keçmiş xoşbəxt günlərinə qayıtmaq istəyirdi. 
- Qızım, - Tubu xanım yaxınlaşıb onu qucaqladı, - özünü ələ al, olan 
olub, keçən keçib. Yenə şükür ki, hələlik uşaq sağlamdır. Körpəni düşün, 
vaxtlı-vaxtında müalicəni al. Virus daşıyıcısı olmaq həyatının sonuclan- 
ması demək deyildir. Bəlkə Allahın köməyi ilə özün də bəladan qurtarar- 
san. İnam lazımdır, inam. Yazıya pozu yoxdur. Alnımıza yazılanı yaşama- 
lıyıq. 
Həkim toxtaqlıq verəndən sonra Nazəninlə üzbəüz əyləşib, nə isə öy- 
rənmək istəyirmiş kimi nəzərlərini onun gözlərinin dərinliklərinə dikdi: 
- Qızım, qulaq as, mən həkiməm. Bəzən elə olur ki, insan sağlamlığı ilə 
bağlı anasına, yoldaşına demədiyi sirri həkiminə deməli olur. Həmin sirr 
həkimlə xəstə arasında qalır, başqa kimsə bilmir. Bax, bu günə qədər fikir- 
ləşirdik ki, yəqin günahkar Elmardır. Daha Elmarlıq bir iş yoxdur. Düzünü 
de, nə vaxtsa, kimləsə nigahdankənar görüşün, isti münasibətin olubmu? 
- Nə danışırsız, heç vaxt! – Nazənin kəskinliklə dilləndi, - əgər inan- 
mırsınızsa and içə bilərəm. Allah mənə qənim olsun, yoldaşımdan savayı 
qeyrisini könlümdən keçirmişəmsə... 
- Lazım deyil, inanıram. Bəs onda, səndəki virusun mənbyii kim olub? 
Fikirləş. Ötən yaxın aylarda bizim məsləhətxanadan savayı hansı həkimdə, 
gözəllik salonunda, ümumiyyətlə, hardasa qanla bağlı nə olubsa, fikirləş 
xatırla. Dəqiq olmasa belə təqribi mənbənin yerini müəyyən edək. Yoxsa, 
yoluxmanın qarşısını ala bilmərik. Təsəvvür et, sənin kimi neçələri özləri   
də bilmədən, istəmədən HİV bataqlığına düşürlər. Əgər biganə qalarıqsa, 
onda bir-bir, zəncirvari ötürülə-ötürülə hamı yoluxub bu bəlanın daşıyıcı- 
sına çevrilə bilər. Oldu, qızım? Hökmən mənimlə əlaqə saxla, təcili müali- 
cəni də artımla, körpə doğulanadək davam etdir... 
Gözlərinin yaşını silib həkimin otağından çıxan Nazəninin evlərinə qa- 
yıtmağı gəlmirdi. Elmarı görmək istəyirdi, darıxmışdı Elmar üçün. Yanıl- 
dığı üçün ondan üzür istəmək, danışıb ürəyini boşaltmaq istəyirdi. Necə 
getsin Elmargilə? Hansı üzlə? Anası qabağına qatıb aparandan günü El- 
marı yamanlamaqla keçirdi. İndi kimi pisləsin? Yəqin eşidən-bilən ona pis 
gözlə baxacaq. Onu görəndə üzlərini yan tutub qaçacaqlar, iyrənəcəklər. 
Kimlərsə əxlaqsız hesab edəcək. Neynəsin? Bir-bir hamıya and içsin ki, öm- 
ründə ərinə xəyanət etməyib, nigahdan nə əvvəl, nə də sonra özgə kimləsə 
yaxınlıq etməyib? İlahi, bu nə zülmdü mənə verirsən,- düşündü. Nə etsin? 
Bütün bu əzablardan, alçalmalardan canını qurtarmaq üçün özünü öldür- 
sünmü? Bəs balası? Həkim ümid verirdi ki, balası dünyaya sağlam gələcək. 
Tubu xanım düz deyirdi, virusa çox güman ki, gözəllik salonunda yo- 
luxub. Son aylar ümumiyyətlə həkimə yolu düşməmişdi. Əksinə, bekarçı- 
lıqdan iki gündən bir vaxtını müxtəlif gözəllik salonlarında keçirirdi. Hər 
dəfə ayrı cür saç düzümü etdirirdi. Ayaq dırqnaqları, əl dırnaqları, qaşları, 
kiprikləri, saysız-hesabsız makiyajlar, tatuajlar... Eh, qadın ki, qadın. Bir- 
birlərinin bəhsinə ağıllarına gələni edirdilər. Müştərilərin arasında nə sa- 
yaq istəsən qadın tapa bilərdin: Qaradinməzi, çoxdanışanı, biliklisi, ağıldan 
zəifi, evdar qadınından başlamış, vəzifəlisi və nəhayət növbənöv “parya- 
doçnı” gəzəyənlərədək... Axır vaxtlar bir neçə dəfə belə gəzəyənlərdən biri 
ilə növbədə dal-qabaq düşmüşdülər, o oturan stolda əyləşməli olmuşdu. 
Aktrisadan betər açıq-saçıq geyinmiş həmin gözəlçə dodaqlarına silikon 
qoydurmuşdu. İşçilərin zəhmət haqqını artıqlaması ilə ödədiyindən başına 
pərvanə kimi fırlanıb onu qapıya qədər yola salırdılar. Maraq güc gəldi- 
yindən bir dəfə xidmətindən istifadə etdyi kosmetoloq xanımdan soruşdu: 
- Deməzsiz, məndən əvvəlki müştəriniz kimdir? Aktrisadir? 
 
- Yox ay qız, nə danışırsız? Aktrisada az-çox həya olur. Görmürsən nə 
gündədir, nəyi var çöldədir, bar gözəlçəsidir. Az qala hər gün gəlir. Bəzə- 
nib düzənir ki, müştərisi çox olsun. Əli pulla oynayır. İstedaddır zalımın 
qızı, bacarır başı boş, cibi dolu kişiləri tapıb cənginə keçirməyi. Zəmanə be- 
lələrinin üzünə gülsə də, gec-tez Allah bəlalarını yetirir... 
O zaman ağlına gəlməmişdi ki, ustadan hansı bəladan danışdığını so- 
ruşsun. Olmaya SPİD-i nəzərdə tuturdu? Heç bir dəfə də olsun ustadan is- 
tifadə etdiyi alətlərin təmizliyini, strelizəsini soruşmamışdı, nə də tələb et- 
məmişdi. Sıxılmışdı, eybi gəlmişdi nəsə deməyə. Əgər orda yoluxubsa, indi 
hardan bilsin ki, kimdən yoluxub? Həmin gözəlçədənmi, yoxsa hər hansı 
ərli qadından? Bəyəm ərlilərin yoldaşlarının hamısı sədaqətlimi olur?.. 
Kimdən yoluxması həkimə gərək idisə də, onunçün artıq mənası yox 
idi. Onu hamıdan çox yalnız Elmar düşündürürdü: Necə barışsın? Barışa- 
caqmı? Ona günahsızlığını necə sübut eyləsin? İnanacaqmı?! 
*** 
 
Elmar baş verənlərdən ağlını itirmək dərəcəsinə çatmışdı. Analizlərin 
nəticəsini biləndə əvvəlcə özündə virusun olmamasına sevinsə də, Nazə- 
nində tapılmasında hədsiz kədərlənmişdi. Kaş bu xəstəlik onda tapılaydı.  
O, kişi idi. Kişinin ləkələnməsi qadına başıaşağılıq gətirmirdi. Lakin, qadı- 
nını həmişə təmiz, saf görmək istəyən kişiyə onun ləkəli hesab edilməsi 
utanc gətirən faciə idi. İndi bilsələr camaatın ağzını yığmaqmı olar? Belə çı- 
xır ki, Nazənin nə vaxtsa, bəlkə də hamiləliyə görə «özünü qoruduğu» son 
bir ayda ona xəyanət edib. Və, o, da bilmədən sadəlövhcəsinə əxlaqsız qa- 
dına ərlik edib! Düşündükcə dəhşətdən ürəyi partlayırdı. Nə eləcəyini bil- 
mirdi. Bundan sonra kişi adı ilə yaşamağa layiq idimi? 
Dərdini unutmaq, fikrini yayındırmaq üçün axşamlar içdiyi şərab, fa- 
siləsiz çəkdiyi siqaretlər də faydasız idi. Gündüzlər başını işə qatsa da iş- 
dən sonra əyləncə axtarmalı olurdu. Əvvəllər kənar gəzdiyi içki dostları 
indi gərəyi, zərurəti olmuşdu. 
Evlilikdən qabaq bir vaxtlar məhəllədən, məktəbdən tanıdığı imkanlı 
ailələrdən olan bu uşaqlara qoşulub gecələri barlarda, restoranlarda keçi- 
rər, müxtəlif əyləncələrlə, “ca–nalar” adlandırdığı yüngül əxlaqlı qızlarla 
həyatdan zövq almağa çalışırdı. Güman edirdi ki, ən gözəl həyat budur. Bir 
gün hardansa yaranmış daxilindəki hiss onu içində yaşadığı mühitdən iy- 
rəndirdi. Nə qədər səy etsə də, həssas olduğu insanlara, xüsusən intim mü- 
nasibət zəminində qadınlara qarşı riyakar ola bilmədi. Yalançı sevgilərə 
nifrət etdi. Əsl sevmək istədi. Təşnə ilə Nazənini sevdi. Elə sevdi ki, sevgi- 
nin möhtəşəmliyini duymayan, günlərini kef məclislərinidə keçirən, ətra- 
fındakı qəlbən tənhalara yazığı gəldi. Heç demə, onların saysız-hesabsız 
pulları, imkanları varsa da, qəlbləri tamam boş imiş. Dünyanın ən böyük 
zövqünü - qarşılıqlı sevgini qazana bilməyən bu bədbəxt adamlar mənəvi 
kasıblıqlarını maddi zənginliklə əvəzləyib, özlərini, hamını inandırmaq is- 
təyirdilər ki, guya onlar həyatsevər  və dünyaya kef çəkmək üçün gəlmiş   
ən xoşbəxt insanlardır. Öz yalanlarının mənasızlığını anlayanda isə vic- 
danlarını susdurmaqdan ötrü alkoqoldan, narkotikadan istifadə edərək 
könüllü yoxluğa - fiziki məhvə doğru sürüklənirdilər. 
Uzaqdan cəlbedici, əsrarəngiz görünən bu girdabdan onu Nazəninin 
sevgisi qurtardı. Sevgisi xatirinə bütün məclislərdən imtina edib, əyləncə 
dostlarından tədricən uzaqlaşdı. 
İndi yenə qəlbini üzən tənhalıq onu bir daha keçmiş dostlarını axtar- 
mağa, onların yığıncaqlarında fəallaşmağa vadar edirdi. Tüfeyli həyat tərzi 
günbəgün qoynunu açıb, ağlını alırdı. 
Nazənin onu atıb gedəndən əli işdən də soyumuşdu. Çox vaxt evdən   
iş adı ilə çıxıb gününü barlarda keçirirdi. Demək olar ki, hər gün evə gecə 
gəlirdi. Anasının, atasının iradlarına, nəsihətlərinə də əhəmiyyət vermirdi. 
Daha onunçün yaşamağın ləzzəti itmişdi. Hətta bir dəfə intihar etmək istə- 
di, bir başqa vaxt Nazənini öldürməyi düşündü. Ancaq, körpəsi yadına dü- 
şəndə hər iki fikrindən daşındı. Həkimin sözlərini xatırladlı: «Uşaq sağlam 
doğula bilər». Körpəsi olan kimi mütləq alacaqdı onlardan. Onsuz da virus 
taleyi dönmüş Nazəninə çox yaşamağa imkan verməyəcəkdi, kök atıb SPİD-
ə çevriləcəkdi. Uşağını yaşatmaq, böyütmək xatirinə isə o, necə var 
yaşamalıydı... 
Ürəyi qüssədən sıxılan Nazənin Elmarla bağlı düşündüklərini döz- 
məyib anası ilə bölüşdü. Anası razı olmadı: 
- Xeyri yoxdur, Elmar sənə inanmayacaq. Bəhanə uydurduğunu söy- 
ləyəcək. Boş yerə özünü alçaldıb gözdən salma. Allah qoysa körpən olar, 
sağalarsan, onda özü yalvara-yalvara gələcək ayağına. Ağıllı ol, sadəlövh 
olma! 
Günlər keçdikcə, Elmar demək olar ki, barların daimi sakininə dönür- 
dü. Düzənini itirmiş həyatının bərpasına ata-anasının da gücü çatmırdı. 
Hər axşam Fərmanın danlağının, Firuzənin yalvarışlarının təsiri olmurdu. 
Atasının onu olanları unutmaq, əhvalını dəyişmək üçün xaricə gəzməyə 
göndərmək istəməsi də fayda vermədi. Həyat gözündən düşdüyündən hər 
şeydən imtina edirdi. 
Bununla belə o, bardakı dostlarıyla söhbətləşərkən canfəşanlıqla ha- 
mıya SPİD-dən qorunmağı məsləhət görürdü. Hər dəfə qoruyucu vasitələri 
yada salıb, onlardan istifadəyə həvəsləndirirdi. Təkidlə dönə-dönə ehtiyatlı 
olmağı tapşırırdı. Bəziləri Elmarın anti-SPİD təbliğatına heyrət edir və gü- 
lürdülər: 
- Xeyir ola, sən nə yaman qorxursan SPİD-dən? Qorxma, qorxan gözə 
çöp düşər. Biz «hal əhliyik», ölümdən qorxmuruq. Onsuz da əvvəl-axır ölə- 
siyik: ya zəlzələdən, ya vəlvələdən. Ya SPİD-dən, ya elə-belədən... 
Yox, o, həyatdan küssə də, hələ ölməyə tələsmirdi. 
 
İki ay ərzində Elmar tanınmaz halda dəyişmişdi. Şax qaməti əyilmiş, 
arıqlamış, yaşlaşmış, saçlarına dən düşmüşdü. Müntəzəm olaraq alkoqol- 
dan, bəzən isə narkotikadan da istifadə etdiyindən iş yerini də itirmişdi. 
Hamıdan qaçıb gizlənən, bardan savayı heç yerə getməyən, əsəbi, qara- 
dinməz Elmarın evdə dili acılaşmışdı. Onun nəzərində bədbəxtliyinin əsas 
səbəbkarları valideynləri idilər. Çünki, Nazənini sevməyi, ailə qurmağı on- 
lar lazım bilib, xeyir-dua vermişdilər. Qoymamışdılar öz ağlı ilə düşünsün, 
sərbəst qərar çıxarsın. 
- Heç olmasa, indi qoyun istədiyim kimi yaşayım. Gərəksiz məsləhət- 
lərinizlə axırımamı çıxmaq istəyirsiniz? 
Dost-tanış arasında dərdlərini kimsəyə danışmağa çəkinən Fərmanla 
Firuzə Elmarın mühakiməsi qarşısında nə edəcəklərini bilmirdilər. 
-Ay oğul, bəsdi daha, bizə yazığın gəlsin, özünü göz görə-görə uçuru- 
ma aparma, - Firuzə yalvarırdı... 
*** 
Anasının apardığı təbliğata baxmayaraq Nazənin keçən iki ay boyu,  
bir gün də olsun Elmarı unutmamışdı. Qərara gəlmişdi ki, necə var, imkan 
tapıb onunla görüşməlidir, Elmarı gözləmədən özü onu görüşə dəvət edə- 
cəkdi. Haqsız olduğuna görə üzr istəyib, özünün müalicəsindən, körpəsi- 
nin vəziyytindən danışacaqdı. Ona kömək etməyi, atmamağı yalvaracaqdı. 
Göydəki Allahın şahidliyinə and içəcəkdi ki, ailəsinə heç vaxt xəyanət et- 
məyib. 
Bir axşam Həşimlə Elnarənin yaxın qohumlardan birinin toyuna ha- 
zırlaşdıqlarını görən Nazənin hədsiz sevindi. Evdə tək qaldığından Elmar- 
la görüşməyə yaxşı fürsət yaranmışdı. Onlar evdən çıxan kimi ürəyi əsə-  
əsə Elmarın mobil telefonunun nömrəsini yığdı. İlk dəfə görüşəndə də ürə- 
yi belə döyünüb, dili dolaşmışdı. O vaxtdan onu sevdiyini anlamışdı... 
- Alo, salam... 
 
Elmar bar yoldaşları ilə içki dostlarının birinin evində ad gününü qeyd 
edirdilər. Yarımqaranlıq otaqda musiqi, səs-küy, çəkilən siqarların tüstüsü, 
qızların gülüşü bir-birinə qarışmışdı. Otaq kiçik barı xatırladırdı. İçkidən 
əvvəlki ləzzəti almayan Elmar onu nəşə ilə əvəzləməyə başlamışdı. Azacıq 
hallı olduğundan zəng edənin kimliyini təyin edə bilmədi. «Yəqin mama- 
dır», - fikirləşdi, - «yenə beynimi xarab edəcək». 
- Alo, həri, eşidirəm, nə istəyirsən? 
 
- Elmar, mənəm, Nazənindi. 
 
Çoxdan eşitmədiyi sevdiyi qadınının səsindən canına xoş duyğular 
yayıldı, boğazı qurudu, udqundu,bir anlığa özünü itirdi: 
-Bəli... 
 
- Hardasan, nə səs-küydü, səni çətinliklə eşidirəm... 
 
- Xeyir ola, məni axtarırsan? Nə lazımdı? 
- Mənə qulaq as, səninlə görüşmək istəyirəm. Gəl bizə söhbət edək. 
Evdə təkəm. Atamgil toya gedib. Ürəyim doludur, sənə sözüm var. 
 
- Ehtiyacın nədəndir ki, indi yadına düşmüşəm? 
 
- İncitməyə haqqın var, nə istəyirsən de, amma, xahiş edirəm, gəl, göz- 
ləyəcəyəm. 
Nazəninin yalvarışlı səsi kinini yumşaltdı. 
 
- Yaxşı, gələrəm. 
 
...Sözü var, - Elmar istehzayla düşündü. Nə sözü olacaq, xəyanətini 
etiraf edəcək? Daha xeyri yoxdur. Ya da inandırmağa çalışacaq ki, guya 
göydən enmiş mələkdir, günahsızdır. Keçməz fənd işlətməyin. Həqiqəti nə 
vaxtadək gizlədəcəksən?.. 
Nazənin Elmarın «gələrəm» deməsindən sevinc içindəydi. Günlərlə 
üzünə həsrət qaldığı sevgilisiylə görüşəcəkdi. Görkəminə əl gəzdirmək 
üçün güzgüyə yaxınlaşdı. Axır vaxtlar hər dəfə güzgüyə baxanda fikirləş- 
diyi sözləri yadına düşdü: Mən kimə lazımam əzrayıldan başqa... Yox, o 
yenə sevəcəkdi, seviləcəkdi. Əvvəl özünü bəzədi. Kosmetikadan üz-gözü- 
nə vurub ətirləndi. Xoşladığı paltarını geyindi. Sonra çay hazırlayıb stolun 
üstünə şirniyyat, meyvə qoydu. Gözləri qapıda qalmışdı. Toylarından qa- 
baq Elmar hər gün onu bu qapıya qədər ötürərdi... Sonra həsrətli baxışlarla 
ayrılardılar... 
Axşam hava qaralanda qapının zəngi çalındı. Həyəcanlı Nazənin qa- 
pını açanda yad adam görürmüş kimi heyrətləndi. Gözlərinə baxmasaydı, 
tanımayacaqdı. İki ayın içində Elmar arıqlamış, yaşlaşmışdı. Baxışları da 
dəyişmişdi; küskünləşmiş, laqeydləşmişdi. Həmişə sevgi gördüyü gözlərdə 
indi kin gizlənmişdi. Bir anlığa çaşqınlıq keçirib geri çəkildi. – Gəl, - deyə 
içəri dəvət etdi. Dinməzcə, mətbəxə keçib, qonağına çay gətirib, stol arxa- 
sında üzbəüz qarşısında əyləşdi. Onun susqunluğunu görüb bilmirdi nə- 
dən başlasın. Elmarın yuxulu, yorğun görünən gözlərinə baxarkən ötən 
xoşbəxt günlərini xatırladı. Həmişə onunla parka gedərkən oynayıb-şənlə- 
nən uşaqlara baxar, gələcəkdə onların da uşaqları ilə keçirəcəkləri saatların 
xəyallarını qurardı. Söhbətlərində körpənin qız, ya oğlan olması barədə 
mübahisə edərdilər. 
Elmarın öskürəyi onu xəyalından ayırdı. İnsan iki aya nə günə düşər- 
miş, - düşündü. Yazığı mən belə hala salmışam, mənəm günahkar. Gərək 
vaxtında anama qulaq asmayaydım... 
- Məni şəkil çəkdirməyə çağırmısan? 
 
Uzun sükutdan sonra Elmarın xırıltılı səsi Nazənini diksindirdi. Elmar 
özündən çox əyyaşa, narkomana oxşayırdı: 
- De də, de görək vacib sözün nədi? Sifətimə baxmaq istəyirdin? 
 
- Hə, darıxırdım səninçün. Neçə vaxtdı ürəyimdə gəzdirdiklərimi sə- 
ninlə bölüşmək istəyirəm. Vallah, mən bilmirəm bu bəla mənə haradan rast 
gəldi. Bağışla, əvvəlcə haqsız yerə səni günahkar sayırdım. Bilmirəm, Al- 
lahın işidi, bəndənin əməlidi, yoxsa o vaxtkı xoşbəxtliyimizə dəyən nəzər- 
di... 
- Qısa eylə, nağıl danışma,- Elmar qulaq asdıqca əsəbiləşir, hövsələsi 
çatmırdı, - mıs-mıs deyincə, Mustafanı de. 
- Şübhəsiz sən elə bilirsən ki, mən sənə gizlin xəyanət etmişəm, Alla- 
hıma and içirəm ki, düşündüyün kimi deyil. 
- Bəs necədi? Havayla yoluxmusan? Andla başımı qatma. Birdən mə- 
lakə olarsan, xəbərim olmaz… 
- Sözümə axıracan qulaq as. İmkan ver deyim. Həkimin dediklərini  
çox götür-qoy etmişəm. Onun sözlərində həqiqət var. Yoluxma təkcə cinsi 
yolla baş vermir. Yadındadır, toyumuzdan sonrakı ilk aylarda həmişə şi- 
kayətlənirdin ki, nə qədər qadın salonuna getmək olar, bəsdi makiyaj, ta- 
tuaj etdirdin, günün elə gözəllik salonlarında keçir. Ora hər cür qadın gə- 
lirdi. Mənə qulluq edən ustanın daimi müştərilərindən biri ilə bir neçə dəfə 
günün eyni vaxtında rastlaşmışdım. Deyirdilər bar gözəlçəsidir... 
- Nə bar, nə gözəlçə, sən bar hardan tanıyırsan, demək sən də ona qo- 
şulub bara getmisən, - günlərlə, aylarla içərisi qəzəbdən paxır bağlamış El- 
mar partlamağa fürsət tapmışdı. Qışqırmaq, Nazənini acılamaqla ağlat- 
maq, ötən müddət ərzində çəkdiyi hirsini boşaltmaq istəyirdi. 
- Mən bara getməmişəm. Barda işləyən qadın gəlirdi ora. Deyilənə gö- 
rə orada əsas məşğuliyyəti fahişəlik imiş. Bəlkə də virus həmin bar qızı 
üçün işlədilən əşyadan, alətdən mənə yoluxub... 
Elmar dinləmək istəməyərək əlini stola çırpıb ayağa durdu: 
 
- Yenə başladın nağıl danışmağa. Sənin bar qızı ilə nə işin vardı? 
 
Əsəbindən otaqda var gəl edən Elmarın gözünün qarşısında hər gün 
gördüyü bar canlandı. Gecə kəpənəkləri olan yarıçılpaq qızlar bu dəfə Na- 
zənin sayaq bəzənib rənglənmişdilər. Eyni ağacın meyvəsi təki bir-birinə 
bənzəyirdilər... 
- Sən ya məni başa düşmürsən, ya da başa düşmək istəmirsən. 
 
- Aldatma məni, qadın salonunu bəhanə eləmə. Etiraf et ki, onlarla xəl- 
vəti yoldaşlıq etmisən. Gündə neçə kişini razı salırdın? Boynuna al!.. 
Hikkəsindən partlayan Elmar nə danışdığını fərqinə varmırdı. 
 
- Bəsdi, ağzına gələni danışdın. Mən səninlə insan kimi söhbət etmək 
istədim. Təhqir eşitmək üçün çağırmamışam, - Nazənin onu evə dəvət et- 
məsinə görə ürəyində özünü qınadı. İnanmazdı ki, Elmarda ona qarşı belə 
böyük nifrət yaransın. 
- İndi ki, məni başa düşmək istəmirsən, rədd ol gəldiyin yerə, sənsən 
bardakı gəzintilərin tayı... 
Qəzəblənmiş Elmar Nazənini cəzalandırmaq qərarına gəldi. Arvadı 
belə dikbaş və səllimi qoymaq olmazdı. Əvvəl-axır ona öz yerini göstər- 
məliydi: 
- Belə oldu? Sənə qandıraram kim hansı yuvanın quşudur. Əxlaqsızın 
biri… Səni gərək çoxdan öldürəydim, - əlini təsadüfən gördüyü stolun üs- 
tündəki meyvə qabına qoyulmuş bıçağa atdı. 
Nazənin Elmarın gözlərindəki qəzəbdən niyyətini başa düşüb qorxu- 
dan gözləri bərəldi, qışqırıb bayıldı. Ağlı başından çıxmış Elmar oturduğu 
yerdən üzü üstə döşəməyə yıxılmış Nazəninə bıçaqla bir neçə zərbə vurdu. 
Zərbələrdən sonra Nazəninin tərpənmədiyini görüb sakitləşdi. Bıçağı əlin- 
dən buraxıb, oturacaqda oturub siqaretindən birini yandırldı. Görən o düz- 
mü etdi, - fikirləşdi. Əlbəttə, kişi olan kəs xəyanəti hökmən cəzalandırma- 
lıydı, bağışlaya bilməzdi… 
Siqaretin kötüyünü atıb ayağa durub getmək istəyəndə gözü döşəmə- 
də, Nazənin bərabərində qan gölməçəsinə sataşdı. Qanı görcək etdiyi faciə- 
nin dəhşətini duydu, həyəcandan bədəni əsdi, elə bil başına qaynar su tö- 
küldü: Demək o, sevdiyi qadını sözün əsl mənasında öldürmüşdü!.. Bəs 
uşaq? Axı onların uşağı olacaqdı, onun günahı nə idi? Dünyaya gəlməmiş 
balasını anasının bətnində məhv etmişdi. Bir yox, iki adamın həyatını qır- 
mışdı. İlahi, o necə qəddar, alçaq insanmış... Dizlərini yerə atıb için-için ağ- 
ladı. Bıçağı yerdən götürüb özünü də vurmaq istədi. Bacarmadı. Bayaqkı 
qüvvəsi qalmamışdı. Bacarsaydı xeyri nə olacaqdı. Nazənin sağ qalacaqdı- 
mı? Birdən düşündü ki, həkimə vaxtında aparılsa bəlkə də ümid yeri var. 
Qan gölməçəsi isə saniyələr keçdikcə yavaş-yavaş böyüyürdü. Vaxtı itir- 
mək  olmazdı.  Təcili  həkim  çağırıb  qanın  axmasının  qarşısı  alınmalıydı. 
«Təcili yardım» gələnə gec olacaqdı. Kömək üçün qonşulara yalvarmaq la- 
zım idi. O, mənzilin qapısını açıq saxlayıb, qonşu qapıları döyüb fəryad et- 
di: 
- Həkim lazımdır, həkim. Yaralı var, kömək edin! 
Qapılar açılmağa başlayanda daxilində yaranmış səksəkədən adam- 
larla qarşılaşmağa qorxub pilləkənləri sürətlə enərək küçəyə qaçdı. 
*** 
 
Səsə gəlmiş qonşular döşəmədə qana bulanmış Nazənini tərpənməz 
görəndə gördüklərindən sarsıldılar. Kimsə cəsədə yanaşmağa cürət etmədi. 
Özlərini itirməyən qonşular tez polisə, «Təcili yardım»a, həm də valideyn- 
lərinə zəng eləyib xəbər verdilər. Hamıdan əvvəl polis maşını gəldi. Polis- 
lər mənzilə daxil olmaqları ilə təhqiqata başladılar. Otaqlarda səliqə- 
səhman öz qaydasında idi. Hadisə qarət deyil, şəxsi zəmində baş vermişdir 
– qənaətinə gələn müstəntiq dərhal cinayətkar barəsində məlumat üçün 
qonşuları sorğu-suala tutdu. Onlar üzünü görməkdikləri bir nəfərin əvvəl- 
cə qapıları döyüb kömək istəməsini, sonra isə qaçıb, yox olmasından danı- 
şırdılar. «Təcili yardım»da gələn həkim Nazəninin hadisə baş verən zaman 
keçindiyini müəyyən etdi. Həyata qayıdışı artıq mümkün iş deyildi. 
Qızının bıçaqlandığını eşidib toydan yarımçıq qayıdan Həşimlə Elnarə 
Nazəninin cəsədini qan içində görəndə faciədən sarsılıb elə şivən qopardı- 
lar ki, az qala divarlar titrədi. Ana qızının cəsədini qucaqlayıb hönkür- 
hönkür ağladı. «Bu yalnız Elmar alçağın işidir», - ürəyində yəqin etmişdi. 
İndi onu tutub tikə-parça etsəydilər də xeyri olmayacaqdı. Sevimli qızının, 
gözlədiyi nəvəsinin əvəzi daha heç nə ilə ödənməyəcəkdi. O, dünyanın ən 
bədbəxt anasıydı. Belə bədbəxtlikdən sonra ömür sürməyə, yaşamağa dəy- 
məzdi. Onun üçün dünyanın axırı gəlmişdi... 
Faciənin şaxta təki sazağından ətrafdakılar daxilən donmuşdular. Ha- 
valandığını hiss edən Həşim kədərdən boğula-boğula qatili lənətləyirdi. 
Müstəntiq meyidin ekspertizaya aparılmasına qərar verəndə Elnarəni on- 
dan çətinliklə araladılar. Qızının aparıldığını görən ana vəhşətli baxışlarla: 
qızım, mən də səninlə gəlirəm, - çığırdı. 
Qapıda qarşısının alındığını görüb polislərin üstünə qışqırdı: 
 
- Buraxın, buraxın mən də gedim... 
Həşim gözlərinin yaşın silə-silə ona yalvarırdı: 
 
- Sən getmə Elnarə, sən getsən bu xarabada tək neynərəm, getmə... 
 
- Yox, gedəcəyəm, mən balamsız qala bilmərəm, mütləq onunla gedə- 
cəyəm, - dönüb dəli kimi eyvana tərəf getdi. Onu sakitləşdirmək mümkün 
olmadı. Arxasınca düşsələr də tutub saxlaya bilmədilər və gördüklərindən 
sarsıldılar: o, ağlını itirdiyindən eyvana çatmağı ilə an  içində  pəncərəni 
açıb ikinci mərtəbədən özünü küçəyə atmışdı... Hadisələrin gözlənilməz 
yön aldığını görən polislər Həşimin də özünü intihar edəcəyiindən qorxub 
nəzarətə götürdülər. Gözləri hədəqəsindən çıxan Həşim haray edirdi: 
- Yolumu kəsməyin. Elnarə eyvandan həyətə yıxılıb, əzilib. «Təcili yar- 
dım» çağırın, tez eləyin, nəyi gözləyirsiz? Yol verin! 
Polislərin əhatəsindən qaçıb küçəyə çıxan Həşim asfalta sərilmiş yol- 
daşının ağzından, qulaqlarından qan gəldiyini görsə də sağ qalacağına 
ümidini itirmək istəmirdi: 
- Sən niyə belə etdin Elnarə? Həkim, həkim gərəkdi, kömək edin!.. 
 
Ona yetərincə əhəmiyyət verilmədiyini görən Həşim dərddən qol gö- 
türüb oynayırdı. Dərd onu havalandırmışdı: 
- Toy davam edir, nə durmusuz, siz də oynayın. Baxın, baxın, biri oy- 
namaqdan bayıldı, - hadisə yerinə gələn həkimlərə arvadının cəsədini gös- 
tərirdi. 
Növbəti «təciili yardım» Həşimi apardı. Müəmmalı qətli – qəlb para- 
layan vəhşiliyi törədən qatili tapmaq üçün təhqiqatı davam etdirən polis iş- 
çiləri bütün qonşulardan ifadə alırdılar. Qətllə bağlı hərə bir cür versiya da- 
nışırdı... 
*** 
 
Elmar etdiyi cinayətin ağırlığını dərk edərək durmadan qaçırdı. Qa- 
ranlıq küçələrdə hara qaçırdı, nə qədər qaçacaqdı bilmirdi. Gücü çatdığı 
qədər qaçmaq, oradan uzaqlaşmaq, insanlarla rastlaşmamaq istəyirdi. An- 
caq başa düşürdü ki, nə qədər qaçsaydı da törətdiyi cinayətdən yaxasını 
qurtara bilməyəcəkdi. Qan içində gördüyü Nazənin gözünün qabağından 
getmirdi. Sağa-sola baxmadan,şütüyən avtomobillərin faralarının işıqları 
selində qaça-qaça yolu keçərkən üzbəüz gələn minik maşını zərblə vurub 
onu yolun içinə yıxdı. Bədəni, qıçları əzildiyindən ayağa dura bilmədi. Ar- 
dınca huşunu itirdi. 
Öldüyünü zənn edən sürücü əvvəl təlaşa düşüb, sonra isə onun nəfəs 
aldığını görcək sevindi. Avtomobildəki digər yoldaşlarla köməkləşib onu 
maşının arxasına uzatdılar. 
Canından çox, vicdanının ağrısından əzab çəkən Elmar təcili yaxın- 
lıqdakı xəstəxanaya çatdırıldı. Yaraları sarınandan sonra Elmarın özünə 
gəldiyini, vəziyyətinin normallaşdığını görən sürücü şadlandı: 
- Çox şükür, ay Allah, ölüm-itim olmadı. Allah üzümüzə baxdı. 
 
Sürücünün sevinci Elmarı mövsələdən çıxardı. O, sağ qalmasına se- 
vinmirdi. Arvadının və həyata gəlmədən körpəsinin qatili olan adamın ya- 
şamağa, sevinməyə haqqı çatırdımı? Baş verənləri xatırladıqca sürücünü və 
həkimləri acılayırdı: 
- Niyə qoymadız ölüm? Ölsəydim canım dincələrdi. Heyf, ölmədim... 
 
- Qardaş, sən nə danışırsan, niyə ölməlisən? Naşükürlük etmə, sən hə- 
lə cavansan, gələcəyin irəlidədir. Nə yaşamısan ki, yaşamaqdan da bezarlıq 
edəsən. Cibindəki telefondan evinizin nömrəsini öyrənib xəbər vermişik. 
Darıxma, doğmaların harda olsalar, gələrlər. 
- Çox nahaq yerə… Qatili görməyəmi gələcəklər? 
 
- Qatil kimdir? Ölən var ki, qatil də olsun, - sürücü təəccüb və nara- 
hatlıqla soruşdu. 
- Qatil mənəm, mən, - o, özünü saxlaya bilməyib, kövrəlib ağlayırdı. 
-Ola bilsin, beyni silkələnib, əsəbləri gərilib, - Elmarın özünü qəribə 
aparması həkimdə qəza zamanı xəstədə beyinlə bağlı problemin əmələ 
gəlməsi fikrini yaratmışdı. 
Səhəri gün Fərmanla Firuzə Elmarın palatasına girəndə Elmar uşaq tə- 
ki anasına sarıldı. Uzun illərin həsrətlisi qədər sevincdən gözləri doldu: 
- Ana, sən mənim sağ qalmağıma sevinirsən? Ancaq bilsən ki, mən ne- 
cə iyrənc qatiləm, sevinməzdin... Mən əslində Nazənini, körpəmi yox, özü- 
mü də məhv etmişəm... 
- Sən nə sayıqlayırsan? – Fərmanı dəhşət bürüdü, sözünün ardını deyə 
bilməyib dili topuq vurdu. 
Dünən gecədən eşitdikləri faciənin oğulları tərəfindən törədildiyinə 
inanmaq istəməyən ata-ana keçirdikləri stressdən sanki, daşlaşmışdılar. 
Nəfəsləri dayanmışdı, danışmağa heyləri yox idi... 
*** 
 
Gün ərzində qonşulardan alınan ifadələr əsasında qatilin foto-robotu- 
nu düzəldən polis, həm də Nazəninin cib telefonundakı son zəngləri araş- 
dırıb Elmarı axşamtərəfi şübhəli şəxs qismindя həbs etdi. O, ilk dindiril- 
mədə həmin günü «hallı» olduğunu, qaynatasıgilə gedib həyat yoldaşını 
bıçaqlamasını tərəddüd eləmədən boynuna aldı: 
- Niyə, nə səbəbə bıçaqlamışdın? - İşi təhqiq edən müstəntiqin ilk su- 
alı belə oldu. 
- Qısqanclıq üzündən... 
 
- Qısqanclığın səbəbi nə idi, kimə qısqanırdınız? 
 
Yox, nə olur-olsun HİV-in adını çəkməyəcəkdi. Sevgilisinin ruhunu in- 
cidib özünə bəraət qazanmayacaqdı. Razı olmazdı onu başqalarının gö- 
zündə ləkələyib alçaltsın. 
- Səbəb? Səbəb başımın boşluğudur. 
- Düz sözə nə deyəsən, - miüstəntiq gülümsədi, - heyif ki, sonrakı ağı- 
lın faydasızdır. 
Təcridxanada görüşünə gələn ata-anasına bərk-bərk tapşırmışdı: 
 
- Nəbadə HİV barəsində kiməsə danışasız. Danışsaz məni ölmüş sayın. 
Heç kəs bunu qəti bilməməlidir! 
 
Hadisə başverən gecə qaynanası Elnarənin özünü eyvandan atıb öl- 
dürməsini, Həşimin isə dəlixanaya düşməsini biləndə Elmar bütöv bir ailə- 
nin məhvində özünün, yoxsa şeytanın gözəgörünməz yeni formasının – 
HİV-in daha çox müqəssir olduğunu təyin etməkdə çətinlik çəkirdi… 
Allah bu qədər bədbəxtliyin günahını kimin adına yazacaqdı? Bacısı 
xaricə köçəndən bəri yazdığı məktublarında daim ona SPİD-dən ehtiyatlı 
olmağı yalvarırdı. Orada adıçəkilən xəstəliyin geniş yayıldığını, bir dəfə 
xəstəxanada qan verərkən səhlənkarlıq üzündən az qala ərinin yoluxacağı- 
nı qeyd edən Əsmər HİV virusunu «Əzrayılın elçisi» adlandırırdı. Son illər 
məktubları azalan Əsmərin cümlələrində qəmli notlar artmışdı. Kədərinin 
səbəbini gizli saxlayan bacısı nədənsə ümidsizliyə qapılıb, həyatın fanili- 
yindən şikayətlənirdi. Olmaya HİV onun da xoşbəxtliyini göz altına almış- 
dı?!. 
Baş verən faciədə HİV-i səbəb saysa da, öz günahı da az deyildi. Kor- 
koranə qısqanclıq, görüşdən qabaq çəkdiyi beyninin korşaldan narkotik 
maddənin təsiri ona aman vermədi Nazəninin sözünü aramla dinləsin. Mə- 
gər gözəllik salonunda virusa yoluxmaq olmazmı? Eşitmək, anlamaq əvə- 
zinə ağılsızcasına zavallını xəyanətdə suçladı. Gözü necə örtülmüşdüsə, 
yazığın bətnindəki körpəni də olsa, xatırlayıb rəhm etmədi. İndi bütün qə- 
zetlərin, televiziya kanallarının, informasiya saytlarının kriminal bölümlə- 
rində törətdiyi cinayətdən xəbər tutanlar onun rəzilliyinə lənətlər oxuyur- 
dular... Ona nə qədr cəza verilsə azdır!.. 
“O məni sevirdi, barışmaq istəyirdi. Mənsə hər şeyi məhv etdim...” Sə- 
hərdən axşamadək ara vermədən fikirləşən Elmar təcridxanada gecələr çar- 
payısına uzanan kimi həyəcanlı yuxular görürdü. Gecələrin birində yenə 
gözünün qarşısında qan içində çapalayan uşaq gördü. Hövlənak gözlərin 
açıb kamerada var-gəl etməyə başladı. Belə yuxular neçə vaxt idi, ona ra- 
hatlıq vermirdi. İnildəyən, nalə çəkən, qan içindəki uşaq hər gün onu səs- 
ləyirdi. Onun təki qatildən imdad, nəvaziş istəyirdi. Daha dözə bilmirdi. 
Getdikcə uşaq səsini ayıq olanda da eşidirdi. O, uşağa yaxınlaşmaq istə- 
yəndя səs də, uşaq da qeyb olurdu… 
Məhbusun bəzən öz-özünə danışmağı, səbəb olmadan yalvarışlı səslə 
kiməsə müraciət etməyi, yuxulu, qeyri-dəqiq hərəkətləri təcridxana işçilə- 
rini heyrətləndirməklə yanaşı onun psixikasının pozulmasına şübhələri ar- 
tırırdı. 
Bir səhər isə Elmar balaca balışı qucaqlayıb öz aləmində nəsə deyir, 
yalvarır, ağlamsınırdı. Elmara yaxınlaşan növbətçi işçi onun «tamaşa» gös- 
tərdiyini düşünüb balışı əlindən almaq istədi; 
-Sən giclik etməkdən bezmədin? 
 
O, əlindəkini var gücü ilə qucaqlayıb qızğınlıqla işçinin üstünə çığırdı: 
 
- Dəymə, nədi, qoymazsan uşağımı oynadam? İndi sənmi əlimdən al- 
maq istəyirsən? Qoymayacağam. Get, rədd ol burdan, mane olma! Ay mə- 
nim HİV balam, div balam, şeytan balam!.. 
Uzun illərin təcrübəsini keçmiş növbətçi ləngimədən məhbusun və- 
ziyyətinə dair rəisinə məruzə etdi. Məsələnin ciddiliyini başa düşən rəis 
təcridxananın həkiminə ləngimədən lazımi tədbirləri görməyi əmr etdi. 
Az keçmədi, vəziyyəti nəzərə alan məhkəmə, həkim komissiyasının 
yekun rəyinə əsasən müttəhimin ruhi əsəb dispanserinə müalicəyə göndə- 
rilməsini, müalicənin sonunadək istintaqın dayandırılmasını qərara aldı... 
*** 
Elmarın xəstəlik tarixçəsi ilə tanışlıqdan aldığı təəssürat doktop Fərəc- 
lini kabinetində çox oturmağa imkan vermədi. Dözməyib siqaret yandırıb 
koridora çıxdı. Xəstəxananın həyətə açılan pəncərəsindən yenidən bağça 
ətrafında gəzişən xəstələrə tamaşa etdi. Elmar skamyada səssiz oturub 
“körpəsini” sinəsinə sıxaraq yatırmaqda davam edirdi. ”O, dəlilik etmir, 
Ilahinin verdiyi cəzanı çəkir,” – doktor ürəkağrısı ilə düşündü... 
İnsanların özləri tərəfindən gizlədilən, adı çəkilməyən bəla isə insaf- 
sızcasına, adamlara fərq qoymayıb fəaliyyətini günbəgün dayanmadan ge- 
nişləndirir, gözə görünmədən, nəzərə çarpmadan çirkin faciə missiyasını 
davam etdirirdi... Hər zaman qurbanlarının sayını artıran bu qasırğa vaxt 
dolandıqca dünyanı sarıyırdı... Allah təsadüfi səbəblərdən yaranan zəru- 
rətli nəticələrlə insanları növbəti ağır sınağa çəkirdi. 
11.2007 
 
