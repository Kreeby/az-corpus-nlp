Öz xətti ilə rus dilində yazdığı 
 tərcümeyi - hal 
                         M.Ə.Rəsulzadə - 130 
 
                                                 Nəsiman Yaqublu 
 
 M.Ə.Rəsulzadənin həyat və fəaliyyətinin xronologiyası 
 
 
 
 
 
 
1884-cü il 31 yanvar – M.Ə.Rəsulzadə Bakı 
quberniyası Bakı qəzasının Novxanı kəndində, 
axund Hacı Molla Ələkbərin ailəsində dünyaya 
gəlib. 
1901-1903-cü illər – İlk təhsilini bu kəndin 
axundu olan atasından alıb. Sonradan Bakı 
şəhərində Sultan Məcid Qənizadənin ilk dəfə əs-
asını qoyduğu və müdirlik etdiyi 2-ci “Müsəlman 
və Rusi” məktəbində, eləcə də Bakı Texniki məktə-
bində rus dilində təhsil alıb.  
1903-cü il – “Azərbaycanlı Gənc İnqilabçılar 
Dərnəyi”ni yaradır. Gizli fəaliyyət göstərən bu təşk-
ilatın əsas vəzifəsini M.Ə.Rəsulzadə belə 
açıqlayırdı: “Gənclərdə milli hisslər 
yaratmaq, rus məktəblərində oxudulmayan 
türkcəni inkişaf etdirmək, yerli ədiblərin 
əsərlərini oxumaq, çarlıq əleyhinə yazılmış şeirləri əzbərləmək və arada-sırada mətbəə 
üsulu ilə çap edilmiş bəyannamələri paylamaq, fəhlələr arasına gedib, hürriyyət və 
inqilab fikirlərini onların arasında sistemli surətdə yaymaq”. Dərnəyin “Hümmət” adlı bir 
qəzeti  də çıxmışdır.  
1903-cü il 2 may – Tiflisdə nəşr edilən “Şərqi-Rus” qəzetinin 14-cü sayında  "Öz 
müxbirlərimizdən. Bakı" başlıqlı ilk yazısı çap edilir. Bu yazısında o, "Şərqi-Rus" 
qəzetinin nəşrini alqışlayır  və yazır: "Şükr və min dəfə şükr! Ki biz Qafqaz müsəlmanları 
da bir qəzet sahibi olduq”. 
1903-cü il 14 may – “Şərqi-Rus” qəzetində əmisi oğlu və yaxın mücadilə dostu 
Məhəmməd Əli Rəsuloğlu ilə birlikdə “Hümmət və qeyrət vaxtıdır” məqaləsi çap edilir. 
Bu yazıda elm öyrənməyin vacibliyi xüsusi olaraq belə vurğulanır: “Bu vaxta bizə lazım 
və vacibdir ki, hümmət edib, elm öyrənməyə və öyrətməyə və öyrətdirməyə səy və kişiş 
qılaq. Elmsiz heç bir nöqsanımız götürülməyəcəkdir”. 
1903-cü il 18 may – “Şərqi-Rus” qəzetində “Öz 
müxbirlərimizdən”  başlığı ilə elmin vacibliyindən bəhs 
edən yazısı və sonda “Elm tərifində deyilibdir” adlı mü-
xəmməsi (şeri) çap edilir.  
1904-cü il iyun – Həmin dövrdə İ.V.Stalin inqilabi iş 
aparmaq üçün Bakıya gəlir. Qeyd edək ki, Rusiya Sosial 
Demokrat Fəhlə Partiyasının Bakı Komitəsi müsəlman gənc-
ləri arasında fəal iş aparan, onları maarifləndirən və milli 
dirçəliş fikirləri yayan 20 yaşlı M.Ə.Rəsulzadəni və onun 
başçılıq etdiyi “Azərbaycanlı Gənc İnqilabçılar” təşkilatını 
öz təsiri altına salmağa çalışırdı. İ.V.Stalinlə M.Ə.Rəsul-
zadəni ilk tanış edən isə əmisi oğlu M.Ə.Rəsuloğlu olmuşdu. 
Bakının Balaxanı bölgəsində fabrik işçilərinə məxsus bir 
otaqda keçirilən  görüş sonradan onların yaxın dostluq münasibətlərinə çevrilir. Sonrakı 
dövrdə M.Ə.Rəsulzadə Stalinin Bakının Bayıl həbsxanasından qaçırılmasında  önəmli rol 
oynayır.  
1904-cü il oktyabr-noyabr – RSDFP (Rusiya Sosial Demokrat Fəhlə Partiyası) – 
nin nəzdində yaradılan “Hümmət” (enerji, güc, qüvvət) Sosial-Demokrat Təşkilatının 
yaradıcılarından biri olur.Qeyd edək ki, bu həm də Zaqafqaziyada yaradılan  ilk 
müsəlman sosial-demokrat qrupu idi. “Hümmət”in baniləri arasında ondan başqa  
N.Nərimanov, M.Əzizbəyov, M.H.Mövsümov, M.H.Hacınski, eyni zamanda sonradan 
Müsavatın yaradıcılarından olan A.Kazımzadə və K.Mikayılzadə var idi. 
1904-cü il – M.Ə.Rəsulzadənin redaktorluğu ilə “Hümmət” qəzeti çap edilir. 
M.Ə.Rəsulzadə qeyd edirdi ki, “Hümmət” Qafqazda türk (Azərbaycan) mətbuatı arasında 
partiya orqanı olmaq üzrə ilk qəzet olub. 1904-1905-ci illərdə bu qəzetin 5-6 sayı çap 
edilir. 1917-ci ilin iyulun 3-də isə  qəzet N.Nərimanovun redaktorluğu ilə yenidən Bakıda 
nəşrə başlayır.   
1905-ci il – “Hümmət” qəzetinin 3-cü sayında “Hümmətür-rical” (yəni, “Kişilərin 
hümməti (gücü) dağları qoparar”) adlı məqaləsi çap edilir. Və həmin yazıda birləşməyin, 
islama bağlılığın vacibliyini göstərir. M.Ə.Rəsulzadə  həmin məqalədə yazırdı: 
“Hərəmiz bir küncdə bir xüsusi cəmiyyət qayırıb (yaradıb) da müxtəlif yollar ilə 
getməkdənsə birləşməli, öz fikir və fellərimizdən bir-birimizi halı etməliyiz”. 
1906-cı il  5 yanvar – “İrşad” qəzeti ilə əməkdaşlığa başlayır, orada “Kənddə 
müsibət”  məqaləsini çap etdirir. Bu məqaləsində o, erməni-müsəlman qırğınından bəhs 
edir, insanların bir-birini öldürməyindən, malını, əmlakını qarət etməsindən yazıb sonda 
bu fikri söyləyir: “Ey vətəndaşlar! Bəsdir bu qədər həlakət! Bəsdir bu qədər qəflət!..” 
1906-cı il 16 fevral – “İrşad” qəzetində çap edilən “Qara pul” şerində ilk dəfə 
olaraq “Razi” təxəllüsünü işlədir: 
Raziya, bəsdi məzəmmət elədin 
         qara pulu! 
Ürəfalan (arif adamlar)  kəsib... etməz dəxi ülfət 
            qara pul. 
1906-cı il 20 fevral – “İrşad” qəzetində ilk dəfə olaraq İran haqqında və buradakı 
proseslərdən yazır, “ədalətxana” məclisinə toxunur, məqaləsini bu sözlərlə bitirir: 
“Yaşasın İranda hürriyyət! Yaşasın İranda qanuni əsası!” 
1906-cı il 3 mart – “İrşad” qəzetində “Çin müsəlmanları” adlı  məqaləsini çap 
etdirir. Tehranda nəşr edilən  qəzetlərin birinə istinadən bir doktorun Çinə səyahətində 
buradakı çoxlu bölgələrdə müsəlmanların yaşadığını, onların adət-ənənəsindən bəhs 
etdiyini yazır. 
1906-cı il 8 mart – Bakıda “Nicat” mədəni-maarif cəmiyyəti təşkil edilir. M. Ə. 
Rəsulzadə cəmiyyətin əsas üzvlərindən biri olur. Bu cəmiyyətin üzvləri arasında Üzeyir 
Hacıbəyli, Hüseynqulu Sarabski, Soltan Məcid Qənizadə, Mehdi bəy Hacınski, Sidqi 
Ruhulla və digər tanınmış şəxsiyyətlər vardı. Cəmiyyətin başlıca məqsədi  
azərbaycanlıları savadlandırmaq və maarifləndirmək, yoxsul uşaqlarına kömək etmək, 
onları məktəblərə cəlb etmək, ehtiyacı olanlara isə maddi kömək göstərmək idi. Cəmiyyət 
Bakıda və bəzi Bakı kəndlərində  kitabxana,  qiraətxana açmışdı. Balaxanıda açılan 
məktəbdə isə tanınmış şair  M.Ə.Sabir dərs demişdi. 1908-ci ildə “Leyli və Məcnun” 
operası Bakıda məhz “Nicat” cəmiyyətinin fəallığı ilə göstərilmişdi. Cəmiyyət həftədə 
bir dəfə “Nicat” adlı qəzet buraxırdı. Qəzet İsa bəy Aşurbəyovun vəsaiti və 
redaktorluğu dərc olunurdu. Cəmiyyət benefislər keçirir, şəhər bağında arabir gəzintilər 
təşkil edir, toplanan vəsaiti xeyriyyə işlərinə sərf edirdi. M.Ə.Rəsulzadənin rəhbərliyi ilə 
təşkil olunan belə gəzintilərin birindən toplanan 200 rubl vəsaitlə İ.V.Stalini 
həbsxanadan qaçırmaq mümkün olmuşdu. 
1906-cı il – Yaratdığı “Azərbaycanlı Gənc İnqilabçılar Dərnəyi” bu dövrdən 
başlayaraq “Müsəlman Demokratik  Müsavat Cəmiyyəti” adı ilə gizli fəaliyyət göstərir. 
Bu təşkilatın bir xətti də İranda başlanan Məşrutə inqilabı və inqilabçıları ilə sıx əlaqə 
qurur. 
1906-cı il 19 iyul – Bakıda nəşr edilən “Dəvət-Qoç” qəzetində “Mərəzimizin 
çarəsi” adlı yazısı çap olunur. Bu yazısında erməni-müsəlman qırğınına mənfi münasibət 
bəsləyir. Mövcud bürokratik rejimi tənqid edərək yazır: “İki milləti bir-biri ilə 
vuruşdurub, nahaq qanlar içində inqilabı qərq etmək istədilər”. 
1906-cı il 20 iyul – “Dəvət” qəzetində “Bəlayi-əzim” adlı məqaləsi çap edilir. Bu 
yazısında o, Rusiyanı əhatə edən bəlalardan, təcavüzlərdən, zülmlərdən bəhs edir, çar 
məmurlarını kəskin tənqid atəşinə tutur: “Bəsdir, bəsdir içdiyiniz insan qanları, bəsdir iki 
milləti bir-biri ilə çalışdırıb, sonra hər ikisini də badi-fənaya verdiniz!” 
1906-cı il 16 dekabr – “Təkamül” qəzetinin ilk sayında “Şeytan işinin nəticəsi” 
adlı məqaləsi çap edilir. Bu yazısında o, baş verən qırğın nəticəsində həm müsəlmanların, 
həm də ermənilərin fəlakət və səfalətə düçar olduqlarını qeyd edir.  
1907-ci il 3 fevral – “Təkamül” qəzetinin 7-ci sayında məişətdən bəhs edən 
“Nagəhan bəla” adlı məişət mövzulu səhnə əsəri çap edilir. Bu əsərdə o, elmin 
əhəmiyyətini xüsusi qeyd edir, fəhlə tətillərindən danışır. 
1907-ci il, 17 fevral – “Təkamül” qəzetində ilk dəfə olaraq Türkiyədən bəhs edən 
“Şurayi-Osmani” adlı məqaləsi çap edilir. O, bu məqalədə “Şurayi-Osmani” cəmiyyətinin 
10 maddədən ibarət olan proqramını alqışlayır. 
1907-ci il 22 avqust – “Yoldaş” qəzetinin ilk sayında “İkinci müəllimlər İctimai”  
(qurultayı) adlı məqaləsi çap edilir. Məqalədə 1906-cı ildə Bakıda keçirilmiş Birinci 
Qurultaydan sonra 1907-ci ildə Gəncədə keçirilməsi nəzərdə tutulan 2-ci Müəllimlər 
Qurultayından bəhs edilir. 
1907-ci il 12 oktyabr – “Füyuzat” jurnalında “Həsbi-hal” adlı üsyankar ruhlu şeri 
çap edilir. O, bu şerində yazırdı:  
Qaranlıqdır bana dünya, 
Bütün dünyavü mafiha. 
Diyorlar cümləsi guya: 
Çəkil bir yanə sakitləş! 
1907-ci il 12 noyabr – “Nicat” Mədəni-Maarif Cəmiyyətinin idarə heyətinin sədri 
olan Həsən bəy Ağayevin İrana getməsi ilə bağlı M.Ə.Rəsulzadə cəmiyyətə sədrlik edir. 
1907-ci il – Üzeyir Hacıbəylinin tərtib etdiyi “Mətbuatda istifadə edilən siyasi, 
hüquqi, iqtisadi və əsgəri sözlərin “Türki-rusi və rusi-türki lüğəti” kitabının redaktoru 
olur. 
1907-ci il – A.Blyumun “Fəhlə sinfinə hansı azadlıq lazımdır?” kitabını 
Azərbaycan dilinə tərcümə edib “Orucov qardaşları” mətbəəsində çap etdirir. 
1907-ci il – Bolşeviklərin məram və məqsədləri ilə, xüsusən də onların Rusiya 
imperiyasının sərhədlərini saxlamaqla yalnız sinfi ziddiyyətləri aradan qaldırmaq 
uğrundakı mübarizəsi ilə razılaşmayıb RSDFP sıralarından uzaqlaşır, rus müstəmləkə 
üsul-idarəsinə qarşı milli istiqlal hərəkatı prinsiplərindən yanaşmağa   başlayır. 
1907-ci il 30 noyabr – Bakıda Həsən bəy Zərdabinin dəfn mərasimində çıxış edir. 
1907-ci il 2 dekabr – “İrşad” qəzetində Həsən bəy Zərdabinin dəfn mərasimindəki 
nitqi çap edilir. Həmin nitqindən: “Budur bu qoca ədib də haman camaatın hər dərdinə 
dərman olan ürfan toxumlarını səpmişdir ki, bu barələrdə çox danışıldı...”  
1908-ci il 15 yanvar – “İrşad” qəzetində M.Ə.Rəsulzadənin “Nicat” Maarif 
Cəmiyyətinin sədri imzası ilə (katib – Hacıbababəyov) məlumat çap edilir.  
1908-ci il  7 aprel – “İrşad” qəzetinin müvəqqəti redaktoru olaraq çalışır. 
1908-ci il 19 avqust – “Tərəqqi” qəzetində “İrana dair, Təbriz əhvalatı” başlıqlı 
yazısı çap edilir. 
1908-ci il 5 dekabr – “Qaranlıqda işıqlar” adlı ilk pyesi tamaşaya qoyulur. 
1908-ci il – “Nicat” Mədəni-Maarif Cəmiyyətinin sədri kimi fəaliyyət göstərir. 
1909-cu il fevral – Stalinin xahişi ilə M.Ə.Rəsulzadə “Gənc türklərin qələbəsi 
haqqında” məqalə yazır və Bakıda rus dilində cəmisi 2 sayı çap edilən “Volna” jurnalının 
1-ci sayında çap etdirir. Bu məqalədə gənc türklərin ölkə daxilində həyatın təzələnməsi 
və konstitusiya əsaslarının möhkəmlənməsi, ölkəni hər cür təcavüzlərdən qorumaq 
məsələləri vurğulanır.  
1909-cu il 18 mart –  Çar Rusiyası tərəfindən təqib edilir. “Tərəqqi” qəzetinin 
müxbiri olaraq, həm də İran inqilabçılarına dəstək üçün İrana – Rəştə gedir. O, İrana 
“Russkoye Slovo” qəzetinin (bu qəzet 1895-1917-ci illərdə Moskvada gündəlik olaraq 
nəşr edilib) xüsusi müxbiri olan Todorov və onun xanımı ilə birgə gedir. Təbrizdə, 
Ərdəbildə, Mərənddə, Tehranda olur. “Tərəqqi” qəzetində “İran məktubları” yazısını çap 
etdirir. 
1909-cu il 28 may – Təbrizdə dünya şöhrətli milli qəhrəman Səttarxanla görüşür, 
onunla maraqlı söhbət edir, verdiyi müxtəlif sualları “Sərdari-Milli” cavablandırır. 
M.Ə.Rəsulzadə bu görüşdən bəhs edən “Təbriz. Səttarxanla mülaqat” məqaləsini 
“Tərəqqi” qəzetində nəşr etdirir.  
1909-cu il 23 avqust – Tehranda Avropa tipli “İrani-Nov” (“Yeni İran”) qəzetini 
nəşr edir. Bu qəzet gündəlik olaraq milli, siyasi, ictimai, iqtisadi, ədəbi, bədii, əxlaqi və 
məzhəbi bir mətbuat orqanı kimi nəşrə başlayır. Qəzetin naşiri Məhəmməd Əbülziya, Baş 
redaktoru isə M.Ə.Rəsulzadə idi. Qəzet müxtəlif fasilələrlə 1911-ci ilin mayın 
ortalarınadək nəşrini davam etdirib. İran demokratik hərəkatı və mətbuatı tarixində xüsusi 
yeri və mövqeyi olan “İrani-Nov” qəzetində M.Ə.Rəsulzadənin “M.Əmin”, “R-zadə”, 
“Rəsulzadə”, “M.Ə.Rəsulzadə”, “Niş” imzaları ilə müxtəlif mövzulu, janrlı və həcmli 29 
yazısı çap edilib. Onun bu qəzetdə imzasız dərc olunmuş baş məqalələrinin, redaksiya 
şərhi və digər yazılarının miqdarı 200-dən çoxdur. 
1910-cu il sentyabr – M.Ə.Rəsulzadə Avropada təhsil almış bir qrup İran ziyalısı 
ilə birgə (S.H.Tağızadə, İ.Nəvvab, S.Mirzə, S.M.Rza  və b.) “İran Demokrat Partiyası”nı 
yaradır. 
1910-cu il – Tehranda “Faros” mətbəəsində farsca “Mühafizəkar və ya sosialist-
mühafizəkar partiyaların tənqidi” əsəri çap edilir.  
1911-ci il – Ərdəbil şəhərində fars dilində “Səadəti bəşər” (“Bəşəriyyətin  
xoşbəxtliyi”) kitabı çap edilir. 
1911-ci il iyun – Çar Rusiyasının İrandakı səfirliyinin təzyiqi və İran Məşrutə 
hərəkatının məğlub olması səbəbi ilə yaxın dostu Seyid Həsən Tağızadə ilə birgə İranı 
tərk edir. İrandan getməyinin bir səbəbi də onun “İrani-Nov” qəzetində məşhur Amerika 
milyonçusu Morqan Susterlə nəşr etdiyi siyasi müsahibə olur. Bundan sonra Rusiya 
səfirliyi onun İrandan getməsinə ciddi təzyiq göstərir. O, üzvü olduğu “İran Demokrat 
Partiyası” ilə birgə rus təcavüzünə qarşı kəskin mübarizə apardığına görə çar Rusiyasının 
İrandakı səfirliyi onun bu ölkədən getməsini tələb edir. Və o zaman Sədrəzəm 
Məhəmməd Vəli xan Sepehsalar da onun  İrandan çıxması əmrini verir.  
1911-ci il iyun-iyul – İranı tərk etdikdən  sonra gizli olaraq Astara-Lənkəran yolu 
ilə Bakıya gəlir, bir müddət burada qalır, sonra İstanbula gedir.  
1911-ci il iyul-avqust –  Türkiyədə - İstanbulda olur. Az sonra burada fəaliyyətə 
başlayan “Türk Yurdu” dərgisi, “Türk Ocaqları” təşkilatı  ilə yaxından əməkdaşlıq edir. 
1911-ci il oktyabr – M.Ə.Rəsulzadənin dostlarına yazdığı məktublardakı fikirləri 
də əsas götürülərək, Bakıda Məhəmməd Əli Rəsuloğlu, Tağı Nağıoğlu və Abbasqulu 
Kazımzadə tərəfindən “Müsəlman Demokratik Partiyası – Müsavat”  yaradılır. 
1911-ci il –  “Türk Yurdu” jurnalında və az sonra “Səbilür-Rəşad”(“Doğru Yol”) 
məcmuəsində “İran Türkləri” əsəri çap edilir və Türk ictimaiyyətinin böyük marağına 
səbəb olur.  
1912-ci il - Bu illərdə o, C.Əfqaninin “Milli Birlik fəlsəfəsi”  əsərini farscadan 
çevirib “Türk Yurdu” jurnalında çap etdirir.  
1913-cü il – Romanovlar sülaləsinin 300 illiyi ilə bağlı verilən ümumi 
bağışlamadan sonra Bakıya qayıdır. 
1913-cü il 28 aprel  - “İqbal” qəzetində “Təzə kitablar” adlı yazısı çap edilir, 
yenidən ictimai-siyasi, mətbu fəaliyyətə başlayır.  
1913-cü il 15-22 iyun –  “Şəlalə” jurnalında “Asan dil” – “Yeni lisan” məqaləsi çap 
edilir. 
1913-cü il –  “Müsavat” Partiyasının fəaliyyətini gücləndirir, təşkilata ümumi 
rəhbərlik edir. 
1914-cü il – “İqbal” qəzetinin Baş redaktoru olur. 
1914-cü il 12 aprel – “Bəsirət” qəzetinin ilk sayında məqaləsi çap edilir.  
1914-cü il 10 may – Bədəlbəy Bədəlbəyovun nəzarətində olan, ümumi müdiri 
Soltanməcid Qənizadə olan “Altıncı rus-müsəlman məktəbi”ndə keçirilən ədəbi və 
mənəvi bir ziyafətə dəvət edilir, məktəb şagirdlərinin bəzilərinin türkcə, bəzilərinin isə 
rusca oxuduğu nəğməli, şeirli və lətifəli bir ədəbiyyat gününün iştirakçısına çevrilir. Bu 
haqda “İqbal” qəzetinin 11 may 1914-cü il sayında “Əbədi  bir gün” adlı məqalə də nəşr 
etdirir.  
1914-cü il 16 sentyabr – “Dirilik nədir?”, “Milli dirilik” başlıqlı yazıları “Dirilik” 
jurnalında çap edilir. 
1915-ci il 8 fevral – Yanvarın sonlarında vəfat etmiş böyük gürcü şairi Akaki 
Seretelinin Tiflisdə keçirilən dəfn mərasimində iştirak edir. Orada müsəlman mətbuatı 
nümayəndəsi olaraq çıxış edir. O, çıxışında bu sözləri deyir: “Ey böyük şair, ey nəcib bir 
millətin yetirdiyi ali düha, sən sağlığında birlik və məhəbbət təlqin edirdin. Öldün: fəqət 
əmin ola bilərdin ki, sənin ruhun ölməmiş, o hələ diridir”.  
1915-ci il 28 aprel – Bakıda nəşr edilən “Yeni İqbal” qəzetinin ilk sayında 
“Yaponiyanın qələbəsi” adlı yazısını çap etdirir. 
 1915-ci il 19 may – “Yeni İqbal” qəzetində Bakı Quberniyası Xalq Peşə 
məktəbinin direktoruna aid olan bir məlumatin səhifədən çıxarılmasına ciddi etirazını 
bildirdiyinə gorə  Bakı şəhər rəisinin əmri ilə həbs edilir.İki aya qədər həbsdə 
saxlanıldıqdan  sonra azadliğa buraxılır. Onun həbsi haqqında “Yeni İqbal” qəzetinin 
1915-ci il, 24 may sayında (N23) məlumat vardır.  
1915-ci il 2 oktyabr – “Açıq söz” qəzeti onun redaktorluğu ilə nəşrə başlayır. Bu 
qəzet türk ədəbi ləhcəsi ilə çap edilən ilk mətbuat orqanı olur. 
1916-cı il 1 yanvar – “Açıq söz” qəzetində “Miladdan 1916” adlı məqaləsi çap 
edilir.   
1917-ci il 24 mart – 4 aprel –  Rusiyada baş verən Fevral – Burjua İnqilabından 
sonra Müvəqqəti Hökumətin səlahiyyətli komissarı olaraq seçkiləri izah və təşkil etmək 
üçün Lənkəran bölgəsinə gedir, insanlarla maraqlı görüşlər keçirir. 
 “Açıq söz” qəzetində “4 gün xəlq içində” adlı məqaləsində M.Ə.Rəsulzadə yazırdı: 
“Bununla bərabər Bakı İcra Komitəsi ilə müvəqqəti qubernator İlyuşkinin təklifləri ilə 
lənkəranlı vətəndaşların xahişlərinə qarşı mənəvi bir borc hiss etdim ki, Lənkəran 
uyezdinə komissar gedəm”.  
1917-ci il  aprel, “Açıq söz” qəzeti  - Cənub bölgəsinə olan səfəri və görüşləri ilə 
bağlı “Açıq söz” qəzetinin 438-441-ci saylarında “4 gün xalq içində”, sonrakı saylarda 
isə (442-dən başlayaraq) “Rusiya müsəlman ictima harada olmalıdır?”, “Cəmaət idarəsi” 
yazılarını çap etdirir.  
1917-ci il 15-20 aprel – Bakıda keçirilən Qafqaz Müsəlmanlarının Qurultayında 
çıxış edir, müsəlmanlara ərazi muxtariyyəti verilməsi ideyasını irəli sürür.  
1917-ci il 1-11 may – Moskvada keçirilən Ümumrusiya Müsəlmanları 
Qurultayında nümayəndələrin müzakirəsinə iki qətnamə verildi: Ə.Salikovun milli-
mədəni muxtariyyat və M.Ə.Rəsulzadənin ərazi muxtariyyəti qətnamələri. Ümumi 
səsvermədə onun irəli sürdüyü “ərazi muxtariyyəti” ideyası qurultayda 271 səsə qarşı 446 
səslə qəbul edilir. Həmin qətnamədən: “Rusiyada müsəlman xalqlarının mənafelərini 
təmin edə bilən ən məqbul dövlət quruluşu forması milli ərazi federasiyası əsasında 
yaradılacaq demokratik respublikadır”.  
1917-ci il may – Bakıda M.Ə.Rəsulzadənin də “Redaksiya Heyəti"nə daxil olduğu 
“Qardaş köməyi” jurnalı çap edilir.  
1917-ci il 17 iyun – “Müsavat”la “Türk-Ədəmi Mərkəziyyət” partiyaları birləşir. 
Yeni təşkilat “Türk-Ədəmi Mərkəziyyət Müsavat” Partiyası adlanır. M.Ə.Rəsulzadə 
Birləşmiş Partiyanın sədri seçilir. Partiyanın yaydığı bəyannamədə təşkilat özünü 
“əməkçi kütlələrə, habelə Rusiyanın türk və digər müsəlman xalqlarının milli-mədəni 
istəklərinə arxalanan demokratik partiya” kimi təqdim edir. Partiyanın sosial tərkibi 
ziyalılardan, fəhlələrdən, qismən kəndlilərdən və burjuaziyanın nümayəndələrindən ibarət 
idi.  
1917-ci il 28 iyun – “Bakı Müsəlman İctimai Təşkilatları Komitəsi”nin axşam saat 
19:00-da Ə.M.Topçubaşovun sədrliyi ilə keçirilən iclasında M.Ə.Rəsulzadə çıxış edir. 
Çıxışında bildirir ki, Bakı şəhər    Dumasına vicdanlı adamlar seçilməlidir. Qeyd edir ki, 
Duma kasıb əhali haqqında çox düşünməli, xalqdan  az vergi alınmalı, qiymətlər aşağı 
olmalıdır. 
1917-ci il  5 oktyabr – “İsmailiyyə” binasının böyük zalında axşam saat 20.00-da 
“Müsavat” Partiyasının  bürosu “siyasi söhbət” təşkil edir. M.Ə.Rəsulzadə orada 
“Mərkəzçilik və qeyri mərkəzçilik” mövzusunda çıxış edir. Digər müsavatçılar isə  bu 
mövzuda məruzə edirlər:     1) Q.Ağazadə: “Millətçilik və beynəlmiləlçilik”; 2) 
S.İbrahimov: “Türkçülər və islamçılar”. 
 1917-ci il 22 oktyabr – Bakı Şəhər Sovetinə keçirilən seçkilərdə 
M.Ə.Rəsulzadənin başçılıq etdiyi “Müsavat” Partiyası 25 min seçicidən 10 min nəfərinin 
səsini alıb böyük nüfuzunun olduğunu göstərir. 
 1917-ci il 26 oktyabr – Bakı Dövlət Dumasına seçki kampaniyası aparılır. 
“Müsəlman İctimai – Siyasi Təşkilatları Komitəsi”nin  təşkil etdiyi 40 nəfərlik siyahıda 
Ə.M.Topçubaşov, F.Xoyski və digərləri ilə birgə M.Ə.Rəsulzadənin də adı verilir. Onun 
adı “Açıq söz” qəzetinin jurnalisti olaraq  qeyd edilir. Onlara 12 saylı siyahıda səs 
verilməsi göstərilir. 
1917-ci il 26-31 oktyabr – Bakı şəhərində, “İsmailiyyə” binasında “Müsavat” 
Partiyasının I qurultayı keçirilir və M.Ə.Rəsulzadə partiyanın sədri seçilir.  
1917-ci il 1 noyabr – “Açıq söz” qəzetinin 603-cü sayında aşağıdakı məzmunda 
“Xüsusi teleqraf” çap edilir: “Səmərqənddən idarəmizə böylə bir teleqraf çəkilmişdir: 
Müsəlmanların oblast (vilayət) ictimailəri Məclisi-Müəssisana namizəd olmaq üzrə 
Sırdərya oblastından Əlimərdan bəy Topçubaşov, Fərqanədən Məhəmməd Əmin 
Rəsulzadə və Amur oblastından  Nəsib bəy Yusifbəyovun namizədliyini qoymuşlardır”.  
1917-ci il 18 noyabr – Bolşeviklər M.Ə.Rəsulzadənin başçılıq etdiyi “Müsavat”ın 
Bakı Şəhər Sovetinə olan seçkilərdəki qələbəsini ləğv edir.  
1917-ci il 24 noyabr – Müəssislər Məclisinə seçki kampaniyası aparılır. 15 nəfərlik 
namizədlər siyahısında Məmməd Yusif Cəfərov,  Əlimərdan bəy Topçubaşovla birgə 
M.Ə.Rəsulzadənin də adı göstərilir. Vətəndaşlardan onların adı olan 10 saylı siyahıya səs 
verməsi xahiş edilir. 
1917-ci il  26 - 28 noyabr – Zaqafqaziyada Ümumrusiya Müəssislər Məclisinə 
keçirilən seçkilərdə M.Ə.Rəsulzadənin başçılıq etdiyi “Müsavat” Partiyası müstəqil 
demokratik qrupla birgə (Əlimərdan bəy Topçubaşov, Fətəli xan Xoyski və b.)  seçkidə 
Zaqafqaziya üzrə 615.816 (26, 9%) səslə ikinci yeri tutur. Birinci yeri 1% səs çoxluğu ilə 
gürcü menşevikləri qazanır.  
1917-ci il 22 dekabr – “Şirvanşahlar” sarayının müsəlmanların idarəçiliyinə 
(Müsəlman Arxeologiya Cəmiyyətinə) verilməsi münasibəti ilə “İsmailiyyə” binasında 
təntənəli toplantı olur. Tədbirə ictimaiyyət böyük maraq göstərir. Qeyd edilir ki, bu saray 
XIV əsrdə Xəlilulla xan tərəfindən tikilib. Toplantını Mir Məhəmməd Kərim açır. Sonra 
“Müsavat” Partiyası adından çıxış edən M.Ə.Rəsulzadəni toplantı iştirakçıları böyük 
maraqla dinləyir.  
1918-ci il 2 fevral – M.Ə.Rəsulzadənin bu dövrdəki çıxışlarında qaldırdığı 
“Azərbaycan ideyası” və “Azərbaycana muxtariyyət” şüarı İranda böyük narazılığa səbəb 
olur. Başda Məliküşşüəra Bahar olmaqla (1881-1951) Tehran paniranistləri “Novbahar” 
qəzetində ona etiraz edir. M.Ə.Rəsulzadə onlara cavab  məqsədi ilə “Açıq söz”  qəzetində  
məqalə yazır (N 671, 1918-ci il). “Rəfi-İştibah” (“Səhvin düzəldilməsi”) adlı məqaləsində 
o, bildirirdi: “Bu ləkə ilə bərabər təkrar edirəm ki, Azərbaycan yüz on il bundan qabaq 
həvadisi-ruzgardan təslim olundu və Araz çayının şimal tərəfində olan qitələri ruslar 
aldıqdan sonra Azərbaycan adını götürüb Zaqafqaziya adlandırdılar ki, Mavərayi-Qafqaz 
olsun”. 
1918-ci il 23 fevral – Tiflisdə Zaqafqaziya Seyminin ilk toplantısı keçirilir və 
M.Ə.Rəsulzadə “Müsavat” fraksiyasının (30 nəfərlə) lideri təsdiq edilir. 
 1918-ci il mart  - “Açıq söz” qəzetinin 700-cü sayında bildirilir ki, M.Ə.Rəsulzadə 
hazırda Trabzonda Sülh heyətinin  tərkibindədir  və Seym üzvü olaraq qalır.  
1918-ci il 1 aprel – Ermənilərin Bakıda törətdiyi 31 mart soyqırımı ilə bağlı 
M.Ə.Rəsulzadə Zaqafqaziya Seymində sərt çıxış edərək ciddi münasibət bildirilməsini 
tələb edir. 
1918-ci il 14-15 may – Zaqafqaziya nümayəndə heyətinin tərkibində Batuma gedir 
və regionun siyasi gələcəyi ilə bağlı Almaniya və Türkiyə hökuməti təmsilçiləri ilə çox 
mürəkkəb danışıqlar aparır.  
1918-ci il 27 may – Gürcüstanın paytaxtı Tiflisdə artıq fəaliyyəti dayanmış 
Zaqafqaziya Seyminin müsəlman üzvləri toplanıb Azərbaycan Milli Şurasını yaradır. 
M.Ə.Rəsulzadə Milli Şuranın sədri, Həsən bəy Ağayev sədr müavini, Mustafa 
Mahmudov katib, aşağıdakılar isə üzv seçilirlər: Fətəli xan Xoyski, Xəlil bəy 
Xasməmmədov, Nəsib bəy Yusifbəyli, Mir Hidayət Seyidov, Nəriman bəy Nəriman-
bəyov, Heybətqulu Məmmədbəyli, Mehdi bəy Hacınski, Əliəsgər bəy Mahmudbəyov, 
Aslan bəy Qardaşov, Soltan Məcid Qənizadə, Əkbər ağa Şeyxülislamov, Məmməd Yusif 
Cəfərov, Hidayət bəy Məlikaslanov, Rəhim bəy Vəkilov, Həmid bəy Şahtaxtinski, 
Firidun bəy Köçərli, Cəmo bəy Hacınski, Şəfi bəy Rüstəmbəyov, Xosrov bəy Sultanov, 
Cəfər Axundov, Məmməd Məhərrəmov, Cavad Məlikyeqanov, Hacı Molla Axundzadə. 
1918-ci il  28 May – M.Ə.Rəsulzadənin sədri olduğu Azərbaycan Milli Şurası 
Azərbaycan İstiqlalını elan edir və altı maddədən ibarət olan Azərbaycan İstiqlal 
bəyannaməsi qəbul edilir. Həmin günü Azərbaycan Xalq Cümhuriyyətinin ilk hökumət 
kabinəsi təşkil edilir. 9 strukturdan ibarət olan I hökumət kabinəsinə Nazirlər Şurasının 
sədri Fətəli xan Xoyski başçılıq edir. Həmin dövrdə Azərbaycanda əhalinin sayı 2 milyon 
750  min (onlardan 1 milyon 900 mini müsəlman idi) nəfər idi. Azərbaycan Xalq 
Cümhuriyyətinin ərazisi isə 97,3 min kv.km idi. Bundan başqa 15,6 min kv.km-lik 
Azərbaycan torpaqları Ermənistan və Gürcüstanla mübahisəli ərazi sayılırdı.  
1918-ci il 4 iyun – Batumda Osmanlı Türkiyəsi ilə Azərbaycan Xalq Cümhuriyyəti 
arasında ilk Dostluq Müqaviləsi imzalanır. Müqavilənin IV maddəsində Osmanlı 
hökumətinin Azərbaycana silahlı yardım göstərmək haqqının olduğu qeyd edilir. 
Müqaviləni Azərbaycan hökuməti adından M.Ə.Rəsulzadə və M.Hacınski imzalayır. 
1918-ci il 17 iyun – M.Ə.Rəsulzadənin başçılıq etdiyi Azərbaycan Milli Şurası 
ilhaqçıların təsirini azaltmaq, Nuru Paşa ilə münasibətləri pozmamaq, Azərbaycanın 
istiqlaliyyətini qorumaq məqsədi ilə öz fəaliyyətini dayandırır. 
1918-ci il 18 iyun – M.Ə.Rəsulzadənin başçılıq etdiyi diplomatik heyət 
(A.Səfikürdski və X.Xasməmmədov) Mərkəzi Avropa dövlətlərinin (Almaniya, Avstriya-
Macarıstan, Türkiyə və Bolqarıstan) yeni yaradılmış Qafqaz dövlətləri ilə əməkdaşlığı 
çərçivəsində keciriləcək konfransda iştirak üçün İstanbula gedir. 
1918-ci il 26 iyun – Türkiyədə nəşr edilən “Təsviri-Əfkar” qəzetində “Azərbaycan 
Nümayəndə Heyəti” başlıqlı yazıda M.Ə.Rəsulzadə ilə geniş  müsahibə verilir. Qəzetdə 
çap edilən fotonun altındakı yazıda isə M.Ə.Rəsulzadənin rəhbərliyində Xəlil 
Xasməmədov, Aslan bəy Səfikürdski və Əhməd bəydən ibarət Azərbaycan hökuməti 
nümayəndələrinin 25 iyunda İstanbula gəldiyi bildirilir. Qəzetdə verilən təqdimat yazı-
sında M.Ə.Rəsulzadənin bir neçə il öncə İstanbulda olduğu və burada olarkən “Təsviri-
Əfkar” qəzetinin “İslam aləmi üzrə müxbiri” olduğu da qeyd edilir. 
1918-ci il 22 iyul – İstanbulda nəşr edilən “Vakit” qəzetində “Kafkasya işləri: 
Rəsulzadə Mehmet Emin Bəyin Bəyanatı” başlıqlı yazı çap edilir.  
1918-ci il avqust – İstanbulda olarkən, İran Konsulluğuna Azərbaycanın 
müstəqilliyi haqqında bəyannamə göndərir. Konsulluq      əməkdaşları isə Azərbaycan 
adlı dövləti tanımadıqları haqqında olan məktubu geri qaytarır. 
1918-ci il 3 sentyabr – İstanbulda nəşr edilən “Vakit” qəzetində M.Ə.Rəsulzadə 
başda olmaqla Azərbaycan Nümayəndə Heyətinin fəallığı ilə keçirilən tədbir haqqında 
“Azərbaycan Haqqında Konfrans” başlıqlı yazı çap edilir.  
1918-ci il 6 sentyabr – Azərbaycanın Xarici İşlər Naziri M.Hacınskiyə yazdığı 
məktubda Bakının azad edilməsinin həyati əhəmiyyət daşıdığını bildirir. 
1918-ci il 15 sentyabr – Türkiyənin Hərbi Naziri Ənvər Paşa ona zəng edib, 
Bakının alınması – Qurtuluşu xəbərini verir.  
1918-ci  sentyabr – M.Ə.Rəsulzadə Rusiya və Almaniya arasında Azərbaycanın 
müstəqilliyini şübhə altına alan Brest-Litovsk sazişinə əlavə olan 27 avqust razılaşmasına 
etiraz edir və Almaniyanın İstanbuldakı səfirinə etiraz bəyanatını çatdırır. “İqdam” 
qəzetində çıxış edir, “Bakısız Azərbaycan, başsız bədəndir” deyir.  
1918-ci il 23 sentyabr – İstanbulda nəşr edilən “Vakit” qəzetində 
M.Ə.Rəsulzadənin Almaniya və Sovet Rusiyası arasında neft qarşılıqlı anlaşmasına və 
Bakının Azərbaycana aid olmadığına etiraz olaraq, Almaniya səfir vəkili Konta 
(Valdeburqa) bir nota verdiyini bildirən “Azərbaycanın Almaniya hökumətinə notası” 
adlı yazısı  çap edilir.  
1918-ci il oktyabrın sonu – M.Ə.Rəsulzadə İstanbuldan Bakıya qayıdır. 
1918-ci il 16 noyabr – M.Ə.Rəsulzadənin rəhbərliyi ilə Milli Şuranın Bakıda ilk 
toplantısı keçirilir və Azərbaycan xalqına müraciət qəbul edilir. 
1918-ci il 19 noyabr – M.Ə.Rəsulzadənin rəhbərliyi ilə Milli Şura Azərbaycan 
Parlamentinin yaradılması haqqında qanun qəbul edir. 
1918-ci il 7 dekabr – M.Ə.Rəsulzadə Azərbaycan Parlamentinin açılışında ilk 
çıxışı edir. Məşhur tarixi sözlərini də ilk dəfə burada səsləndirir: “Bir kərə yüksələn 
bayraq, bir daha enməz!”. Parlamentdə ən güclü sayılan “Müsavat” fraksiyasına başçılıq 
edir. O, həmçinin Parlamentdə iki komissiyada – “Müəssislər Məclisini çağırmaq” və 
“Maliyyə büdcə” komissiyasında təmsil olunur. 
1919-cu il  14 aprel – M.Ə.Rəsulzadə Azərbaycan Parlamentinin  29-cu iclasında 
çıxış edib, ermənilərin iddialarını rədd edir. Qarabağın Azərbaycan ərazisi olduğunu 
bildirir. 
1919-cu il 15 noyabr – M.Ə.Rəsulzadənin təşəbbüsü və Parlamentdə bir neçə dəfə 
çıxışındakı tələbi əsasında Bakı Dövlət Universiteti təsis edilir və o, burada tarix-
filologiya fakultəsində Osmanlı ədəbiyyatı tarixindən mühazirələr oxuyur.  
1919-cu il 2-12 dekabr – Bakıda “Müsavat” Partiyasının II qurultayı keçirilir. 
M.Ə.Rəsulzadə Partiyanın sədri seçilir.  
1919-1920-ci illər – M.Ə.Rəsulzadə Azərbaycan Parlamentində fəal çıxış edir, 
problemlərə münasibətini bildirir. Bütövlükdə isə 114 iclasdan 80-də çıxış edir. 
1920-ci il – Bakıda “Azərbaycan” qəzetinin hökumət mətbəəsində 
M.Ə.Rəsulzadənin “Azərbaycan təşəkkülündə Müsavat” kitabı nəşr edilir. 
1920-ci il 27 aprel – M.Ə.Rəsulzadə Parlamentin son iclasında çıxış edərək, 
bolşeviklərin təslimçilik xarakteri daşıyan ultimatumunu rədd edir. Elə həmin gecə onun 
məsləhəti ilə “Müsavat” Partiyasının “Gizli Mərkəzi” yaradılır. 
1920-ci il  may – Bolşeviklərin Azərbaycanı işğalından sonra M.Ə.Rəsulzadə təqib 
olunur, əvvəl Bakıda – Ramanada gizlənir, sonra isə Lahıca gedib orada qalır, özünün 
məşhur “Əsrimizin Səyavuşu” əsərini yazır. 
1920-ci il 17 avqust – Göyçay qəzasının Qaraməryəm kəndində bolşeviklər onu 
həbs edib Bakıya gətirir. 
1920-ci il  noyabr – İ.V.Stalin  Bakıya gəlir və M.Ə.Rəsulzadəni həbsdən azad 
edib özü ilə Moskvaya aparır.  
1920-ci il noyabr – Moskvada nəzarət altında yaşayır. Ona RSFSR Millətlər 
Komissarlığı nəzdində yaradılması nəzərdə tutulan Şərq  Xalqlarını Öyrənmə 
Cəmiyyətinə rəhbərlik etmək təklif edilir, lakin o, bu təkliflə razılaşmır. O, eyni zamanda 
Şərq Ölkələri zəhmətkeşlərinin Kommunist Universitetində professor vəzifəsində 
çalışmaqdan da imtina edir. Hətta Stalinin bu işə müdaxiləsi də M.Ə.Rəsulzadəni razı 
salmır. Moskvada olarkən o, yalnız Şərq Ölkələri İnstitutunda (keçmiş Lazarev İnstitutu) 
fars və rus dillərindən dərs deyir, müəllim olaraq çalışır. Bu müddətdə o, elmi tədqiqat 
işləri ilə məşğul olur, “Jizn Nasionalnostey” (“Millətlər Həyatı”)  jurnalında  yazılar çap 
etdirir.  
1922-ci il aprel-may – M.Ə.Rəsulzadə elmi ezamiyyət adı ilə Sankt-Peterburqa 
gedir, oradan isə Finlandiyaya keçir. 15 gün ərzində fin əsgərlərinin nəzarətində qalır, bir 
müddət Helsinkidə yaşayır. Burada olarkən tanınmış mücahid Abdulla Battas-Taymasla 
da görüşür. Helsinkidə M.Ə.Rəsulzadənin şərəfinə verilən ziyafətdə Peterburq imamı 
Lütfi İshaqi də iştirak edir, onun haqqında xoş sözlər söyləyir. 
Helsinkidə pasport və viza işlərini tamamladıqdan sonra Fransaya, oradan Berlinə, 
oradan isə Türkiyəyə gedir.  
1922-ci il oktyabr-noyabr – M.Ə.Rəsulzadə Türkiyədə – İstanbulda olur.  
  1923-cü il 31 mart – M.Ə.Rəsulzadə İstanbuldan Polşanın görkəmli dövlət 
xadimi, Ali Baş Komandan Marşal Jozef Klement Pilsudskiyə fransızca məktub yazır, 
10-a qədər azərbaycanlı zabitin Polşa ordusunda xidmət etməsinə razılığına görə ona 
təşəkkürünü bildirir. 
1923-cü ilin mayı – İstanbulda M.Ə.Rəsulzadənin “Azərbaycan Cümhuriyyəti 
(keyfiyyəti-təşəkkülü və şimdiki vəziyyəti)” kitabı nəşr edilir və həmin il İzmirdə 
keçirilən “İzmir İqtisadi Konqresi”ndə “İqtisadi Misak” (Bəyannamə) proqramında və 
“Kitab Bayramı” tədbirində (sərgisində) Atatürk mükafatına layiq görülür.  
1923-cü il  26 sentyabr – Azərbaycan mühacirət mətbuatının ilk orqanı olan “Yeni 
Qafqasiya” jurnalını nəşr edir. 
1923-cü il 17 noyabr – M.Ə.Rəsulzadə  İstanbulda  bu  ünvanda yaşayır: 
Çarşıqapı, Qəndilli küçəsi-5. (Çox ehtimal ki, “Yeni Qafqasiya” jurnalı da burada nəşr 
edilib). M.Ə.Rəsulzadə 1923-cü ildə 17 noyabrda Parisə – Ə.M.Topçubaşova göndərdiyi 
məktubda bu ünvana köçdüyünü bildirir. 
         1924-cü il – “Müsavatın Xarici Əlaqələr Bürosu”nu və “Azərbaycan Milli 
Mərkəzini” yaradır. 
        1924-cü il    –   İstanbulda tanınmış mütəfəkkir Ziya Göyalpın dəfn mərasimində 
olur və çıxış edir. 
1923-1925-ci illər – İstanbulda “Əsrimizin Səyavuşu”, “İstiqlal məfkurəsi və 
gənclik”, “Rusiyada siyasi vəziyyət” kitablarını çap etdirir. 
1925-ci il  6 may – Parisə – Ə.M.Topçubaşova göndərdiyi məktubda yaşayış yerini 
dəyişib bu ünvanda məskunlaşdığını qeyd edir: “Ayasofya,  Yerəbatan küçəsi N 6, Molla 
Nəcməddinin mülkündə”.  
1925-ci il – İstanbulda mühacirətdə yaşayan gənclər qarşısında “İstiqlal məfkurəsi 
və gənclik” mövzusunda cıxış edir. 
      1926-cı il  15  iyul  – İstanbulda M.Ə.Rəsulzadənin, N.Ramişvilinin 
T.Qolubko və Polşanın Türkiyədəki hərbi attaşesi polkovnik  T.Şetsellə  danışıqları  
əsasında “Qafqaz İstiqlal Komitəsi” yaradılır. 
1926-cı il 15 noyabr – M.Ə.Rəsulzadə Polşa Xarici İşlər Nazirli-yinin rəsmisi olan 
Tadeuş Qolubkoya məktub yazır və “Yeni Qafqasiya” jurnalına dəstək göstərməsini xahiş 
edir. 
1926-cı il Paris – İlk dəfə burada Beynəlxalq təşkilat olaraq “Prometey” hərəkatı 
yaradılır. Hərəkatın yaradılmasında M.Ə.Rəsulzadə də daxil olmaqla keçmiş Rusiya 
imperiyasının ayrı-ayrı xalqlarının liderləri fəallıq göstərir. 
Prometeyçilərin başlıca vəzifəsi bu idi: 1) Öz xalqlarında siyasi şüuru oyatmaq və 
onları öz talelərini həll etməyə hazırlamaq; 2) Avropa və dünya ictimaiyyəti qarşısında 
Sovetlər Birliyində yaşayan rus olmayan xalqların problemlərini açıqlamaq; 3) Bolşevik 
diktaturasını ifşa etmək; 4) İlk vaxtlar isə müxtəlif xalqlarla birgə mübarizə aparmaq 
səylərini birləşdirmək. 
Qeyd edək ki, ilk yaradılan “Prometey” hərəkatına Azərbaycan, Gürcüstan, 
Kareliya, Komi, Krım, Kuban, Povoljye, Şimali Qafqaz, Türküstan, Ukrayna, Ural 
nümayəndələri daxil idi.  
1926-cı il – Parisdə, fransız dilində “Prometey” jurnalı nəşrə başlayır. Jurnal 
“Müstəqil  Qafqaz Komitəsi” (Azərbaycan, Gürcüstan, Şimali Qafqaz) tərəfindən çap 
edilir. M.Ə.Rəsulzadə jurnalın redaksiya heyətinin üzvü kimi fəaliyyət göstərir.  
1927-ci il 11 iyul – M.Ə.Rəsulzadə Polşa dövlətinin rəsmisi olan   T. Qolubkoya 
yazdığı məktubda Azərbaycanla əlaqələrin möhkəmləndirilməsi vacibliyini bildirir.  
1928-ci il  Varşava – Burada “Əzilən Rusiya Xalqları Liqası” adlı “Prometey” 
cəmiyyəti yaradılır. Cəmiyyətə  Azərbaycan, Gürcüstan, Don, Kareliya, Komi, Krım, 
Kuban, Povoljye, Şimali Qafqaz, Türküstan, Ukrayna və Uralın nümayəndələri daxil 
olur. Bu antibolşevik ittifaq sovet təbliğatı üçün böyük təhlükə yaradır. Bu təşkilat Polşa 
Xarici İşlər Nazirliyi və Baş Qərargahı tərəfindən Marşal Pilsudskinin birbaşa dəstəyi ilə 
fəaliyyət göstərir. 
Marşal Pilsudski SSRİ-yə qarşı mübarizə aparmaq üçün bütün mühacirlərin 
birləşdirilməsini və onların gücündən faydalanmağı vacib sayır. 
“Prometeyçilik” termininin müəllifi isə polyak polkovniki T.Şetselin olduğu 
bildirilir. O, 1924-1926-cı illərdə Polşanın Türkiyədəki hərbi attaşesi olub. Bu ideya – 
yəni antibolşevik cəbhənin yaradılması isə Polşa dövlətinin başçısı M.Pilsudski 
tərəfindən müdafiə edilib. 
1928-ci il – M.Ə.Rəsulzadənin ümumi rəhbərliyi ilə “Azəri-Türk” jurnalı nəşr 
edilir.  
1928-ci il – M.Ə.Rəsulzadənin redaktorluğu ilə “Milliyyət və bolşevizm” 
məcmuəsi və yazdığı “İxtilalçı sosializmin iflası və demokratiyanın gələcəyi” kitabı çap 
edilir. 
1929-cu il 1 mart – M.Ə.Rəsulzadənin Baş redaktorluğu ilə İstanbulda “Odlu 
Yurd” jurnalı nəşr edilir. 
1929-cu il  27 dekabr – M. Ə. Rəsulzadənin ümumi rəhbərliyi ilə “Odlu Yurd” adlı 
bülleten nəşr edilməyə başlayır. Bülleteni nəşr etməkdə əsas məqsəd bu idi: “Odlu Yurd” 
dərgisinin məşğul olduğu sahə və hadisələr haqqında ictimaiyyətə daha tez və müntəzəm 
informasiya vermək”. Bülletenin sonuncu – 54-cü sayı 1930-cu ilin martın 17-də nəşr 
edilib. Gündəlik yayın orqanı olaraq çap edilən bülletenin sahibi Abbasqulu Kazımzadə, 
məsul müdiri isə Kamal idi.  
1929-cu il – Polşada – Varşavada, Polşanın Xüsusi Xidmət İdarəsi SSRİ-yə qarşı 
kəşfiyyat fəaliyyəti aparmaq üçün 2 saylı Ekspozituranı – Polşa Baş Qərargahının II 
Şöbəsinin kəşfiyyat bölməsini yaradır və M.Ə.Rəsulzadə Varşava qrupunun rəhbəri olur. 
Bu bölmə əsasən SSRİ-nin dağılması, Qafqazın, eləcə də Azərbaycanın azad edilməsi 
üçün mühacirlərin məsləhətlərindən faydalanır.  
1930-cu il 29 mart – Parisdən və Varşavadan yaxın dostu Həmdulla Sübhi 
Tanrıövərə yazdığı məktublarda Paris konsulluğunun ona viza vermədiyi qeyd olunur. 
M.Ə.Rəsulzadə yazır ki, əgər bu Ankara hökumətinin əmrinə əsasən edilirsə, onda bu 
məsələnin açıqlanması lazımdır. 
1930-cu il – Parisdə rusca “Panturanizm haqqında”, Varşavada isə “Panturanizm və 
Qafqasya problemi” kitabları rusca nəşr edilir.  
1930-cu il – M.Ə.Rəsulzadənin H.S.Tanrıövərə və C.Hacıbəyliyə yazdığı 
məktublardan məlum olur ki, o, 1930-cu ildən başlayaraq  Polşada yaşayır (təbii ki, 
Türkiyəyə qayıtmağa icazə verilmədiyindən məcburən bu ölkədə qalır, lakin İstanbulla da 
əlaqəsini itirmir və orada azərbaycanlıların fəaliyyətinə rəhbərlik edir, “Odlu Yurd” 
jurnalının da Baş redaktoru olaraq qalır). O, Varşavada Sluzevsko, Krzyesko 30 ünvanda 
yaşayır, bu dövlətin dəstəyi ilə sovet işğalı rejiminə qarşı mücadilə aparır. Eyni zamanda 
Fransada olur və sovet rejiminə qarşı  fəallıq göstərir. 
1931-ci il – Ankarada Türkiyə Xarici İşlər Naziri T.Rüşdi ilə SSRİ Xarici İşlər 
Naziri Litvinov arasında imzalanan müqaviləyə əsasən Türkiyə dövləti fəal mühacirləri 
ölkəsindən getməyə məcbur edir və SSRİ əleyhinə təbliğata imkan vermir. 
M.Ə.Rəsulzadənin və onun silahdaşlarının siyasi və mətbu fəaliyyətinə Türkiyədə 
son olaraq 1931-ci ildə sentyabr ayında Sovet dövlətinin təzyiqi ilə rəsmi qadağa qoyulur.  
1931-ci il sentyabr – M.Ə.Rəsulzadənin Türkiyədən çıxmağa məcbur olan yaxın 
silahdaşları da siyasi sığınacaq alıb Polşada məskunlaşır. Almaniyada isə onların qəzet və 
jurnal nəşr etməsi üçün şərait yaradılır. 
1932-ci il  10 yanvar – Almaniyada  Berlində “İstiqlal” qəzetini nəşr edir. 
1933-cü il  21 mart – M.Ə.Rəsulzadə “Azərbaycan Milli Mərkəzi” ilə bağlı 
Varşavada yazdığı anketdə Mərkəzin Varşavada, İstanbulda və Parisdə yerləşdiyini qeyd 
edir. O, eyni zamanda hər ay ona verilən 650 zlot məbləğindən M.Mehdiyevə və 
M.Vəkilliyə 68 dollar, Ə.Şeyxülislamova, A.Atamalıbəyova, C.Hacəbəyliyə, 
X.Xasməmmədovaa və M.Ə.Rəsuloğluna 30-32 dollar, Ə.M.Topçubaşova isə 40 dollar 
kömək olunduğunu  qeyd edir. 
M.Ə.Rəsulzadə bu anketdə hər il Azərbaycana 3 emissarın göndərilməsi üçün 300 
dollar, orada xalq arasında çağırış və vərəqələrin yayılmasına isə 100 dollara yaxın 
vəsaitin ayrıldığını bildirir.  
1933-cü il  8 mart – M.Ə.Rəsulzadə 2 saylı Ekspozituranın rəhbəri olan polyak 
Xaraşkeviçlə görüşür, “Azərbaycan Milli Mərkəzi”nin fəaliyyəti ilə bağlı onu 
məlumatlandırır. Eyni zamanda Ə.M.Topçubaşov ailəsinin ciddi ehtiyac içində yaşadığını 
bildirir. Qeyd edir ki, Ə.M.Topçubaşovun böyük oğlu xarici sayıldığı üçün ona iş tapmaq 
mümkün deyil. Böyük qabiliyyəti olan kiçik oğlu isə məcburiyyətdən təhsilini 
dayandırıb. M.Ə.Rəsulzadə Xaraşkeviçi Ə.M.Topçubaşovun ailəsinə kömək etməyə razı 
salır.  
1933-cü il mart – Varşavada yazdığı anketdə M.Ə.Rəsulzadə “İstanbulda 
Azərbaycanlı Tələbələr” Cəmiyyəti haqqında məlumat verir. Qeyd edir ki, bu cəmiyyət 
Türkiyədə təhsil alan tələbələrdən ibarətdir, 24 üzvü vardır. İdarə Heyətinin sədri 
Mehmet Əli bəydir (M.Ə.Rəsuloğlu). Bu, mədəni-maariflənmə və xeyriyyə formalı 
cəmiyyətdir. Öz üzvlərinə maddi və mənəvi dəstək verir. Əsasən  də türk ictimaiyyətini 
Azərbaycan xalqının həyatı və mübarizəsi ilə tanış edir.  
1933-cü il  19 noyabr – Varşavada “Azərbaycanda Milli Hərəkat” adlı çox 
əhəmiyyətli bir məqaləsini yazır və 1934-cü ilin yanvarın 12-də bu yazı 2 saylı 
Ekspozituraya daxil olur. 
1934-cü il noyabr – Almaniyada, Berlində “Qurtuluş” jurnalını nəşr edir. 
1935-ci il 24 iyun, Paris – M.Ə.Rəsulzadə Polşa Baş Qərargahı    II Şöbəsinin 2 
saylı Ekspoziturasının rəisi E.Xaraşkeviçə məktub yazır və bu məktubda 
Ə.M.Topçubaşovun ailəsinə təqaüdün verilməsinin davam etdirilməsi vacibliyini bildirir. 
Qeyd edir ki, bundan ötrü o, Ə.M.Topçubaşovun oğlu Ələkbər Topçubaşovu rus dilində 
nəşrini planlaşdırdıq-   ları jurnala redaktor təyin etməyi qərara alıb. M.Ə.Rəsulzadə 
bununla Ə.M.Topçubaşovun ailəsinə maddi dəstəyin göstərilməsini mümkün sayır.  
1936-cı il 24 may. Fransa, Paris, Henri Martin küçəsi, Kültür Fizik Klubu – 
Azərbaycan, Gürcü və Şimali Qafqasiyalılarla, Rusiya əsarətində yaşayan digər xalqların 
da nümayəndələrinin iştirakı ilə toplantı keçirilir. Toplantını M.Ə.Rəsulzadə açır və 
mayın 11-də Şimali Qafqazın, 26-da Gürcüstanın, 28-də isə Azərbaycan ilə Ermənistanın 
istiqlallarını elan etdikləri münasibəti ilə hamını təbrik edir, həmin hadisənin əhəmiyyəti 
haqqında geniş məlumat verir. Təbrizdən gürcü nümayəndəsi A.İ.Çxenkeli, Azərbaycan 
nümayəndəsi Mir Yaqub Mehdiyev, erməni A.İ.Xatisyan, ukraynalı A.Şulqin, 
“Prometey”in redaktoru G.Qvazava çıxış edirlər. 
1936-cı il  5-7 avqust – Polşanın Varşava şəhərində M.Ə.Rəsulzadənin ümumi 
rəhbərliyi ilə “Müsavat” Partiyasının konfransı keçirilir. Bu konfransda M.Ə.Rəsulzadə 
milli mübarizədə partiyanın siyasəti mövzusunda məruzə edir. Konfrans “Müsavat” 
Partiyasının siyasi platformasını, partiyanın xarici və daxili siyasətinə dair tezisləri və bir 
sıra başqa qətnamələri işləyib hazırlayır.  
1936-cı il  9 avqust – M.Ə.Rəsulzadə Polşanın Parisdəki diplomatı və kəşfiyyatçısı 
İ.Skarjinskiyə müşayiət məktubu göndərir, “Müsavat” Partiyasının Varşavada keçirilən 
konfransı haqqında geniş məlumat verir.  
1936-cı il – Almaniyada, Berlində “Çağdaş Azərbaycan ədəbiyyatı” kitabını 
Türkiyə türkcəsində, Parisdə isə rusca çap etdirir. Onun Parisdə fransızca “Azərbaycan” 
kitabı da nəşr edilir. 
1936-cı il 17-26 avqust – Parisdə Azərbaycanın, Povoljyenin, Uralın, Krımın, 
Şimali Qafqazın və Türküstanın müsəlman xalqlarının nümayəndələrinin iştirakı ilə 
qurultay keçirilir. Qurultay iştirakçıları “Rusiyada əzilən Türk Xalqları İttifaqı” adlı 
təşkilat yaradır. Aprelin 26-da Krımın türk müsəlman xalqlarının lideri Cəfər 
Seyidəhməd, Azərbaycandan M.Ə.Rəsulzadə, Mir Yaqub Mehdiyev, Mustafa Vəkilli, 
Şimali Qafqazdan  M.G.Şuns, Povoljye və Uraldan A. İshaqi, Türküstandan M.Çokay 
razılaşır ki, qarşıdakı bir neçə ay ərzində qəbul edilmiş, protokola uyğun və həmin ili 
keçiriləcək qurultayda Daimi Şura yaradılsın. Bu işləri yerinə yetirmək üçün ittifaqın Baş 
katibi Cəfər Seyidəhməd, katib Mustafa Çokay seçilir. Təşkilatın gizli saxlanılması 
məqsədəuyğun hesab edilir.  
1937-ci il  21 may – “Azərbaycan problemi” mövzusunda 200-ə qədər adamın 
iştirak etdiyi Berlindəki Humbold Ali məktəbinin klubunda maraqlı çıxış edir. Tədbirdə 
müxtəlif nazirliklərin, müəssisələrin, elm və mətbuat sahəsinin təmsilçiləri iştirak edir.  
1937-ci il 2-22 may – Almaniyanın Berlin şəhərində olur. Almaniya Nasional 
Sosialist Fəhlə Partiyasının Xarici Siyasət İdarəsinin, Almaniya Təbliğat Nazirliyinin 
yüksək vəzifəli məmurları ilə görüşür. Müəyyən edir ki, bu dairələr Sovetlər Birliyində 
milli problemlərlə çox ciddi  maraqlanır.  
1937-ci il – Almaniyada almanca “Azərbaycan problemi” əsərini çap etdirir. 
1938-ci il – Varşavada polyakca “Azərbaycan müstəqillik uğrunda mübarizədə” 
kitabını çap etdirir. 
1939-cu il  avqust – M.Ə.Rəsulzadə Ayaz İshaqi ilə birlikdə Rumıniyanın Dobruca 
bölgəsində, Köstəncə (Konstansa) şəhərində olur. Burada Dobruca Mədəniyyət Birliyinin 
onların şərəfinə keçirdiyi tədbirdə iştirak edir (O dövrdə, burada çoxlu sayda türklər 
yaşayırdı).  
1939-cu il  6 sentyabr – M.Ə.Rəsulzadə II Dünya müharibəsinin başlaması və 
Polşanın sentyabrın 1-də almanların, sentyabrın 18-də isə sovetlərin işğalı üzərinə bu 
ölkəni tərk edir. Köstəncədə dostu, Türkiyəni Rumıniyada Böyükelçi olaraq təmsil 
etməyə gələn Həmdulla Sübhi Tanrıövəri qarşılayır və onunla birlikdə Buxarestə gedir. 
Burada 1945-ci ilin əvvəllərinə qədər yaxın dostu, Türkiyənin Rumıniyadakı Böyükelçisi 
Həmdullah Sübhi Tanrıövərin himayəsində “Kiryazi” otelində yaşayır.  
1941-ci il 10 avqust – Rumıniyanın Buxarest şəhərində olur, Nizamiyə həsr etdiyi 
“Azərbaycan şairi Nizami (1141-1209)” əsərini yazır. 
1940-1943-cü illər – Buxarestdə yaşayır. Almaniyada olur, azərbaycanlı əsirlərin 
xilasına çalışır. Almaniya hakimiyyət dairələri ilə danışıqlar aparır, “Azərbaycan Milli 
Komitəsi”ni yaradır, almanların  əsirlərlə bağlı yaratdığı “Azərbaycan Milli 
Komissiyası”na başçılıq edir. 
1943-cü il  5 avqust – Azərbaycan legionerləri qarşısında çıxış edir. Almaniya 
hökumətinin yürütdüyü siyasətlə razılaşmadığını bildirib bu ölkəni  tərk edir.  
1944-cü il, 23 avqust – Rumıniyanın 1944-cü ilin aprelində ABŞ təyyarələri 
tərəfindən bombalanmasından sonra burada baş verən bir çevrilişlə hökumət devrilir. 
Yeni hökumət ruslarla atəşkəs elan edir. Bu vəziyyətdə M. Ə. Rəsulzadə Buxaresti tərk 
etmək məcburiyyətində qalır. 
1945-ci il – Rumıniya işğal edildikdən sonra Avstriyaya gəlir, “İmperial” 
mehmanxanasında yaşayır, sonra Almaniyanın Mittenvald bölgəsindəki qaçqın 
düşərgəsində olur. Burada “Azərbaycan Demokrat Birliyi”ni yaradır. Bu birliyin də 
başlıca məqsədi azərbaycanlıları xilas etmək, onların sovet dövlətinə verilməsinin 
qarşısını almaq idi. Çünki sovet dövləti legionerlərin çoxunu ya həbs edir, ya da 
güllələyirdi.  
1946-cı il  5 avqust –  Müvəqqəti yaşadığı Mittenvald bölgəsindən dostu, 
Türkiyənin Rumıniya Böyükelçiliyində 4 il hərbi attaşe olaraq çalışmış, (1940-cı ilin 23 
iyunundan 1944-cü ilə qədər) albay Kənan Kocatürkə məktub yazır və özünün də, 
buradakıların da Türkiyəyə getmək istəyində olduğunu bildirir. O, bu məktubu Türkiyəyə 
Almaniyadakı düşərgəyə qaçqın işləri üzrə səlahiyyətli nümayəndə olaraq gəlmiş İhsan 
bəy vasitəsi ilə  göndərir.  
1947-ci il – Münhendə 30 səhifəlik “Azərbaycan tarixi” kitabını çap edib, 
azərbaycanlılar arasında yayır. “Azərbaycan-Türkiyə” Cəmiyyəti yaradıb 
azərbaycanlıların Türkiyəyə getməsini təmin edir.  
1947-ci il  8 iyul – M.Ə.Rəsulzadənin Türkiyədə dostlarına yazdığı məktublar 
təsirini göstərir. Dostları (başda Həmdullah Sübhi Tanrıövər olmaqla) onun Türkiyəyə 
qayıtması üçün Xariciyyə vəkili ilə görüşüb razılaşır. Türkiyə Prezidenti İsmət İnönünün 
sərəncamı ilə Türkiyəyə qayıtmasına icazə verilir. Bildirilir ki, qərar Daxili İşlər 
Nazirliyinin  18.06.1947-ci il tarixli və 88717/249 saylı yazısı ilə verilən təklifə əsasən, 
3519 saylı qanunun 22-ci maddəsinə əsasən Bakanlar Kurulunun 8.07.1947-ci il tarixində 
qərarlaşdırılıb. Həmin dövrdə Bakanlar Kurulu qərarı ilə M.Ə.Rəsulzadə Türk 
vətəndaşlığına qəbul edilir və 1947-ci ilin sentyabrında Türkiyəyə gedir.  
1949-cu il 2 fevral – Ankarada “Azərbaycan Kültür Dərnəyi”ni yaradır. 
1949-cu il – Ankarada “Azərbaycan Kültür Gələnəkləri” kitabı çap edilir. 
1949-cu il – Həmin dövrdən M.Ə.Rəsulzadə Milli Təhsil Nazirliyində Yayım 
Müdirliyində və Milli Kitabxanada çalışmağa başlayır. 
1950-ci il – “Çağdaş Azərbaycan ədəbiyyatı”  kitabı çap olunur.  
1951-ci il – Türkiyənin elmi ictimaiyyətində böyük marağa səbəb olan 
“Azərbaycan şairi Nizami” əsərini nəşr etdirir. 
1951-ci il 18 yanvar – ABŞ dövlətinin dəstəyi ilə “SSRİ Xalqlarının Azadlığı 
Uğrunda Amerika Komitəsi” yaradılır və Komitənin rəhbəri İ.Don-Levin 
M.Ə.Rəsulzadəni İtaliya və Almaniyaya dəvət edib onu əməkdaşlığa çağırır. 
1951-ci il – Münhendə “Amerika Komitəsi”nin təşkilatçılığı ilə konfrans keçirilir 
və M.Ə.Rəsulzadənin başçılıq etdiyi “Azərbaycan Milli Mərkəzi” Məhəmməd  
Kəngərlinin timsalında tədbirdə təmsil edilir.  
1952-ci il 1 aprel – M.Ə.Rəsulzadənin rəhbərliyi ilə “Azərbaycan” jurnalı nəşrə 
başlayır.  
1952-ci il 11-16 dekabr – Münhendə Ümumqafqaz Konfransı keçirilir və 
M.Ə.Rəsulzadə burada çıxış edir. 
1953-cü il may – “Amerika Komitəsi”nin dəvəti ilə M.Ə.Rəsulzadə Almaniyaya 
gedir. Azərbaycanın İstiqlalının 35 illiyi münasibəti ilə “Amerikanın səsi” radiosunda 
çıxış edir və səsi vala yazılıb ona bağışlanır. 
1953-cü il 30 may – İstanbulda İstanbul Universitetinin böyük qəbul zalında türk 
dünyasının digər tanınmış şəxsiyyətləri ilə birgə M.Ə.Rəsulzadənin də jurnalist 
fəaliyyətinin 50 illiyi təntənə ilə qeyd edilir. Tədbiri ilkin olaraq Türkiyənin Xalq Maarif 
Naziri Rıfki Səlim Burçak açır və M.Ə.Rəsulzadəni, digərlərini salamlayır. Türkiyə 
Jurnalistlər Cəmiyyətinin sədri Həqqi Tariq, yaxın dostu Həmdulla Sübhi Tanrıövər çıxış 
edib, M.Ə.Rəsulzadənin fəaliyyətini yüksək  dəyərləndirirlər. Sonra özü çıxış edir və səsi 
lentə yazılır. İki gün sonra keçirilən əsərlərinin sərgisində tamaşaçılar ənənəyə görə onun 
da səsini dinləyir.  
1954-cü il  27 may – Türkiyədə nəşr edilən “Dünya” qəzetinin 5-ci sayında 
“Stalinlə ixtilal xatirələri”ni çap etdirir. Bu xatirələrin nəşri qəzetin 15-16 iyunda çap 
olunan 25-26-cı sayına qədər davam edir. Onun bu xatirələri türk ictimaiyyəti tərəfindən 
böyük maraqla qarşılanır.  
1955-ci il 6 mart – M.Ə.Rəsulzadə Ankarada 71 yaşında dünyasını dəyişir, “Əsri” 
məzarıstanlığında dəfn edilir.  
1955-ci il mart-aprel – Ölümündən sonra “Azərbaycan Kültür Dərnəyi” İdarə 
Heyəti M.Ə.Rəsulzadənin qəbrini düzəltdirmək, əsərlərini çap etdirmək üçün  fond təsis 
edir. Fondun İdarə Heyətinə aşağıdakılar daxil olur: Rəsul Ünsal, Kərim Odər, Həmid 
Ataman, T.Cüm. Ziraət Bankası, Ankara Mərkəz müdirliyi nəzdində “Mehmet Əmin 
Rəsulzadəni Yaşatma Fondu” adı ilə 6021 saylı hesab açılır. 
