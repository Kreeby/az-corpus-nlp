TURAL SAHAB 
 
 
 
 
 
 
 
 
 
 
LƏMAN 
(roman) 
 
 
 
 
 
 
 
 
 
 
 
 
Bakı-2017 
 
 
 2 
Redaktor:     Ümbülbanu                  
 
Dizayner:    Sahil Amir 
 
 
 
 
 
 
 
 
 
 
Tural Sahab 
(Nuriyev Tural Elmar oğlu)   
("Ləman") 
 
 
Bu, müəllifin ikinci kitabıdır. Bundan əvvəl Tural 
Sahabın  "Onun adı Elyanora deyil" adlı hekayələr 
toplusu işıq üzü görmüşdür.  
Ümid edirik ki, gənc müəllifin “Ləman”ı da 
oxucuların sevimlisinə çevriləcək.    
 
 
 
 
 
                                  
  
                                                 
 3 
 
MÜQƏDDƏS DUYĞULARIN SORAĞINDA 
 
Müasir texnikanın kosmik sürətlə inkişaf etdiyi əsrdə 
yaşayırıq. Amansız və zamansız müharibələrin tüğyan etdiyi, 
viran qoyduğu, insan ölümlərinin ucuzlaşdığı, baş alıb 
getdiyi bir dövrə çatmışıq. Dəyərlərimizi və dəyərlilərimizi 
itirmək də sanki getdikcə adiləşir. Böyük anlam olan İnsanlıq 
dərin, xilası  mümkün olmayan, bir daha geriyə dönə 
bilməyəcək bir uçuruma anbaan yaxınlaşmaqdadır. Yoxluğa 
– məhvə gedən dünyamızı kimlər və necə xilas edəcək? Və 
ümumiyyətlə, buna ümidimiz nə qədərdir? 
Müharibə dedikdə, gözlərimiz önündə dağıdılmış, 
xaraba qalmış şəhərlər, göz yaşları, əzablar, işgəncələr, ölüm 
canlanır. Bəşər övladının əlindən hər şeyi alan müharibə belə 
yalnız bir güc qarşısında daim aciz qalıb. Sevgini sağ qalanın 
ürəyindən silməyə, ölənin sevgisini özüylə bərabər aparmağa 
mane ola bilməyib. Çünki məhəbbətin, sevginin gücü 
əlçatmazdır – İlahi qüvvədir. 
Bəli, dünyanın və İnsanlığın yeganə xilaskarı 
müqəddəs, ilahi qüvvə olan sevgidir. Sevgini hər kəs öz 
anladığı kimi dəyərləndirir: – Kimisi adi, ani və ötəri hiss 
kimi, kimisi hissiyyatın dili, sevənlərin vüsala qovuşduğu 
andan məhəbbətin yox olması, bəzən də şəhvət hissinin 
mənbəyi kimi yozur. Deməli, həyəcan təbili çalmağın vaxtı 
çatıb. Müharibələrin məhv edə bilmədiyi müqəddəs və ali 
 4 
hisslər elə beşiyindəcə boğulur, ölür. Belə olan surətdə əgər 
şam işığı qədər ümid yeri varsa, o zaman bütün gözəlliklərin, 
duyğuların, İnsanlığın xilasına inanmaq olar. 
Son zamanlar nəşr olunmuş bəzi bədii əsərlərin 
əksəriyyətində (istər yaşlı, istər gənc müəlliflərin) müqəddəs 
hiss olan sevgi-məhəbbət olduqca bayağı, süni, parnoqrafik 
səhnələrlə təsvir olunur. Oxucuda belə fikir formalaşır ki, 
guya sevgi qarşılıqlı məhəbbətdə dəyəri olan, ancaq 
qurşaqdanaşağı hisslərə xidmət edən bir vasitədir. Belə 
«yazarları» müqəddəs duyğuları hələ qönçə olan gənclər də, 
əsrlərin sınağından çıxmış, hər aşiq olana örnək  ola biləcək 
tarixi qəhrəmanlar da zərrəcə maraqlandırmır. Onlar sevgi 
adlandırdığı, bədiilikdən tamam xali olan, açıq-saçıq, intim 
münasibətləri iyrənc şəkildə ön plana çəkməklə daha çox 
oxucu toplamaq, populyarlaşmaq istəyənlərdir. Təəssüf ki, 
ədəbiyyatımızda gözəl tərənnüm edilən məhəbbət əsərlərinə 
parodiya sayıla biləcək belə yazılar gündən-günə 
çoxalmaqdadır. Maraqla oxuduğum «Ləman» povestində isə 
tam əksinə, məhəbbətin ülviliyi, gözəlliyi müəllif tərəfindən 
incəliklə, həssaslıqla qələmə alınıb. 
Gənc yazar Tural Sahab ali təhsilini Bakı Dövlət 
Universitetində başa vurub, ixtisasca filoloqdur. Hazırda 
Gədəbəyin ucqar kəndlərindən biri olan ____ kəndində 
müəllim işləyir. Turalın hekayələri vaxtaşırı müxtəlif qəzet 
və jurnallarda dərc olunur. 2016-cı ildə «Onun adı Elyanora 
deyil» hekayələr kitabı nəşr olunub. Bu dəfə «Ləman» 
 5 
povesti ilə yenidən oxucuların görüşünə gəlib. Saf, müqəddəs 
hisslərə köklənmiş bu povest maraqlı süjet xətti, obrazların 
səmimi və inandırıcı təsviri ilə oxucunun diqqətini çəkir və 
yazıçının təqdim etmək istədiyi hər şeyi oxucu olduğu kimi 
qavraya bilir. 
Əsərin qəhrəmanı Ləmandır. Həyatın sınaqlarından 
hər zaman qələbə ilə çıxan Ləman gözlənilmədən ağır, 
sağalmaz dərdə – xərçəngə mübtəla olur. Həmişə onu çox 
sevən əri Bəxtiyarın birdən-birə üzü dönür və onu xəstə 
halında tək qoyur. Ləmanın iztirabı birə yüz artır, ərinin bu 
dönüklüyünə dözə bilmir, ölmək istəyir. Yaşadığı şəhərlə 
sonuncu dəfə vidalaşmaq üçün evdən çıxır. Bu zaman 
Fərhadla rastlaşır. Fərhadın yüksək insani keyfiyyətləri onu 
yenidən həyata bağlayır: «Onu gördükdən sonra ölmək 
fikrini unutdum. Qərar vermişdim, nə olursa-olsun, 
savaşacaqdım sonuna qədər: – həm xəstəliklə, həm də 
ailəmin dağılması nəticəsində ruhumda açılan yaralarla. 
Ölüm Fərhadın gözlərindən daha gözəl deyildi…». 
Yazıçı Fərhad obrazı ilə sübut etməyə çalışır ki, bəli, 
insanlıq hələ ölməyib, diridir, yaşayır. Ali, müqəddəs hisslər 
var və olacaq. Fərhadın saflığı, müqəddəs hissləri sayəsində 
Ləman ölümlə çarpışır və bütün duyduqlarını qələmə alaraq 
bir roman yazır. 
Fərhad əxlaqı, mərdliyi, həssaslığı ilə başqa bir qadını 
– Mariyanı çirkabdan çıxarır, əxlaqsızlıqdan, sonu fəlakətə 
söykənən, hər addımı ilə ölümə tərəf gedən yoldan 
 6 
uzaqlaşdırır. Nəticədə, Mariya Fərhada yaxınlaşdıqca, onun 
iç dünyasını tanıdıqca özü də təmizlənir, gənc oğlanın gözəl 
xüsusiyyətlərindən ibrət dərsi alır. 
Gənclərimizə məhəbbətin böyüklüyünü, ölməzliyini 
aşılayan povestdə yaşadığımız cəmiyyətdəki aktual 
problemlər də öz əksini tapır. Gənclərin bütün dünyanı 
bürüyən «Ağ ölümlə» dostlaşaraq həyatlarını qaraltması, 
təhsildən yayınan, İnternet vasitəsilə tanış olduqları 
oğlanların tələsinə düşərək faciəli sonluqla üzləşən qızların 
həyatı maraqlı səhnələrlə təsvir olunub. 
Kitablara, mütaliəyə olan həvəsin az qala yox olmaq 
təhlükəsi də günümüzün aktual problemlərindəndir. Gənc 
müəllifin bu sahədə olan boşluğu doldurmağa cəhd etməsi  
təqdirəlayiqdir. Maraqlıdır ki, müəllifin qələmə aldığı 
obrazların əksəriyyəti tariximizi, milli dəyərlərimizi sevə-
sevə öyrənən gənclərdir. Küçələrdə veyillənib təhsildən 
yayınan, meşşan həyat sürən Mariya da artıq dərsdən sonra 
boş vaxtını kitab mağazasında keçirir: «…Özüm də boş 
dayanmır, müştəri olmayanda oxuyurdum, eyni ilə Fərhadım 
kimi. Bu günlərdə Xalid Hüseyninin «Min möhtəşəm 
Günəş» əsərini oxuyub bitirdim. Orada Nizami Gəncəvi və 
Saib Təbrizidən sevgi ilə bəhs edildiyini görüb çox sevindim, 
ancaq əsərin sonunda müəllif Saib Təbrizini fars şairi kimi 
göstərir. Buna da mən çox pis odum. Əlbəttə, burada yalnız  
Hüseynini günahlandırmaq düzgün olmazdı. Günah bizdədir 
ki, öz şairimizi qoruyub, sahiblənə bilməmişik, eyni ilə 
 7 
torpaqlarımızı qoruya bilmədiyimiz kimi…». Və yaxud: 
«Həqiqətən də, nə yaxşı ki, kitablar var. Nə zaman dünya 
dənizində yolumu azsam, dumana-çənə düşsəm, sığınacağım 
liman olurdu oxuduğum kitablar…». Mariyanın dili ilə 
verilən bu sözlər gənclərdə kitaba, mütaliəyə həvəs aşılayır. 
Bu isə, eyni zamanda vətənpərvərliyə çağırışın bir formasıdır 
və müəllif buna da ustalıqla güzgü tutur. 
Əsərdəki maraqlı, müsbət obrazlardan biri də 
Bəxtiyarın tələbə yoldaşı Beytullahdır. Həm fiziki, həm 
mənəvi cəhətdən zəif olan Bəxtiyar dostunun köməyi ilə 
kamilləşir: «Bu həyat bir dərgah, bir məktəbdi, başımıza 
gələn hadisələr də müəllimlərimiz. Acılarla, əzablarla bişirik. 
Yoxsa çiy-çiy kimə aşiq deyilər, kimə insan deyilər ki… 
Aşiq olmaq üçün öncə insan olmaq lazımdı Bəxtiyar. İnsan 
olmayan birindən aşiq-filan olmaz. Eşq təmiz olduğu üçün 
kirli qəlblərdə yuva qura bilmir. Təmiz qəlbin sahibi acı 
çəksə də, əzablarla qovrulsa da, nəticədə bişir, tamamlanır. 
Vay yarımçıq qalanların, bütövləşmədən köçənlərin 
halına…». 
Hər iki gənc – Fərhad da, Beytullah da mənəviyyatca 
zəngindirlər. Böyük hind filosofu və müdriki Budda demişdi: 
«Alov metalları birləşdirir, məqsəd birliyi heyvanları və 
quşları, qorxu və tamah axmaqları, bircə baxış isə 
ləyaqətliləri birləşdirmək üçün kifayətdir». Fərhadla 
Beytullahın dostlaşdığı insanlar da özləri kimi saf qəlbli, 
həssasdırlar. Bir-birini ilk baxışdan anlayanlarda həmişə ruhi 
 8 
dinclik bərqərar olur. Elə bir dinclik ki, insanın qəlbi gözəl, 
zərif duyğularla dolub-daşır, daxilində mənəvi toxluq 
yaranır. Belə olanda bütün dünya malı, çəkdiyi əzablar, 
yaşadığı acılar da  adiləşir. İnsan özü öz gözündə kiçildikcə, 
Tanrıya bir o qədər yaxınlaşır, ilahi gözəlliklərə qərq olur. 
İnsanlara münasibəti, davranışı xeyirxahlıqlarla zənginləşir, 
ölümə belə qalib gəlir. 
Cərrahiyyə əməliyyatına gedərkən Ləman yolüstü 
məscidə gedir və dua edir ki, əgər ölüm gələcəksə, elə 
sevdiyi Fərhadın görkəmində gəlsin və canını alsın. Ölümü 
anbaan yaxınlaşan Ləman çox zaman qorxur, ancaq onun 
inandığı, güvəndiyi bir yer bu qorxunu onun canından 
çıxarır: «Bəzən məni qorxu bürüyür – ölüm qorxusu. 
Təkbaşına, soyuq, qaranlıq məzarda çürüyəcəyini düşünmək 
kimin qəlbinə qorxu salmaz ki… Ancaq mən məzarda yox, 
sevdiyimin ürəyində olacam…». 
Povestdə təsvir olunan hadisələrdə təbiət təsvirləri də, 
obrazların danışığı da bədiiliyi ilə seçilir. Bu povesti təhlil 
etmək fikrindən uzağam. Söz də, fikir də oxucunundur. Bu 
yazıda sadəcə, gənc yazıçının İnsanlıq və həyat haqqındakı 
müdrik düşüncələrinə güzgü tutmağa çalışdım. Əsər boyu bir 
məqsədə daha çox üstünlük verilib: – Şüşədən də nazik olan 
insan ürəyi ilə oynamaq olmaz, günahdır. Çətində, darda 
olana kömək əlini uzatmasan, dünya məhv olar. Müqəddəs 
hisslər, vicdan deyilən bir şey var ki, ondan qaçmaq olmur. 
Əgər haqsızsansa, heç kim duymadan vicdan sənin öz 
 9 
ürəyindəcə sənə ən ali məhkəməsini quracaq və sənin iç 
dünyanı ölümə məhkum edəcək. «Yamanlığa yaxşılıq» hissi 
hər kəsdə olmasa da, yazıçı bu gözəl və ali duyğunun hamıda 
olmasını, həyatın çətin anlarında kiməsə əl uzadaraq: 
«qorxma, yanındayam» deməsini arzulayır və təlqin edir. 
Sözlərimi Qədim Yunan filosofu Sokratın fikri ilə 
tamamlamaq istəyirəm: «Adamlar o qədər əlləşirlər ki, daşı 
yonub adama oxşatsınlar. Amma fikirləşmirlər ki, özləri daşa 
oxşamasınlar». Bəli, xeyirxahlıq gözəl nemətdir, qara 
buludların altından qəfil çıxan Günəşə bənzəyir. Tural Sahab 
gəncdir, amma insanların iç dünyasına enmək, hisslərini 
çözmək, psixoloji məqamları ustalıqla qələmə almaqla əks 
etdirmək qabiliyyəti danılmazdır. 
Gənc, istedadlı yazıçı Tural Sahaba daha böyük 
yaradıcılıq uğurları  arzulayıram. 
ÜMBÜLBANU, 
Azərbaycan Yazıçılar və Azərbaycan Jurnalistlər 
 Birliklərinin üzvü, yazıçı-publisist, 
«Qızıl qələm» mükafatı laureatı 
 
 
 
 
 
 
LƏMAN 
 10 
 
Sevilmədən ölən kişilərə və qadınlara həsr olunur... 
 
            Balaca bir şəhərdə dünyaya gəlmişdim. Ömrümün ən gözəl 
illəri o balaca şəhərdə keçdi. İndi uşaqlıq xatirələrimi düşündükcə 
bütün dərdlərimi unudur, bir qar dənəsi kimi xoşbəxt oluram. Nə üçün 
qar dənəsi dedim, bilirsinizmi? Deyilənə görə hər qar dənəsini bir 
mələk endirir yer üzünə. Onun üçün mən də  qar dənəsi kimi xoşbəxt 
olduğumu deyir, o günləri düşündükcə özümü bir mələyin qollarında 
hiss edirəm. Əslində, o zaman mənim bir yox, düz iki mələyim vardı - 
atam və anam. Bu iki  insan mənim üzümü güldürmək üçün nələr  
eləmirdi. Sanki daha sonra yaşayacaqlarımdan xəbərdarmış kimi, 
indidən sevincli günlərimi yaşadırdılar mənə.  
Evimiz həyət evi idi, balaca bir bağçamız vardı. Atam bu 
balaca bağda bir neçə ağac əkmişdi. Boş qalan yerləri isə anamın 
gülləri bəzəyirdi. Yaz aylarında bizim bağımız sanki cənnəti 
xatırladırdı.  Yazın əvvələrində ağaclar çiçəkləyir, mənim bu balaca 
dünyam bəyaza qərq olurdu. Çox sevinirdim bu zamanlar. Atam 
mənim üçün balaca bir stul düzəltmişdi. Bu stulu istədiyim yerə apara 
bilirdim. Ağaclar çiçəklədiyi zaman onların altında özümə yer 
edirdim. Hərdən çiçəklərdən biri ağacdan düşüb saçlarıma qonur, 
ancaq bu zaman ona toxuna bilirdim. Ağacda olduğu zaman heç bir 
çiçəyi qoparmırdım, onları incitməkdən qorxurdum. Yazda kəpənək 
və arılar da qonaq gəlirdi bağçamıza. Arılar yəqin çox uzaqlardan 
gəlirdi. Bildiyimə görə şəhərdə arı saxlayan bir kimsə yox idi. 
Kəpənəklər ağaclarımızın başına hərləndikcə elə sevinirdim ki, bu 
mənzərənin bitməsini heç istəmirdim. Ancaq bitirdi... Gözəl olan hər 
şey kimi, uşaqlığım kimi.... 
       Ağacların çiçəkləri yavaş-yavaş tökülür  və tumurcuqlar əmələ 
gəlirdi. Bu tumurcuqlar bir neçə aydan sonra çox dadlı meyvələr 
olacaqdı. Çiçəklər töküldüyü zaman çox üzülürdüm. Bu anlarda atam 
yanıma gələr, balaca stulumda əyləşər, məni də dizlərinin üzərinə 
alardı. Başıma sığal çəkər, saçlarımdan öpə-öpə: qızım, inan ki, sənin 
saçların bu bahardan, çiçəklərdən daha ətirlidir. Mənim gözəl qızım, 
 11 
üzülmə. Bax, o çiçəklər tökülməsə, ağaclar tumcuqlamaz və bizə 
dadlı meyvələr verməz. Əziz balam, sən də indi tumurcuq kimisən. 
Böyüyüb gözəl bir meyvə olacaqsan- deyirdi. Atamın sözləri bütün 
dərdlərimə dərman kimi gəlirdi o zamanlar. İndi düşünürəm ki, kaş 
atam sağ olaydı, yenə dərdlərimin başına sığal çəkəydi. Ancaq yox, o, 
indi qara torpağın altında yatıb. Mən universitetin birinci kursunda 
oxuyanda, daha doğrusu həmin ilin yayında dünyadan getdi. 
Çiçəklərdən bir az sonra atam da torpağa düşdü.  O zaman çiçəklərin 
yerə düşməsinə o qədər ağlamışdım ki, sanki onların ağacdan düşməsi 
atamı məndən almışdı.  
Sadə bir insan idi mənim atam. Şəhərimizdə olan zavodların 
birində işlədi ölənə qədər. Aldığım hər nəfəsi onun qabarlı əllərinə 
borcluyam. Öləndə elə yaşlı deyildi, qırx beş yaşında əlvida dedi 
bizlərə. O zamana qədər ölümdən, ölülərdən yaman qorxurdum. 
Ancaq atam ölən günü bu qorxularım yoxa çıxdı. Onun evimizdə 
keçirdiyi sonuncu gecədə mən böyüdüm. Sabaha qədər atama sarılıb 
yatdım. Bəli, mən, məzarlıqdan gündüz vaxtı tək keçməyə qorxan 
mən, o gecəni bir ölünü qucaqlayıb yatdım. Axı o, mənim atam idi. 
Ölü də olsa, diri də... O günə qədər elə bilirdim ki,uşaqlar atasız-
anasız qalanda ölür. Sən demə, ölmürmüş, sadəcə böyüyür və öz 
ölümlərini gözləməyə başlayırlar. Mən on doqquz yaşımda idim. O 
yazdan sonra bir daha bağçamızda ağaclar çiçək açmadı, bir  neçə 
ildən sonra isə tamamilə qurudu. Daha anam da gül əkmirdi bağımıza. 
Atamın ölümündən sonra anam işləməyə başladı. Sağ olsunlar atamın 
dostları, elə atamın ömür qoyduğu zavodda anama bir iş tapdılar. Nə 
qədər dedimsə, anam məni işləməyə qoymadı. Mən oxumalı, təhsilimi 
başa vurmalı idim. Bu üç ildə anam qocaldı. Anam atamdan beş yaş 
kiçik idi. Atamın öldüyü zaman anamın qırx yaşı vardı. Ancaq üç il 
sonra anama baxanlar ona azı altmış yaş verərdilər. Sanki anam 
ömrünün geri qalanını mənə bağışlamışdı. Onun saçlarına baxanda 
özümdən utanırdım. Axı, mən niyə izn verdim onun bu hala 
düşməsinə? Məgər oxumaq, ali təhsil almaq bu qədər vacibdirmi?! 
         Dördüncü kursun sonları idi. Qiymətlərim əla olduğu 
üçün dövlət imtahanından azad olunmuşdum. Sadəcə diplom işi 
 12 
qalırdı üniversitetlə mənim aramda. Onu da yazıb, müdafiə etsəm, 
bütün əziyyətlər bitəcəkdi. Bir aya yaxın kitabxanalarda axşamladım. 
İyirmi qəpiklik kökələrlə gün keçirdiyim vaxtlar olurdu. Az qalırdı, 
dözməliydim, anam üçün dözməliydim. Diplomu alandan sonra bir iş 
tapacaq, anamı da işləməyə qoymayacaqdım. Heç bir iş olmasa belə, 
evimizdə uşaq hazırlayar, bir təhər dolanardıq. Ancaq bir ayın içində 
həyatımı dəyişəcək iki hadisə baş verdi. Diplom rəhbərim cavan bir 
oğlandı. Yenicə müdafiə eləsə də, çox savadlı olduğundan, özünə 
hörmət qazanmışdı. Öz biliyi ilə illərin müəllimlərini geridə qoyurdu. 
Bəxtimdən mən diplom işimi yazanda məni ona tapşırmışdılar. 
Mövzu onun çox gözəl bildiyi Əhməd Yəsəvinin” Divani- hikmət” 
əsəri idi. Mövzular paylandığı zaman istər-istəməz ayaqlarım məni 
Türkologiya kafedrasına gətirmişdi. Buradakı müəllimlər  dörd il 
ərzində mənə çox mehriban davranmışdılar. Əslində tək mənə yox, 
bütün düşüncəli və yaxşı oxuyan tələbələrə. Beləliklə, Bəxtiyar 
müəllimlə birlikdə mövzunu öyrənməyə başladım. Diplom işim hazır 
olana qədər çox əziyyətimi çəkmişdi, ancaq kaş elə bura qədər olaydı 
bizim dostluğumuz. Diplom işimi müdafiə etdikdən sonra onun əlini 
sıxaydım, ayrılaydıq. Ancaq olmadı. Hər şey çox gözəl keçmişdi. Piri 
türküstan olan Yəsəvini elə gözəl anlatmışdım ki, müəllimlər sual 
verməyə vaxt tapmamışdılar, bir də vaxt bitəndə ayılmışdılar. Çölə 
çıxanda Bəxtiyar müəllim mənə  birlikdə çay içməyi təklif etdi. Təbii 
ki, sevimli müəllimimin təklifini rədd edə bilməzdim. Üniversitetin 
həyətindəki ağacların altında əyləşib çayımızı içirdik. Ancaq birdən 
gözləmədiyim bir şey oldu. Müəllimim məni sevdiyini söylədi. O ana 
qədər belə bir şeyi heç düşünməmişdim. Ancaq onun sevgi dolu 
sözləri dodaqlarından ürəyimə axdıqca həyəcanlandığımı, qızardığımı 
hiss edib, özümü danladım: - “özünə gəl Ləman, sən nə edirsən? İndi 
elə biləcək ki, onun dərdindən ölürsən”. Ancaq olan olmuşdu. Tək bir 
sözü ilə, tək bir təklifi ilə “ hə” cavabını almışdı məndən. İnana 
bilmirdim, bu necə ola bilər axı, mən necə belə tez razı ola bilərdim? 
Sonralar anladım ki, sən demə mən elə ilk gündən müəllimimi 
sevirəmmiş. Sadəcə sevginin nə olduğunu  bilməyən mən, bu 
duyğunun adını bilməmişəm. Həm də müəllimim mənə çox əlçatmaz 
 13 
görünürdü. Beləcə başlamışdı bizim hekayəmiz. Kaş heç 
başlamayaydı. Nə biləydim ki, müəllimim, sevdiyim adam bir gün 
məni yarı yolda qoyacaq! 
Aradan bir neçə gün keçəndən sonra anam öldü. Ancaq 
bu dəfə mən böyümədim, nə də ölümə yaxınlaşmadım. Mən bu dəfə 
yazıçı oldum. Anamın dəfn işləri bitəndən sonra birinci hekayəmi 
yazdım. İlk oxucum Bəxtiyar oldu. Çox bəyənmişdi yazımı. Yaza 
biləcəyimi, sonuna qədər mənə dəstək olacağını söylədi. Beləliklə, ilk 
hekayəm üniversitetin qəzetində çap olundu. Daha evimizə qayıda 
bilməzdim. Həm ata-anamın xatirəsi, həm də indi məni buraya 
bağlayan bir sevdiyim vardı. Bir il - anamın ili çıxana qədər nişanlı 
qaldıq. Sonra hər gənc qızın xəyalı olan ağ gəlinliyi geyindim. Bir 
neçə il çox xoşbəxt oldum. Bu zaman ərzində hətta Bəxtiyarın dəstəyi  
ilə romanımı da yazdım. Ancaq nə biləydim ki, romanda öz taleyimi 
yazmışam. Həyat romanlara heç bənzəmirmiş. Mənim xərçəng xəstəsi 
olduğumu öyrəndiyi zaman Bəxtiyarın rəngi ölü rəngi kimi ağardı. 
Onun bu halını görüb çox üzüldüm. Elə bildim ki, sevdiyinin xəstəliyi 
onu sarsıdıb. Əməliyyat lazım idi, özü də çox qısa bir zamanda. 
Yoxsa həyatımı xilas etmək mümkün olmayacaqdı. Ancaq bu 
əməliyyat mənim qadın gözəlliyimi və ana olmaq arzumu yox edirdi. 
Bəli, sol döşüm kəsilməli idi. Bax, bunu biləndən sonra Bəxtiyarın 
mənə olan düşüncələri tamamilə dəyişdi. Bir az keçmədi ki, 
boşanmaq istədiyini söylədi. Mənim hekayəm burada bitə bilərdi, 
ancaq bitmədi. Çünki, həyat - biz planlar qurarkən başımıza 
gələnlərdi. Bəli, bir yay səhərində qərarımı vermişdim, intihar 
edəcəkdim. Daha başqa yolum qalmamışdı. O məqsədlə də evdən 
çıxdım. O, qarşıma çıxdı və mən dənizin yaxınlığında olan qayalıqlara 
deyil, onun balaca, şirin dükanına getdim... 
 
                                                         
Fərhad 
 
             Onu ilk dəfə bir yay səhərində gördüm. Səhər deyəndə ki, saat 
təxminən on bir olardı. Yay olsa da, ancaq hava payızdakı kimi soyuq 
 14 
və kövrəkdi. Bəli, Tanrı bizlərə bu isti yay günündə bir payız havası 
hədiyyə etmişdi. Dünən istidən qıvrılan  yarpaqlar, otlar bu gün 
üşüyür, payızın gəldiyini düşünərək, öz ölüm nəğmələrini oxumağa 
hazırlaşırdılar.  Havanın sərin olduğunu görüb gəzintiyə çıxmışdım. 
Mənim üçün tətil deyilən bir söz yoxdu. Demək olar ki, hər gün 
tezdən oyanır, öz balaca kitab dükanımı açıram. İşə gələrkən yolumun 
üstündə olan şirniyyat dükanından iki simit alır, dükanımda gözəl bir 
çay dəmləyib, özümə bir yoldaş da tapıb çayımı içirəm. Kitabların 
arasında olmaq dünyanı gəzməkdən daha gözəldi. Hər gün yeni 
kitablar gəlir və mən onlardan birini günəş batana qədər bitirirəm. 
Dedim axı, o gün onu  gördüyüm gün hava sərin idi. Qulaqcıqlarımı 
taxıb yol gedir, bu hündür binaların yarışdığı şəhərdə toxuna 
biləcəyim- ruhuma toxunacaq yarpaqlar gəzirdim. Hərdən yağış da 
çisələyir, küləyin qovduğu  damlalar özünü dodaqlarıma vururdu. 
Asta-asta gedir, tələsmədən bu gözəlliyi ruhuma hopdurmaq 
istəyirdim. İnsan harasa getməyəndə, tələsməyəndə yerimək də 
xoşbəxt edir onu. Bəli, mən indi xoşbəxt idim,  yəni onda, o gün... 
Bəs, mən kiməm? Elə qoca deyiləm, cavan da olmadığım kimi. Otuz 
beş yaşında saqqalı, uzun boylu qadınların yaraşıqlı adlandıracağı bir 
kişiyəm. Qadınlar üçün yaraşıqlı olsam da, heç vaxt bir qadın mənim 
üçün gözəl olmadı, olmayacaqdı da... Əgər o gün buludlar günəşin 
önünü kəsməsəydi. Məndən başqa beş qardaşımın olmağı mənə azad 
hərəkət etməyə imkan verdi. Atamın hər şeyi vardı, uzun sözün qısası, 
mənə ehtiyacı yoxdu. Ağlım kəsəndən sonra evdən ayrıldım. Çox 
oxusam da, ali məktəbə getmədim. Nədənsə diplomdan daha çox 
kitablar məni özünə çəkdi. Ali məktəbə itirəcəyim zamanı kitab 
oxumağa sərf etmək istədim. Oxumaq üçün də ən uyğun yer kitab 
dükanı olacaqdı, həm də insanlardan mümkün qədər uzaq olacaqdım. 
Bura gələn insanlar da istər- istəməz mənimlə ancaq kitab haqqında 
danışmalı olacaqdı. Yəni, mən bir növ qadınların və kişilərin ağılsız 
dediyi o tiplərdənəm.  
          Saqqalımı isladan  yağmur damlalarını silərkən onu gördüm. 
Bir xeyli aralıdan mənə doğru gəlirdi. Hiss olunurdu ki, o da 
tələsmədən addımlayır. Uzun qara saçları küləklə oynayır, ona qonaq 
 15 
gələn yağış damcılarını  böyük mehribanlıqla qarşılayırdı. Boyumuz 
eyni olardı, ancaq məndən gəncdi. İyirmi beş yaşı ancaq olardı. İndi 
ona yaxınlaşmaq üçün (gözlərini görmək istəyirdim əslində) 
addımlarımı tez- tez atmağa başlamışdım. İndi tələsirdim, indi 
xoşbəxt deyildim... ancaq ürəyimə tabe olmuşdum. Bu uzun, sərt 
adam ilk dəfə öz ürəyinə məğlub olmuşdu. Aradakı məsafə bir neçə 
addım olardı, ancaq o, məni görmürdü. Onun da qulaqlarında 
qulaqcıq vardı. Kim bilir, hansı dünyalara səyahət edir, nə düşünür? 
Bir neçə saniyədə ağlımdan keçənləri çox yox, beş dəqiqə öncə mənə 
desəydilər gülərdim. İndi isə bir uşaq düşüncəsi ilə onun mənə doğru 
gəlməsinə izn verdim. Fikirli olduğundan mənimlə toqquşacağını 
güman etməzdi. Bəlkə də, heç məni görmürdü. Astaca başı çiynimə 
dəydi. O, mənə toxunmaqla elə bil yuxudan oyandı, mənsə yuxuya- 
xəyala ayaq basdım. Çox utanmışdı bu səhvi üçün. Dönə-dönə üzr 
istəyirdi. Yazıq qız bilsə ki, bu oyunu onunla tanış ola bilmək üçün 
mən etmişəm, yəqin ki, saçıma- saqqalıma baxmadan bir sillə 
yapışdırardı üzümə. Ancaq bilmirdi və özünü günahkar hiss edirdi. Bu 
an yağış da daha romantik çisələməyi dayandırdı. Hər ikimizi 
özündən uzaqlaşdırmağa çalışırdı sanki. Cəsarətimi toplayıb, onu çox 
da uzaqda olmayan dükanıma dəvət etdim. Həm yağış kəsənə qədər 
kitablara baxarsan, həm də daha rahat- islanmadan üzr istəyərsən. 
Axırıncı sözləri deyərkən ikimiz də gülümsədik. Razı olmuşdu. İndi 
ikimiz də parkdan bir az aralıda olan, doqquzmərtəbəli binanın birinci 
mərtəbəsində yerləşən dükana doğru tələsirdik. Maraqlıdı, demək 
insan tələsərkən də xoşbəxt ola bilərmiş. Bunu da indi öyrəndim. 
Mütləq olan yalnız yaradıcı idi. Geri qalan hər şey dəyişər, bir 
formadan başqa formaya keçə bilərdi. Məsələn, bayaq insanları özünə 
çəkən yağış, indi özündən uzaqlaşdırırdı. Ya da ki, mənim 
düşüncələrim... 
            Dükandan içəri girəndə ikimiz də xeyli 
islanmışdıq. Ancaq yağış bu gözəlliyi soldura bilməmişdi. Üz-
gözündə, dodaqlarında boya olsaydı indi eybəcər hala salmışdı onu, 
ancaq üzü bir uşaq üzü kimi təravətli və gözəldi. Yağış dayanmaq 
istəmirdi. Dayanmasını heç mən də istəmirdim. Yağış dayansa çıxıb 
 16 
gedəcəkdi. Elə bir şey etməliydim ki, bir az daha qalsın. Getsə belə, 
yenə gəlsin, onu görə bilim.  
Dükana girəndən bəri danışmırdı, ancaq kitablara 
baxırdı. Yəqin ki, kitabları o da sevir deyə düşündüm. O, kitablara 
baxarkən mən də çay dəmlədim. Qonağımı çaya dəvət edəcəkdim bir 
azdan. Artıq bir neçə dəqiqə olardı ki, üzərində gül rəsmlərinin 
olduğu qalın romana baxırdı. Və birdən qeyri-ixtiyari olaraq..” 
haçandı bu kitabı oxumaq istəyirəm..” dedi və dərindən nəfəs aldı. 
Artıq çayı süzdüyümdən onu masaya dəvət etdim. Utana- utana 
əyləşdi. Çayı dodaqlarına yaxınlaşdırarkən əllərinin əsdiyini gördüm. 
Bir az sonra yağış dayanmış, o da çayını içmişdi. Qalxmaq üçün 
ayağa qalxanda, ondan bir dəqiqə gözləməsini xahiş edib, bayaqdan 
baxdığı o “güllü romanı” ona uzatdım. Nəsə kitabı almaq istəmirdi. 
Utana- utana “bunun qiyməti çox bahadı, ala bilmərəm” dedi. O an 
mən də pis oldum. Axı satmaq üçün uzatmamışdım kitabı ona. Əgər 
hədiyyə etdiyimi söyləsəm, bəlkə qəbul etməyəcək, etsə də 
utandığından bir daha gəlməyəcəkdi bura. Onun üçün də oxuyub, 
qaytara biləcəyini söylədim. Buradan istənilən kitabı alıb, oxuya 
biləcəyini söyləyəndə gözlərinin içinin güldüyü gördüyüm an mənim 
də, sevgimin də canı cəhənnəmə dedim ürəyimdə. Bir insanın 
gözlərindəki gülüşün səbəbi olmaqdan daha gözəl nə ola bilərdi. 
Qapıdan çıxarkən: “adım  Elyanoradı”  dedi və qaça- qaça uzaqlaşdı 
məndən. 
           Geri döndüm, onun çay içdiyi fincana çay süzdüm. Rəflərə 
yaxınlaşıb, o “güllü roman”dan birini götürdüm və oxumağa 
başladım. Fincanı dodaqlarıma yaxınlaşdırarkən əlimin əsdiyini 
gördüm. Bəli, onun toxunduğu bir şeyə toxunarkən mənim də əllərim 
əsirdi. Çay içdiyim fincana bir az öncə onun dodaqlarının dəydiyini, 
əlimdəki kitabı indi onun da oxuduğunu düşündükcə ürəyim sanki 
yerindən çıxacaqdı. Çıxacaq və çox uzaqlara gedəcək deyə 
qorxurdum. 
        Bəli, o günə qədər tələsmədən yeriyərdim, səhər simit və çay, 
sonra oxuduğum bir roman xoşbəxt edə bilirdi məni. Ancaq o gündən 
sonra hər şey dəyişdi. Axşam evə gələndə ilk işim artıq məndən bir 
 17 
parça olan saqqallımı qırxmaq oldu. Daha sonra saçımı darayıb, ən 
gözəl paltarlarımı geyindim və aylardır getmədiyim ailəmin yanına 
getdim. Məndən ümidlərini kəsdikləri üçün məni itirib- axtarmırdılar. 
Yenə də hörmət etdikləri üçün seçimlərimə - yaşam tərzimə 
qarışmırdılar. İndi qapıda məni bu halda- saqqalsız, səliqəli geyimdə 
görüncə anam, sanki bir an tanımadı məni. Bəli, dəyişmişdim. 
Buludları günəşin önünə çıxaran Tanrı, mənim qarşıma da Elyanoranı 
çıxartdı. 
 
                                                 *** 
 
            Bu arada mən də o “güllü romanı” maraqla oxumağa 
başlamışdım. Romanı gənc yazar xanımlarımızdan biri yazmışdı. 
Yaşının az olmasına baxmayaraq, çox gözəl yazmışdı əsəri. 
Təcrübəmə əsaslanaraq deyə bilərdim ki, bu roman heç də dünya 
klassiklərinin əsərlərindən geri qalmırdı. Bu günə qədər bu yazarı 
tanımadığım üçün heyfsiləndim.  Əsər insanı özünə çəkir, haldan-  
hala salırdı. İlk cümləsindən neçə dəfə ağladım, güldüm, neçə dəfə 
ehtiraslandım, xatırlamıram. Bütün insani duyğuları çox təbii şəkildə 
anlatmışdı. Bir gənc qızın həyatından bəhs edirdi əsəri: - Xərçəng 
xəstəliyinə tutulmuş cavan bir qız və onu bəladan xilas etməyə çalışan 
sevgilisi. Özümü gah qızın, gah da oğlanın yerinə qoyurdum. İlk dəfə 
idi ki, tək - yalnız olduğuma üzüldüm deyəsən. İndi ağır bir xəstəliyə 
yaxalansam mənim üçün üzüləcək, dua edəcək bir sevdiyim yoxdu. 
Tək başına öləcəkdim. Gecə boğazım qurusa bir fincan su verən 
olmaz, susuzluqdan öncə məni kədər boğardı. Və ya o qızın 
sevgilsinin yerində olsaydım, yəni mənim sevdiyim xərçəng olsaydı, 
mən nə edərdim? Bu sual məni əməlli-başlı düşündürdü. Bir an 
gözlərimin önünə Elyanora gəldi. Axı, indiyə qədər nəsə hiss etdiyim 
tək qadın o idi. Ürəyim yerindən sıçradı elə bil. Mən dayana 
bilməzdim, sevdiyimin gözlərimin önündə əriməsinə. Qıraqdan 
baxanda uzun boylu, dəmir iradəli çox güclü görünən mən, o an 
əslində nə qədər zəif olduğumu anladım. Demək ki, indiyəcən bir 
yalana hər kəsi inandırmışam, ən başda da özümü. Ailə - uşaq əslində 
 18 
ən çox istədiyim şeydi, ancaq onlara nəsə olsa, dayana bilməzdim. 
Uşağım yıxılıb dizi qanasa,o qan ürəyimdən axardı. İndi romandakı o 
qız üçün gözlərimdən yaş axırdı. Əvvələr bir əsər oxuyanda bərkdən 
gülməyi, ağlamağı, o əsəri yaşamağı sevirdim. Ancaq nəsə bu əsər 
fərqli idi. İlk dəfə bir əsər ruhumun dərinliklərinə enməyi bacarmışdı. 
Yəqin ki, Elyanora da indi eyni hissləri yaşayırdı. “Görəsən sevdiyi 
varmı?!” düşündüm...  
          Beş yüz səhifəlik əsəri bir neçə gündə bitirmişdim. Əslində 
daha öncə, daha tez bitirərdim, ancaq dükana gələn insanlarla da 
məşğul olmaq lazım idi. Daimi müştərilərim olan gənclər vardı. Kitab 
almaq üçün gəldikləri zaman birlikdə çay içər, bəzən saatlarla söhbət 
edərdik. Bu balaca dükan, həm də kitabxana olmuşdu. Gənclərin bura 
gəlmələrinin bir səbəbi də, demək olar ki, mənim buradakı kitabların 
hər birinin yazarı haqqında məlumatımın olması idi. İnsan oxuduğu 
əsərin müəllifini tanıdıqca yazdıqlarını - onun kədərini, sevincini daha 
yaxşı anlayır. Məsələn: Stendalı tanımadan Julian Soreli necə 
anlamaq olardı ki?! 
  Düşünürdüm ki, yəqin Elyanora da kitabı oxuyacaq və geri 
gətirəcək. Onu yenidən görəcəm deyə az qala həyəcandan öləcəkdim. 
Hər səhər işə gələndə təraş edir, səliqə ilə ütülənmiş köynəyimi geyib, 
gözəl ətirlər səpirdim . Görəsən, məni saqqalsız görəndə nə düşünəcək 
və ya mənim haqqımda nəsə düşünübmü? Vaxt keçdikcə dəli kimi 
olurdum, ancaq o, gəlmirdi ki, gəlmirdi. Getdikcə ümidimi itirməyə 
başladım. Əvvəl günlər, sonra həftələr keçdi. Daha gözləmirdim onu, 
gəlməyəcəyini bilirdim. Yenə əvvəlki halına dönmüşdüm - uzun 
saqqal, kədərli və ciddi bir mimika. Di gəl ki, daha ruhum əvvəlki 
deyildi. Elyanora ruhumu bir uşaq ruhuna çevirməyi bacarmışdı. 
              Aradan bir xeyli keçmişdi. Mənə poçtla bir qutu gəldi. Heç 
nəyə marağım olmadığından qutunu bir kənara atdım. Daha özümü 
də, Elyanoranı da unutmuşdum. Unutmadığım bircə dodaqlarımı 
isladan yağmur, dodaqlarıma dad verən o fincandan çay içməkdi... 
Bir gün o qutunu açmalı oldum. Bir də nə görsəm 
yaxşıdı, o kitab və içində də bir məktub... 
 19 
“Əziz dostum, o gün gəzmək üçün parka çıxanda səninlə 
rastlaşdıq. Onu deyim ki, mənə doğru gələn bu yaraşıqlı oğlanın 
özünü bilərək mənə vurmasından əsəbiləşmədim, hətta xoşuma belə 
gəldi deyə bilərəm. Onun üçün səninlə dükana gedib, çay içməyə razı 
oldum. Bir az aralıda həyat yoldaşım maşında məni gözləyirdi. 
Üzündən kədər yağan bu cavan oğlanı qırmaq istəmədim. İnan ki, evli 
olmasaydım kitabı sənə özüm qaytarardım. Hə, bir də onu deyim ki, o 
baxdığım kitabın müəllifi mənəm. Onu imzalayıb sənin üçün geri 
göndərirəm. Dostum, əmin ol ki, növbəti romanımda Elyanora ilə 
sənin hekayəni yazacam və bu hekayə gözəl bitəcək. İnşallah qəlbində 
mənə qarşı kin, nifrət olmaz.....” 
                                                                           Sevgilərlə: Ləman. 
 
Məktubu oxuyub bitirəndən sonra ruhumda bir 
yüngüllük duydum. Daha acı çəkmirdi qəlbim. Gəlmişdi Elyanora, 
bəli gəlmişdi... 
Yazar dostum növbəti romanında nə yazacaq, bilmirəm, 
ancaq onun növbəti əsəri mənim ürəyimə sevgini öyrətmək oldu. 
Daha bu yaraşıqlı oğlan qəlbini qızlardan gizlətməyəcəkdi... 
        O gün bir dəlilik edəcəkdim. Belə qərara gəldim, ancaq ürəyimin 
bir yerində nəsə yarımçıqdı, tamamlaya bilmirdim özümü. 
Üzülmürdüm, lakin sevinmirdim də. Bədbəxt deyildim, ancaq xoşbəxt 
də ola bilmirdim. Dükanı hər zamankı vaxtından tez bağlayıb, sahilə 
tərəf getdim. Dükandan metroya çatana qədər iki siqaret yandırdım. 
Canım acıyanda, siqaretdən doya bilmirdim. Nazik siqaretləri bir-iki 
dəfə içimə çəkməklə bitirirdim. Di gəl ki, qalınları çəkə 
bilmədiyimdən yenə naziklərdən çəkirdim. Bilirəm ki, siqaret 
sağlamlığa ziyandı, insanı xəstələndirir, öldürür. Ancaq onsuz da 
ölməyəcəyikmi, deyə vecimə almırdım belə sözləri. Mən sağlam 
ölmək istəmirdim. İkinci siqareti yaxındakı zibil qabına atıb, metroya 
düşdüm. Hələ axşama xeyli qaldığından, o qədər də sıxlıq deyildi, 
ancaq oturmadım. Nəsə metroda oturmaqdan xoşum gəlmirdi. 
Qapıların ağzına yaxın bir yerdə dayanıb, metronun qaranlığın içində 
“axmasını” izləyirdim. Bir qədər sonra qapılar açıldı və mən çıxış 
 20 
qapısına doğru addımlamağa başladım. Pilləkənlər məni yuxarıya 
qaldırarkən, əks tərəfdə geri dönən sevgililərə baxırdım. Bir çoxu 
tələbələrdi. Necə də xoşbəxt görünürdülər. Sanki bu dünyanın heç bir 
dərdi yoxdu. Yəqin ki, ayrılıb evə getdikləri zaman da, yataqlarına 
uzanıb, bir-birilərini düşünəcəkdilər. Bütün bu hisslər mənə indiyə 
qədər yad idi, ancaq Elyanora məni həyata qaytardı, mənə sevməyi 
öyrətdi. Kitabın üzərində yazdığına görə onun adı Ləmandı, lakin mən 
onu Elyanora olaraq sevdim.  
Sahilə çatmışdım. Yenidən bir siqaret yandırdım və 
dənizin üzərindəki qağayılara baxdım. Qağayılar dənizini necə 
sevirdi! Bax, Elyanora, mən də səni elə sevirəm. Bütün ayrılıqlar sənə 
gedilən yoldur, əzizim Elyanora. Deyəsən, mən bu günə qədər elə səni 
gözləmişəm. Ürəyim səni gözlədiyi üçün kimsələrə qapı açmayıb. 
Ancaq sən evli bir qadınsan. Mənə kiminsə arvadını sevmək 
yaraşmaz. Səni unutmalıyam, bağışla məni. Unutmaq dedim də... bu 
an bir qağayı sahildəki qayaların üzərinə qondu. Qanadlarını açıb, bir 
qədər elə qaldı və yenidən özünü dənizinə doğru atdı. Bu an 
düşüncələrim ürəyimdə qaldı, eyni ilə sözlərin düyümlənib, 
boğazımızda qaldığı kimi. Anladım ki, unutmaq deyilən bir şey baş 
verməyəcək. Deməli, unutmadan, ancaq bacardığım qədər ondan uzaq 
yaşamalıydım. Ləmanı tapmaq elə də çətin deyildi. İnternetdə kiçik 
bir araşdırma ilə onu tapmaq olardı, Elyanoranı isə ancaq bu dənizdə, 
bir də kitabların arasında tapmaq olar. Və mən, Ləmanı yox 
Elyanoranı sevirəm. Bax, beləcə dolaşırdım sahili o başa- bu başa. 
Eyni ilə sevdiyindən “ yox” cavabı alan tələbə oğlanlara bənzəyirdim. 
Dolaşarkən, ətrafda olan gözəl qızların baxışlarını üzərimdə hiss 
edirdim.  Hətta, bəzən söz də atırdılar. Tək olanlar yanımdan utana-
utana keçərkən, yanında yoldaşı olanlar nəsə bir söz atırdı. İndi 
onlardan birinin önünü kəsib, əlimi uzatsam, yəqin ki, heç nə 
deməsəm belə məni qəbul edərdilər... Allah məni yaraşıqlı yaratmışdı, 
ancaq yaraşıqlı oğlanların taleyi də, gözəl qızların taleyinə çox 
bənzəyir. Sahib olmaq istəyən çox olur, ancaq çox vaxt finalda tək 
qalırlar. Bax, bu ətrafda gördüyüm qızların çoxu məni istəyir, lakin 
biri də məni sevmir. Məsələn, onlarla gəzsəm, onları öpsəm, çox 
 21 
xoşbəxt olarlar. Ancaq heç biri ürəyimdən keçənləri duya bilməz. 
Bunun üçün də, bu günə qədər yalnız qalmışdım, ancaq Elyanoranın 
xatirəsindən xilas olmaq üçün, bu qızlardan birinə möhtacdım.  
Hə, bu gün bir dəlilik etməliydim. Dəlilik etmək üçün də 
ağıllı insanları seçmək olmaz. Bayaqdan gördüyüm qızların heç biri 
dəliyə oxşamırdı. Bir xeyli gəzdikdən sonra, nəhayət ki, axtardığım 
dəlini görmüşdüm. Skamyalardan birində əyləşmişdi. Əlində siqaret, 
əynində isə dizləri sökük cins şalvar. Hələ ayaqqabılarını heç 
deməyim- hər ayağında başqa,hərəsi bir cür ayaqqabı vardı... Saçları 
da necəydi, indi onu sözlə demək olmur. Dodaqlarındakı boya siqareti 
rəngləmişdi. Klassik bir yolla tanış olmaq qərarına gəldim.  Sakitcə 
onun əyləşdiyi skamyaya yaxınlaşdım və oturdum. Bir qədər sonra bir 
siqaret çıxarıb, onda alışqan olub-olmadığını soruşdum. Başını 
qaldırıb gözlərinin ucu ilə məni süzdü. Belə bir yaraşıqlı oğlana yox 
deməyəcək qədər dəliydi, deyə düşündüm. Yandıran əvəzinə mənə 
əlindəki siqareti verdi. Siqaretimi yandırdım, ancaq siqaretdə olan 
dodaq boyası barmaqlarıma bulaşmışdı. Tüstünü ciyərlərimə çəkdim, 
beş on saniyə içimdə saxladıqdan sonra tüstünü havaya buraxdım. 
Hələ də mənə baxırdı. Bu zaman dodaq boyasına qərq olan 
barmaqlarımı, dodaqlarıma yaxınlaşdırdım və gülümsəyərək ona göz 
vurdum. Ancaq düşündüyüm kimi olmadı. Qız ayağa qalxdı və oradan 
uzaqlaşmağa başladı. Nəhlət sənə kor şeytan ,axı, bu qız niyə getdi? 
Normalda, başqa qızlar olsa, indi çoxdan saçlarının qoxusu ilə məni 
məst eləməyə çalışardılar. Ancaq bu qız getmişdi. Deməli, dəlilik 
üçün düz insanı seçmişdim. Kənardan  tələbəyə oxşayırdı, yaşı elə də 
çox deyildi. Nəsə, yerimdən qalxıb, onun arxasınca getmək istədim. 
Elə də etdim. Bir saata yaxın sahildə dolaşdıqdan sonra nəhayət, 
metroya doğru getdik, o, öndə, mən isə onun arxasınca. Yəqin ki, onu 
izlədiyimi görürdü, amma yaxşı və ya pis heç bir reaksiya vermirdi. 
Bu isə, məni daha da maraqlandırırdı. Artıq, qaranlıq qarışmaq üzrə 
olduğundan içəridə adam çoxdu. Onu itirməmək üçün, lap yaxınına 
gəldim. İndi nəfəsimi saçlarında hiss edir, yenə də heç bir hərəkət 
etmirdi. İnsan bir dönüb ya gülümsəyər, ya da acı bir baxışla nəsə 
deməyə çalışar, deyə ürəyimdən keçirdim. Ancaq mənim dəlim 
 22 
sakitcə insanların arasından sıyrılıb, vaqona mindi, mən də arxasınca. 
Oturmağa yer yox idi. Onun üçün qapının yanındakı dəmirdən tutub, 
ayaq üstə dayandı. Gözəl bir fürsətdi, deyə düşündüm. Onun tutduğu 
dəmirdən mən də tutdum və yanında dayandım. İndi saçlarının 
qoxusunu duya bilirdim. Vaqon tərpəndikcə onu mənə yaxınlaşdırırdı. 
Birdən gözlərim vaqonun pəncərəsinə sataşdı. Sürətlə gedən qatarda 
sanki bir an Elyanoranı gördüm, mənə baxıb acı-acı gülümsəyirdi. 
Tez əlimi çəkib, qızın yanından uzaqlaşdım. Mən uzaqlaşarkən, bir an 
qızla baxışlarımız toqquşdu. Mənə sevgi dolu gözlərlə baxır, baxışları 
“getmə” deyə yalvarırdı. Ancaq ilk dayanacaqda düşdüm. 
              Dünənki gündən sonra gecə yaxşı yata bilmədim, ancaq 
sabaha yaxın gözlərimi bir saatlıq yuma bildim və Günəşin ilk göz 
vurması ilə də, yataqdan qalxdım. Ancaq yuxusuz qalmağıma 
baxmayaraq, beş dəqiqə olsa da yatmaq istəmədim. Qalxıb əl-üzümü 
yudum, bir fincan qəhvə içib dükana doğru yol aldım. Dükandan öncə 
nəşriyyata gedib, yeni kitablar götürməli idim. Onun üçün də bir az 
tələsirdim. Yarım saatdan sonra nəşriyyatdan götürdüyüm kitabları 
taksiyə qoyub dükana gəldim. Dükanın yanında məni sürpriz 
gözləyirdi. Bir neçə gənc kitab almaq üçün qapının ağzında 
dayanmışdı. Son zamanlarda belə gənclərin sayı günü- gündən 
çoxalırdı. Bu da məni çox sevindirirdi. Həm kitab sata bilirdim, həm 
də savadlı bir gənclik yetişdirdi. Ancaq məni təəccübləndirən bu 
deyildi. Dünən sahildə arxasınca düşdüyüm və yarı yolda qaçdığım 
qız da onların içində idi. Bu bir təsadüfmü idi, bilmirəm, lakin 
bildiyim bir şey varsa, o da bu həyatda təsadüf deyilən şeyin olmadığı 
idi. Qızı görüncə, bir an utandım, boğazım qurudu. Amma tezliklə 
özümü toparlayıb, dükanı açdım və onları içəri dəvət etdim. Qız bu 
vaxt ərzində bir dəfə də olsun başını qaldırıb baxmamışdı mənə. 
Görəsən, tanımadımı, deyə düşündüm. Lakin elə bir şey mümkün 
deyildi. Axı, dünən dəfələrlə göz-gözə gəlmişdik. Biz unutsaq da, 
gözlərimiz bir- birini unuda bilməzdi. Gənclər maraqla rəflərdəki 
kitablara baxır, sevdikləri kitablardan danışırdılar. Balaca qızın kitab 
seçməkdə çətinlik çəkməsi gözümdən yayınmamışdı. Bu arada 
dünənki halından əsər- əlamət yoxdu. O, bu gün “ insana” bənzəyirdi. 
 23 
Nə üçün etdim, bilmirəm, ancaq ona yaxınlaşaraq Elyanoranın 
kitabını oxumasını tövsiyə etdim. Heç nə demədən kitab əlində qapıya 
tərəf gəldi. Kitabın pulunu uzatdı, mən də aldım, ancaq o gedəndən 
sonra ondan pul aldığım üçün çox peşman olmuşdum. Pulu ödədikdən 
sonra qapının ağzında bir siqaret çıxartdı. Siqaret dodaqlarına 
yaraşırdı, nə yalan deyim. Ancaq indi dodaqlarında boya 
olmadığından, o dünənki romantika yaşanmayacaqdı. Bu dəfə o 
məndən yandıran istədi. Aman Allah, ürəyimin titrədiyini hiss etdim. 
Yandıranı çıxarıb, ona uzatdım, sonra daha bir peşmanlıq yaşamamaq 
üçün özüm yandırdım siqaretini. Tüstünü içinə çəkdi, sonra mənim 
üzümə üfürərək gülümsədi və oradan uzaqlaşdı... 
             O getdikdən sonra digərləri də aldıqları kitabların pulunu 
verib, dükandan çıxdılar. Mən isə özümü çox pis hiss edirdim. 
Elyanoradan xilas olmaq istəmişdim, bəli... Bəs, indi niyə canım 
yanırdı axı? Bu balaca qızla xoşbəxt olmaq olardı. Bəs, niyə ona 
Elyanoranın kitabını verdim? E-e-e-e, axı, Elyanora kimdi? Yoxdu 
axı, elə biri. Ləman var- evli qadın Ləman. Bu düşüncələr beynimdə 
savaşarkən, özümdən qorxmağa başladım. Yoxsa, yavaş- yavaş 
ağlımımı itirirdim?...  
Elyanora, axı, sən kimsən? Mən niyə, xilas ola bilmirəm 
səndən? Sən o yağışlı gündə dodaqlarıma enən bir yağış damcısı idin, 
ancaq bir damcı yağış dodaqlarımı deşib aşağıya- ürəyimə endi. İndi 
xilas ola bilmirəm səndən. Yox, ancaq, xilas olmalıyam... Sən yoxsan 
əslində, bəlkə də varsan. Mən sevgimin adına Elyanora demişdim. 
Bəs, niyə mənim sevgimin adını sən qoydun... Ləman kimdi, indi 
haradadı? İlk dəfə bu düşüncələri ağlımdan keçirdim, ancaq onu 
axtarmağa qorxurdum. Ləman evliydi. İndi yəqin ki, ailəsinin yanında 
çox xoşbəxtdi. Haqqım yoxdu, kiminsə sevgi dünyasına, 
xoşbəxtliyinə burnumu soxmağa. Ah, Elyanora niyə mənə bunları 
etdin? İndi mən səni haralarda axtarım, harada tapım... 
       Axşama qədər bu halda əyləşdim dükanda.  Hərdən bir gələn 
müştəriləri yola salır, sonra yenə Elyanora adlı qaranlığıma qərq 
olurdum. Bu gün uzun zamandan sonra ilk dəfə simitlə çay da 
içmədim. Çayım fincanda yavaşca soyudu, simitləri isə dükanın 
 24 
qabağındakı pişiklərə atdım. Bir parça çörək üçün  necə sevinirdilər, 
İlahi. Onları görərkən bir an ağlımdan keçirdim “bəlkə də eşq elə 
yaşamaqdı, gözəl yaşamaq...” 
 
                                                         
 25 
Ləman 
 
             Fərhad... Fərhaddı adı... Onu gördükdən sonra ölmək fikrini 
unutdum. Dükanından çıxıb, sakitcə evimizə gəldim, daha doğrusu 
Bəxtiyarın evinə. Qərar vermişdim, nə olursa, olsun, savaşacaqdım 
sonuna qədər: - Həm xəstəliklə, həm də ailəmin dağılması nəticəsində 
ruhumda açılan yaralarla. Ölüm Fərhadın gözlərindən daha gözəl 
deyildi. Fikirli- fikirli pilləkənləri yuxarı qalxdım. İndi ayaqlarımın 
üzərindəki ağırlıq onları yorur, haldan salırdı. Birtəhər açarı kilidə 
yaxınlaşdırıb qapını açdım. İçəri girəndə Bəxtiyarı divanda əyləşən 
gördüm. Sakitcə oturmuşdu, məni gözləyirdi. Heç nə demədən mən 
də əyləşdim. Beş-on dəqiqə danışmadıq. Soyuq baxışlarımızı yerə 
dikib, eləcə qaldıq. Nə danışacaqdıq ki.....” bağışla” - dedi, bağışla. 
Sonra yenə susdu. İlahi, bu insana necə həsədlə baxırdım tələbəlik 
illərində. Məndən ötrü əlçaltmaz biri idi. İndi isə gözlərimdən düşən- 
xəstə arvadını atan bir əclaf olmuşdu. Artıq bu sükutda boğulmaq 
istəmədiyimdən mən sözə başladım: 
- Yaxşı, boşanaq, Bəxtiyar. Sənə heç bir problem 
yaratmayacam. Bundan sonra fikrini dəyişsən, belə sənin 
kimi biri ilə yaşaya bilmərəm. Sən xəstə arvadını atacaq 
qədər əclafın birisən. Heyif, səninlə keçirdiyim günlərə, 
heyif sevgimə... 
- Ləman.... 
- Sus, heç nə demə, daha səni eşitmək istəmirəm. Bəxtiyar, mən 
ata-anamdan sonra səni sevmiş, səni onların yerinə 
qoymuşdum. Axı, niyə bu qədər zəif oldun sən? Vallah, 
sənə deməyə söz tapa bilmirəm. 
- Ləman, inan ki, belə olmasını mən də istəməzdim, ancaq bacara 
bilmərəm. Mən xəstə biri ilə həyatımı keçirə bilmərəm. 
Həm də ki, xəstəliyin olmasa belə səninlə ayrılmağı 
düşünürdüm. 
- Nəəəəəə? 
 26 
- Bəli, Ləman bir neçə aydır mən başqasını sevirəm. Bağışla, 
istəməzdim bu hekayə belə bitsin, ancaq çox vaxt 
istəmədiyimiz şeyləri etmirikmi? 
- Bəxtiyar, sənin ürəyindəki sevgi ola bilməz, özünü aldatma. 
Sevgi saf, təmiz duyğudu, səninki kimi, pas tutmuş bir 
ürəkdə yaşaya bilməz. 
- Sus, Ləman təhqir etmə məni. Onsuz da canım yanır... 
- Sənin canın var ki?... Canın cəhənnəmə... 
- Ləman... 
- ..... 
Elə o gün əşiyalarımı yığdım, o evdən ayrıldım. Çıxarkən 
Bəxtiyarın üzündə ən kiçik bir peşmanlıq hissi görmədim. Müvəqqəti 
olaraq rəfiqələrimin birinin yanında qalacaqdım. Boşanma, əməliyyat 
deyərkən nələr olacaqdı, bilmirdim. Bildiyim tək şey, məni çox çətin 
günlərin gözlədiyi idi.  
          Rəfiqəmin evinə əşiyalarımı qoyandan sonra şəhərə gəzməyə 
çıxdım. Artıq, Günəş dağlara çatmaq üzrə idi. İndi bir az sərinlik 
çökmüşdü şəhərimizin üstünə. Bir qədər dolaşandan sonra ayaqlarım 
məni Fərhadla qarşılaşdığımız o parka gətirdi. Skamyalardan birinə 
əyləşib, doyunca ağlamaq istəyirdim. Həyatım birdən-birə necə məhv 
olmuş, uşaqlığımın o gözəl günləri bir yaz yağışı kimi gəlib 
keçmişdi... 
          Sabah-sabah güclü külək vardı, şəhərdə- yarpaqları ağaclardan 
qoparan, yaraşıqlı oğlanların saçları ilə oynayan bir külək. Külək 
bəlkə yenə yağış gətirər deyə düşünürdü. Ancaq külək olsa da göyün 
üzü açıqdı, yağışın yağması heç ağla batan görsənmirdi. Saat 11: 00-
da olacaqdı məhkəmə. Ona kimi şəhərdi dolaşmaq, başını qatmaq 
istəyirdi. Bir az sonra bitəcəkdi evliliyi. Çox maraqlıdır, bir ömür 
birlikdə yaşlanacağın insanla yollarının heç gözləmədiyin yerdə, bir 
binada, tanımadığın insanların arasında bitməsi... yəqin ki, elə həyat 
budur. Soyuq məhkəmə otaqları neçə sevgilərə məzar olmuşdu. Hər 
 27 
zaman baş çəkdiyi bir kafe vardı. Yavaş- yavaş ora doğru gəlirdi. 
Külək sanki uzaqlardan, yaxınlardan bütün yaşadıqlarını onun üzünə 
vurur, ruhunu çıxarıb aparmaq istəyirdi. Beş dəqiqədən sonra kafeyə 
çatdı. Sakitcə keçib boş masalardan birinə yaxınlaşdı. Buranın işçiləri 
onu çox gözəl tanıyırdı. Hər zaman bura gələndə onlarla çox gözəl, 
səmimi söhbətlər edir, gülər üzü ilə insanların sevgisini qazanırdı. 
İçində qoz ləpəsi olan bir kökədən sifariş verirdi həmişə. Səliqə ilə 
doğranmış  kökə və bir fincan çay. Bu gün də elə oldu. O, heç nə 
demədən sifarişini gətirdilər. Çayın içinə iki ədəd qənd atıb, uzun 
müddət qarışdırdı. Fincandakı çay qarışarkən, onun düşüncələri də 
keçmişi ilə gələcəyi arasında gedib- gəlirdi. Nəhayət pəncərədən çölə 
baxa-baxa çayını içdi, kökəsini yedi. Ən çətin anlarında belə sevdiyi 
şeylərdən vaz keçmirdi. Çünki, o, mübariz bir qadındı. Savaşmağı da 
ən azı, yaşamağı sevdiyi qədər sevirdi. Birdən saatına baxdı. 
Məhkəmənin başlamasına bir saatdan da az vaxt qalırdı. Səksən qəpik 
edirdi hesabı həmişə- otuz qəpik çay, əlli qəpik də kökə. Onun üçün 
də kimsəni narahat etmədən pulu masanın üzərinə qoyub, çölə çıxdı. 
Məhkəmənin keçiriləcəyi bina buradan çox da uzaqda yerləşmirdi. 
Piyada getsə on- on beş dəqiqəyə çatacaqdı. Onun üçün yeriməyi 
seçdi. Qulaqcıqlarını taxıb, sevdiyi mahnılardan birini dinləyə- 
dinləyə başladı addımlamağa... 
     Salonda Bəxtiyar və ondan başqa sadəcə məhkəmənin işçiləri 
vardı. Kimsə gəlməmişdi onların bu bədbəxt günlərinə şahid olmağa. 
Bir an toylarını düşündü. Nə qədər adam gəlmişdi. Nədənsə, onda 
deyil də, bax indi - bu məhkəmə salonunda o zamanki insanların 
səmimiyyətdən kənar olduğunu anladı. Bəy-gəlin masasının yanında 
şəkil çəkdirməyə gələn yekə-yekə kişilər, üzləri boyadan görünməyən 
qadınlar... Hamı, hər şey gözləri önündən keçirdi. İndi onların 
üzlərindəki təbəssümdən də diksinirdi. Onu xəyallarından hakimin 
sözləri ayırdı. Hakim, “nə üçün boşanırsınız”- deyə bir sual vermişdi. 
Kaş Bəxtiyar bir az kişi olaydı və düzünü deyəydi, ancaq hardadı 
onda o kişilik. Bəxtiyar sakit səslə - dolana bilmirik, fikirlərimiz üst-
üstə düşmür – dedi. O, bu sözləri deyərkən, Ləmanın dodaqlarında acı 
bir təbəssüm əmələ gəlsə də, heç nə demədi və Bəxtiyarın dediklərini 
 28 
təsdiqlədi. Hətta bir az daha irəli gedərək – başqa birini sevdiyini, 
daha Bəxtiyarla yaşamaq istəmədiyini dedi. Bir qədər sükut çökdü 
salona. O, bu sözləri deyərkən Bəxtiyar qıpqırmızı qızarmışdı. Bir az 
sonra hakim qərarını oxudu. Hər iki tərəf razı olduğu üçün, məsələ 
çox uzanmadı, bitdi - boşandılar. Bir ömür sürəcək dedikləri sevgiləri 
bitmişdi. Bəxtiyar heç nə demədən salonu tərk etdi. Ləman isə bir 
müddət orada qaldı, qalxa bilmədi əyləşdiyi oturacaqdan. Nədənsə 
dağılan ailəsini yox, Fərhadı düşünürdü. Fərhadın gözlərini 
xatırlamağa çalışır, beləliklə dərdlərindən uzaqlaşırdı. Sonra ayağa 
qalxdı və salonu tərk etdi. Çıxarkən bir an kitab dükanına tərəf 
getmək istədi və getdi də. Bu qərarı bax, elə indicə vermişdi. Gedəcək 
və ona hər şeyi danışacaqdı. Bir neçə dəqiqə öncə ağlında belə bir 
düşüncə yox idi. Nədənsə, qəlbi həyəcanla döyünməyə başladı, ancaq 
bu həyəcan çox çəkmədi. Sol döşündən tutan sancı ona həyatı, 
xəstəliyini xatırlatdı. Bir qədər dayanıb nəfəs aldı, sonra yenidən 
yoluna davam etdi. Məhkəmə bir saatdan çox çəkməmişdi... 
  Dükanda əyləşib kitab oxuyurdu. Saçları bir az da uzanmışdı, 
keçən dəfə gördüyümdən bəri. Yenə saqqalı vardı- çox da uzun 
olmayan bir saqqal. Saçı, saqqalı ona çox yaraşırdı. Saçlarını səliqə ilə 
yığıb, arxadan bağlamşdı. Beləcə bir müddət onu seyr etdim. Deyəsən 
oxuduğu kitabın içində dərin bir yolculuğa çıxmışdı. Arabir önündəki 
fincanı dodaqlarına yaxınlaşdırır, bir udum içidikdən sonra yerinə 
qoyurdu. Onu gördükdən sonra bütün acılarım dinmişdi. Sanki bir az 
öncə məhkəmədə ailəsi dağılan, ağır bir xəstəlikdən əzab çəkən adam 
deyildim. Bir ömür beləcə ona baxaraq keçirsəydim, inanın ki, 
yorulmazdım. Ancaq qapının önündə çox dayana bilməzdim və 
dayanmadım da. Sakitcə içəriyə daxil oldum. Məni hələ də 
görməmişdi. Bunun üçün də düz keçib qarşısında əyləşdim. Birdən 
başını qaldırıb, məni gördü. Gözlərinə inana bilmirdi. Bunu 
baxışlarından oxuya bilirdim. “Elyanora”- dedi və susdu. Daha başqa 
söz deyə bilmədi. Gözlərindən saqqalına doğru yaşlar axırdı. Onu belə 
görəndə ürəyim parçalandı. Fərhad ağlayırdı, ancaq kişi kimi... Kişi 
kimi ağlamaq necə olur bilirsinizmi, sadəcə gözlərdən yaş süzülür. 
Ah-uf, fəryad etmədən...  Bax, Fərhadım da bu cür ağlayırdı. 
 29 
Gözlərindən yaş axa- axa mənə baxıb gülümsündü. İlahi, insan 
ağlarkən, gülə bilərdimi? O, gülərək ağlayırdı. Daha artıq dayana 
bilməyib, ayağa qalxdım. Ona yaxınlaşarkən ürəyim az qala sinəmdən 
çölə çıxacaqdı. Yaxınlaşdım əllərimi üzünə tərəf apardım. Göz yaşları 
öpmüşdü barmaqlarımdan. Daha gözlərindən yaş axmadı. Ayağa 
qalxdı və mənə sarıldı. Uzun zaman eləcə də qaldıq. Bu dəfə mən 
ağlayırdım. Fərhad öz Elyanorasına qovuşmuşdu. Bir qədər 
sakitləşəndən sonra ilk görüşdə olduğu kimi çay dəmlədi. Fincanları 
doldurub masanın üzərinə qoydu. Bir müddət hər ikimiz susduq. İndi 
heç birimizin danışmağa taqətimiz qalmamışdı. Sadəcə gözlərimiz 
ayrılmırdı bir-birindən. Nələr oxuyurdum, nələr bu nəmli gözlərdən. 
O zaman anladım ki, Fərhad Elyanoradan ibarətdir. İlk gördüyümdə, 
o yaraşıqlı oğlan Fərhaddı. İndi isə ondan əsər-əlamət qalmamışdı. 
Baxışları Elyanora olmuşdu, sözü, söhbəti, aldığı hər nəfəsi Elyanora 
idi. Bir an öz uydurduğum yalanı qısqandım. Mən Ləmandım, ancaq 
O, Elyanorasını sevirdi. Nə edəcəyimi bilmirdim. O qədər gözəl 
baxırdı ki, mənə. Hər şeyi unudur, heç nə düşünmək istəmirdim. İndi 
buradaydım və onunla eyni otaqda nəfəs alırdım. Bu, bütöv bir ömrə 
dəyərdi. O an xəstə olduğuma, bəlkə də çox yaxında öləcəyimə daha 
üzülmürdüm. Nə idi həyat, yaşamaq... Nə idi eşq? Eşq elə yaşamaqdı, 
gözəl yaşamaq. Həyat isə gözəl anların, günlərin cəmiydi. Bəzən bir 
an üçün ömür fəda edilməzdimi, bir an bütöv ömrə dəyməzdimi? Bax 
indi mənim ömrə dəyən, ölümə meydan oxuyan bir anım vardı... 
            Başıma gələn hər şeyi tək-tək danışdım. İstəmirdim məni bir 
yalan olaraq xatırlasın, bilsin. Bəli, bu gün mən Fərhadın Elyanorasını 
öldürdüm və xəstə Ləmanla tanış etdim onu. Bütün düşüncələri alt- 
üst olmuşdu. Heç nə deyə bilmirdi, ancaq baxışlarından anlayırdım ki, 
çox üzülür... Ən çox da Bəxtiyarın mənə elədiklərinə əsəbiləşdi. O an 
yanında olsaydı, onu cücə kimi boğardı. Mənim dərdlərim belini 
bükmüşdü sağlam bədənli, bu gənc oğlanın. Daha nələrdən danışdıq 
xatırlamıram, ancaq onu bilirəm ki, Günəş batana qədər orada qaldım. 
Sabah bu şəhərdən gedəcəyimi deyəndə, mənimlə getmək istədiyini 
söylədi. Xəstə-xəstə məni tək buraxa bilməzdi. Narahat olmağıma heç 
bir səbəb yox idi. Məni evimizə yerləşdirdikdən sonra evin 
 30 
yaxınlığında qalmağa bir yer tapacaqdı özünə. Təki mənə yaxın olsun, 
nəsə bir ehtiyacım olsa, köməyimə çata bilsin. Onunla razılaşmamaq 
olmazdı. Düzü, təklikdən qorxurdum. Xəstə- xəstə orada başıma bir iş 
gəlsə, axırım necə olardı. İki həftə qalacaqdım evimizdə. İki həftədən 
sonra bir dəfə daha yoxlanılacaq və böyük ehtimalla əməliyyat 
olunacaqdım. Bilmirdim, bəlkə də sağ çıxa bilməyəcəkdim bu 
əməliyyatdan. Onun üçün də bu iki həftəni evimizdə, ata-anamın 
xatirəsi ilə keçirmək istəyirdim. Beləliklə, sağollaşıb oradan ayrıldım. 
Hazırlaşmalıydım, sabah tezdən yola çıxacaqdıq. Ünvanımı verdim, 
saat səkkizdə binanın qarşısından öz maşını ilə məni götürəcəkdi. 
       Dükandan çıxıb, rəfiqəmin evinə doğru gedərəkən bu böyük 
ürəkli adamı mənim qarşıma çıxardığı üçün, Tanrıma təşşəkkürümü 
bildirirdim. Bir gecənin içində bütün həyatını alt-üst edib, işini-
gücünü atıb, iki həftəlik mənimlə gedəcəkdi. Bir an belə 
düşünmədən... Həmişə pis insanları tanıdıqca: – Allahım, mən nə 
etmişdim ki, bunları mənim qarşıma çıxarmısan – deyirdim. Bu dəfə, 
daha o sualı vermədim. Çünki, Fərhad kimi bir insana özümü layiq 
bilmirdim.  
           Səhəri gün tezdən maşınla həyətdə məni gözləyirdi. Gecə bir 
anlıq da olsa, tərəddüd etmişdim ki, birdən fikrindən daşınar, bu 
dəlilikdən əl çəkər, ancaq olmamışdı. O, indi həyətdə məni gözləyirdi. 
Çantalarımı rəfiqəmlə birlikdə həyətə düşürüb, maşına qoyduq. 
Beləlliklə, bizim yolculuğumuz başladı. 350 kilometrlik bir yolumuz 
vardı.  Yol üçün su və başqa qidalar belə hazırlamışdı. Şəhərdən 
çıxandan sonra, aşağı səsdə bir mahnı da oxuyurdu maşınımızda. 
Kədərli bir sevgi mahnısı idi. Onun üçün, ikimiz də göz yaşlarımıza 
əngəl ola bilmədik. Maşın sürətlə irəliləyir, binaları, maşınları geridə 
qoyurdu. Biz isə sanki itirdiklərimiz üçün ağlayırdıq. Birdən “ səni 
çox sevirəm Elyanora”  – dedi və susdu. Bir daha da yol boyunca 
danışmadı. Demək olar ki, bir saatdan bir maşını saxlayır, nəsə bir 
ehtiyacım varsa yerinə yetirməyimi istəyirdi. Mənsə, hər dəfə 
maşından düşüb bir az hərlənir, təmiz hava alırdım. Yaman çox 
siqaret çəkirdi. Hər dəfə maşını saxlayanda iki siqaret yandırıb, 
 31 
tüstünü ciyərlərinə acgözlüklə çəkirdi. Bilmirəm, daha öncələr də 
beləydimi... 
            Deyəsən, saat dörd idi. Nəhayət ki, maşın gəlib, həyətimizin 
yanında dayandı. Ata ocağım məni yaman soyuq qarşıladı. Ot basmış 
həyətimiz kövrəldi məni görüncə... Mən qapıdan içəri keçən kimi 
yağış yağmağa başladı. Bu balaca şəhərimiz dağlara yaxın 
olduğundan, yay da olsa, tez-tez yağardı yağışlar. İçəriyə keçmədən 
qapıda olan skamyada əyləşib yağışı izləyirdik. Küləksiz, sakit bir 
yağışdı. Leysan deyildi, ancaq elə zəif də yağmırdı. Romantik bir 
yağış yağırdı. İndi sevgili olmaq vardı, məsələn iyirmi yaşlarında. 
Belə yağışlı bir havada, gözdən uzaq bir parkda görüşə çıxardıq. 
Sonra yağış isladardı məni. Sevdiyim də pencəyini çıxarıb mənə 
verə... Mən belə xəyallar quracaq yaşı çoxdan keçmişdim. Fərhad hələ 
də danışmırdı. Sonra özüm ona kiçik suallar verərək danışmağa 
məcbur etdim. Beş-on dəqiqədən sonra yağış kəsmişdi. Qapını açıb 
içəri keçdim. O, gəlmədi, qalmaq üçün bir yer tapmalıydı. Çantalarımı 
maşından gətirib, evə qoyduqdan sonra getdi. 
          Darvazadan çıxandan sonra qapını arxadan bağlayıb, evimizə 
girdim. Çox yorulmuşdum. Anamın yatdığı yatağa yaxınlaşıb, üzü 
üstə yerə yıxıldım. Yataqdan anamın qoxusu gəlirdi... “ana”- dedim 
və bərkdən ağladım. Bir zamanlar anamın başını qoyduğu yastıqda 
göz yaşlarımda boğula-boğula yuxuya getdim. Yuxuda yenə uşaqdım, 
yaz fəsli idi deyəsən. Həyətimizdə olan ağaclar da çiçəkləmişdi. 
Mənsə  o yan-bu yana qaçır, ağaclardan düşən çiçəklərlə 
oynayırdım... 
 
                                              Mariya 
 
            Adım Mariyadı. İyirmi yaşım var. Ali məktəblərin birində 
təhsil alıram. İstər- istəməz mən də bu hekayəyə daxil olmalı oldum 
və mənə elə gəlir ki, xoşbəxtliyimi tapa biləcəm.  
O gün sahildə qarşıma çıxdı  Fərhad. Bir dəfə bütün 
həyatım dəyişmişdi. Öncəliklə, adımla bağlı onu deyim ki, atam uzun 
illər xarici ölkələrin birində işləyib. Mən dünyaya gələndə də ilk 
 32 
məhəbbətinin adını mənə qoydu, yoxsa mən də sizin kimi bu millətin 
bir fərdiyəm. Adımın Mariya olması mənə qarşı yanlış fikirlər 
yaratmasın sizdə.  Həyatımı iki yerə bölsək- Fərhaddan öncə və 
sonra... Öncəki dumanın, çiskinin içində idi, siqaret dumanında 
boğulurdum. Yanlış insanlarla, yanlış yollar  sonumu hazırlayırdı... 
          Son zamanlarda bir qrup gənc peyda olmuşdu ölkədə. Bunlar 
özlərini hamıdan ağıllı hesab edir, heç bir dəyəri qəbul etmirdilər. 
Özlərini dünya vətəndaşı adlandırır, boyunlarından xaç asır, islam 
dinini söyürdülər. Nə yazıq ki, yaşım az olduğundan bu insanların 
təsirinə çox tez düşdüm. Özümə gələndə əlimdə siqaret, kitab 
klublarında gecələyən gördüm özümü. Kitab klubu dedim, də səhv 
başa düşməyin, bu yerlərdə kitab oxumaqdan başqa hər şey edirdik. 
Axı, biz hamıdan ağıllı idik. Digər gəncləri də, bu azadlıqla tanış 
etməliydik. Beləliklə, sosial şəbəkələrdə “ cəsarətli” statuslar yazıb, 
gəncləri öz ətrafımıza toplayırdıq. Gənc oğlanlar, qızlar bizə qoşulur “ 
azadlığı” iliklərinə qədər yaşayırdılar. Bu azadlıq əsasən seksual 
azadlıq, içki içmək, siqaret, hə, bir də kitablarla şəkil çəkdirib, 
paylaşmaqdan ibarət olurdu çox vaxt. Qısa zamanda mən bu azad 
gənclərin ən fəallarından olmuşdum. Onlarla olduğum zamanlarda 
neçə oğlanla sevgili oldum, heç özüm də bilmirəm... O zamanlar 
bütün bunlar mənə yanlış gəlmirdi. Özüm bunları yaşayır, gənclərə də 
təbliğ edirdim. Əməlli-başlı siqaret çəkən olmuşdum. Gündə bir paket 
bəzən bəs etmirdi. Ucuz çay evlərində içilən pivələrin isə sayı-hesabı 
yox idi... Bütün bunlar o günə qədər davam etdi. Deyəsən, sahildəki 
skamyaların birində əyləşib kitab oxuyurdum, elə onda onunla 
tanışlığımız başladı. İlk görüşdə bu yaraşıqlı oğlana vurulmuşdum. 
Fərhad, tanıdığım, gəzdiyim azad düşüncəli gənclərin heç birinə 
bənzəmirdi. Onun üzündə  əsl kişilərə xas cizgilər vardı. Düzdü, o da 
saçlarını uzatmış, müasir görünüşlü bir gəncə bənzəyirdi, ancaq o, kişi 
idi. Onu görəndən sonra, ətrafımda gəzən kişiciklər gözümdən düşdü.  
Fərhad mənə yaxınlaşanda çox həyəcanlı idim. 
Həyəcandan ürəyimin sinəmdən qaçacağını düşünmüşdüm o gün. 
Məni izlədiyi üçün, mən də naz edirdim. Və ilk dəfə birinə naz etmək 
bu qədər xoşuma gəlirdi. Ancaq birdən-birə metrodan enib, insanların 
 33 
arasında yox olmağa çalışdı. İndi naz etməyin yeri deyildi daha. Onu 
izləməsəm, bəlkə də bir daha görə bilməyəcəkdim. Onun üçün mən də 
özümü onun arxasınca vaqondan çölə atdım və onu izlədim. Bəlkə ilk 
dəfə idi ki, bu şəhərdə bir qız hansısa oğlanın arxasınca düşmüşdü. 
Ancaq olsun, heç nə vecimə deyildi. Əvvəlcədən danışdıqlarımdan da 
anlamısınız ki, insanların nə dediyi, nə düşündüyü zərrə qədər vecimə 
deyildi. Onun üçün də onu izlədim və işlədiyi yeri öyrəndim. O gecə 
güclə yatdım, bəlkə də heç yata bilmədim... Səhər açılan kimi tanış 
uşaqlardan bir-ikisini başıma yığıb dükana, kitab almağa gəldim. Onu 
ikinci dəfə görəndə yəqin ki, çox təəccübləndi. Yəqin, bunun xoş bir 
təsadüf olduğunu düşündü. Yoxsa hardan biləydi ki, bu dəli onu 
addımbaaddım izləyib.  Onun dükanından ilk kitabı elə Fərhadın 
tövsiyəsi ilə aldım.  
Onu yaxından görmək, onunla danışmaq elə gözəldi ki... 
Məni sahildə gördüyü kimi yox,  əynimdəki qəribə paltarları dəyişib, 
gəlmişdim bu səfər. İstəmirdim məni bir daha elə görsün. İlk dəfə 
qadın olduğumu, sevmək istədiyimi hiss etdim. Bütün kirli düşüncələr 
silinmişdi beynimdən. İndi sadəcə sevmək, sevmək istəyirdim. Eşqi 
iliklərimə qədər yaşayacaqdım. İndiyə qədər qısqanclığa qarşı idim. 
Normal, ağıllı insan da qısqanarmı deyə, indiyədək nə qədər statuslar 
paylaşmış, neçə- neçə adamlarla mübahisə etmişdim. Ancaq indi, 
Fərhadı qısqanmağa başladım. Görəsən bir sevdiyi varmı həyatında? 
Yəqin ki, olmamış olmaz. Belə yaraşıqlı oğlanın həyatında mütləq 
onu sevən bir qadını olmalı idi. Bir an o qadının saçını yolmaq keçdi 
ürəyimdən. Bu düşüncələrlə oradan ayrıldım. Bir də Fərhadı uzun 
zaman görə bilməyəcəkdim... 
            Sadəcə iki dəfə gördüyüm bu adam, həyatımı elə dəyişmişdi 
ki, təsəvvür edə bilməzsiniz. İlk günlərdə siqareti atdım. Bir sabah 
güzgüdə özümə, dodaqlarıma baxarkən nədənsə bu zəhəri 
yaraşdırmadım bu gözəl dodaqlara. Bir az özümə fikir versəm, çox 
gözəl bir qız olardım. “Qadınlar sevildiyi zaman gözəlləşir” - demişdi  
şair. İndi mənim ürəyimə bahar kimi gəlmişdi sevda və mən dəyişməli 
idim, dəyişməyə məcburdum... Samir adlı birlikdə gəzdiyim bir oğlan 
vardı. O zamanlar xoşuma gəlsə də, indi Samirin nə qədər əclaf, alçaq 
 34 
biri olduğunu anlayırdım. Neçə-neçə qızın həyatını məhv etmişdi, öz 
“ azadlıq” düşüncəsi ilə. Onlardan biri də mən idim. Ancaq pis-yaxşı 
sevgili idik- sevgisiz sevgili. İndi mən aşiq olmuşdum və ondan xilas 
olmalı idim. Bu, ilk baxışda o qədər də asan görünmürdü. Elə bir 
bataqlığın içində idim ki, oradan xilas olmaq üçün uzun müddət 
çırpınmalıydım. Bir əl uzanmışdı mənə, o əli tutacaq və bu 
bataqlıqdan xilas olacaqdım. Bu əl, Fərhada olan sevgim idi. Son 
zamanlarda Samirlə az-az danışır, mesajlarına bəzən cavab 
vermirdim. İlk günlərdə bu onu elə də çox narahat etmirdi. Bəlkə də 
ona xeyir eləyirdi. Mən yazmadığım zamanlarda inetrnetdə qızlarla 
yazışır, öz bataqlığına yeni qurbanlar çəkmək istəyirdi. Lakin bu hal 
çox da davam etmədi. Bir müddətdən sonra mənim onu atmaq 
istədiyimi anladı. Məni itirməmək üçün hər şey edirdi. Ən böyük 
bəhanəsi, bizim bu düşüncə ilə, başqa bir həyat yaşaya 
bilməyəcəyimizdi. Bəlkə də haqlı idi. Bu qədər qələtlər elədikdən 
sonra normal insanların içində hansı üzlə yaşaya biləcəkdik ki? Ancaq 
mən qərarımı vermişdim. Mütləq bu bataqlıqdan xilas olmalıydım. 
Samirin hərəkətləri son zamanlarda məni qorxutmağa başlamışdı. 
Məni açıqca təhdid edirdi. Ancaq günlərin birində bu dərddən 
tamamilə xilas oldum. Yəqin ki, bu Tanrımın mənə açdığı bir qapı idi 
və o qapıdan içəri girdim... 
              Samir elə öz bataqlığında boğulub məhv oldu. O, əsas “ 
düşüncə” düşmənlərindən olan birinin əlində cəhənnəmə yuvarlandı. 
İlkay adında millətçi bir gənclə uzun zamandı ki, münasibətləri 
qaydasında deyildi. Samirin azad düşüncələri, İlkayın müqəddəslərinə 
dil uzadırdı. İlkay savadlı bir gəncdi. Yazı yazmağı da, savaşmağı da 
bacarırdı. Hələlik onun silahı qələmi olduğundan, bir çox yazılar 
yazırdı. Bu millətin gənclərinin belə axmaq düşüncələrin arxasınca 
gedib məhv olmağını istəmirdi. O, yaxşı anlayırdı ki, ancaq milli 
düşüncəli gənclərlə millətin gələcəyini xilas etmək olar. Onun bu 
hərəkətləri, düşüncələri Samiri getdikcə daha çox qıcıqlandırırdı. 
Demək olar ki, Samirin murdar düşüncələrinin qarşısını bir sədd kimi 
kəsirdi, İlkayın mərd, milli düşüncəsi. Ona görə də İlkayı məhv etmək 
fikrinə düşdü. Bunun ən gözəl yolu isə İlkayın birinci kursda oxuyan 
 35 
bacısını yoldan çıxarmaqdı. Beləliklə, saxta bir profillə qıza yazmağa 
başladı. Ancaq işlər bu dəfə onun istədiyi kimi getmədi. Qız öz 
qardaşına onu bir nəfərin narahat etdiyini söyləmişdi. Görüş yerinə 
qız yox, İlkay gəldi və orada Samiri kimsə onun əlindən ala bilmədi. 
Boğazından yapışmışdı tək əli ilə və sona qədər də onun əlini Samirin 
boğazından ayıra bilmədilər. Bir az sonra şəhərin kənarındakı parkda 
üzərinə qəzetlər salınmış bir cəsəd yatırdı... 
              Hə, Samir adlı dərdim bitəndən sonra digər uşaqlarla da 
əlaqəni təmiz kəsdim. Özümü daxilən o qədər kirli hesab edirdim ki, 
uzun müddət təmizlənə biləcəyimə inanmırdım. Bəzən güzgüdə 
özümə baxanda, diksinirdim qarşımda gördüyüm insandan, yəni 
özümdən. Günlərcə ağladım, hərdən elə olurdu yatağımdan 
çıxmırdım. Bu qədər çirkli günlərin arasından bir günəş də doğmaq 
istəyirdi hərdən. Bu günəş, Fərhada olan təmiz sevgim idi. Bu sevgi 
məni xilas edə biləcəkdimi, bilmirdim... İnsan görəsən keçmişindən 
xilas olmağı bacarırmı, etdiyi yanlışlıqları bir kənara atıb, yaşaya 
bilirmi... Heç nə bilmədən belə anlarda, ancaq Fərhadı, onun gözlərini 
düşünürdüm. Nə olsa, olsun. İndi məni xoşbəxt edən şey, onu 
düşünməksə, niyə də düşünməyim? Saçları necə də gözəldi. Bir kişiyə 
uzun saç bu qədərmi yaraşarmı, ilahi?! 
         Bir neçə gündən sonra özümdə güc tapıb, yenidən onun 
dükanına getdim. Bu dəfə saat on bir olardı. Ancaq ora çatanda 
özlüyümdə qurduğum xəyallar çilik-çilik oldu. Dükanın qapıları bağlı 
idi. Ətrafdakı dükanlarda işləyənlər mənim gözlədiyimi görüb, 
Fərhadın bir müddət burada olmayacağını söylədilər. Elə bil ki, qolum 
sınıb, yanıma düşdü, ayaqlarımın mənə gücü çatmırdı. Birtəhər 
yaxınlıqdakı parka gedib skamyaların birində əyləşdim. Əvvəllər olsa,  
mütləq bir siqaret yandırmışdım. Ancaq siqaret düşünən kimi 
Fərhadın gözlərini xatırlayır, bu arzumu yox edirdim. Bir neçə saat 
səssizcə oradaca əyləşdim. Sonra ayağa qalxıb, evə doğru getməyə 
başladım. Yol boyunca o tərəf- bu tərəfə gedən insanların üzlərinə 
baxır, gözlərindən həyatlarını oxumağa çalışırdım. Sevən insanları 
gözlərindən tanımaq olurdu, hər kimin ürəyinə eşq düşmüşdüsə, 
gözlərinin içi gülürdü. İnanın ki, eşq acısını çəkən, eşqsiz 
 36 
yaşayanlardan insanlardan xoşbəxt olur. Bu düşüncələrlə gəlib evə 
çatdım. Kitablardan birini açıb oxumaq istədim ki, bəlkə başım qarışa, 
az da olsa onu unudam. Di gəl ki, səhifəni sona çatanda görürdüm 
oxuyan dodaqlarımdır, düşüncələrim çox uzaqlardadı...  
Bu günlərdə mahnı da dinləyə bilmirdim. Hansı mahnını 
dinləsəm, mənə sevdiyimi xatırladırdı. Sadəcə  darıxırdım onunçün. 
Ağlamaq, ətrafdakı şeyləri qırmaq, dağıtmaq istəyirdim. Elə bir 
lənətlənmiş adama çevrilmişdim ki, bütün dost-tanış, qohum- əqraba 
indi mənə nifrət edirdi. Mənə bir söz deyəni elə acılayırdım ki... Sonra 
piyada yol getməyin mənə yaxşı təsir etdiyini gördüm. Çox sevdiyim 
mahnıları dinləyə- dinləyə saatlarla yol gedir, sanki özümdən qaçmaq 
istəyirdim. Ancaq nə qədər bərk getsəm, qaça bilmirdim, xilas ola 
bilmirdim düşüncələrimdən. O qədər yeriyirdim ki, ayaqlarım gücdən 
düşür, bədənim çökürdü və yalnız bundan sonra yuxulaya bilirdim. 
Oyandıqda yenə eyni işlərin təkrarı... Bu günlərdə bəlkə də həyatımı 
xilas edəcək bir hadisə oldu. Atam bizi bir zamanlar yaşadığı- 
uşaqlığının keçdiyi kəndə apardı. Bu şəhərdən getmək istəmirdim 
sanki, axı özü burada olmasa da Fərhadın xatirələri buradaydı, ancaq 
getməli oldum. Ağlımı itirməmək üçün atamın təklifini qəbul etdim. 
Ölkənin şimalında yerləşən, bu balaca dağ kəndi mənə doyunca 
gəzmək, yerimək üçün qucağını açdı. Kəndin yaxınlığından gur  çay 
axırdı. Çayın ətrafında isə qayalar vardı. Özüm üçün hündür bir qaya 
tapmışdım ilk günlərdən. Bu qayanın başında oturub, çayın səsini 
dinləyirdim. Yalnız burada olduğum zamanlarda bütün 
düşüncələrimdən xilas ola bilirdim. Sadəcə bir boşluq yaranırdı 
beynimdə və mən özümlə baş-başa qala bilir, uzun zamandan sonra 
özümlə danışır, dərdlərimi dinləyirdim. Sən demə, özüm üçün çox 
darıxmışammış. Bu çay öz mənbəyini yaxınlıqdakı dağlardan 
götürürdü. Çay bu qayalıqlardan axır, uzun bir yolçuluqdan sonra 
böyük ümmanlara qovuşurdu. Görəsən, mənim də qovuşacağım bir 
ümmanım olacaqdımı? Yoxsa özümü səhralara vurub əriyəcəkdim, 
yox olacaqdım? 
İlk dəfə idi ki, bu qədər dərin şeylər düşünürdüm. İndiyə 
qədər nə qədər mənasız bir həyat yaşamışdım. Azadlıq deyirdim 
 37 
əvvəllər tez-tez. Bu söz həyatımın mənasına çevrilmişdi. İndi 
düşünürəm, nəydi bu azadlıq? Bəli, mənim istədiyim azadlıq bu 
deyilmiş, bu ancaq xaos imiş. Bax, bu çay öz yatağı ilə axdığı zaman 
azaddır və öz ümmanına qovuşa bilər, ancaq yatağını qoyub özünü 
çöllərə vursa, yox olardı. Bəli, mənim azadlığım bax, belə bir şey 
olmalıydı. Bunun üçün də öz yatağımı, yolumu tapmağa məcburdum.  
Kənddə digər sevdiyim bir şey də, uşaqlarla oynamaq 
oldu. Böyük insanların kirli dünyasından azad olmaq, onların 
günahsız baxışlarında dincəlmək... Bütün bunlar az da olsa acımı 
dindirirdi. Leyla adında bir balaca dostum vardı. Yamyaşıldı Leylanın 
gözləri. Ailədə yeddi qardaşdan sonra dünyaya gələn bir qız övladı 
idi. Yəni, anlayacağınız yeddi qardaşın bir dənəcik sevimli bacısı. 
Kəndə gəldiyim ilk günlərdən dostlaşdım bu yeddi yaşlı qızcığazla. 
Yuxudan oyanar- oyanmaz yanıma gəlib, mənə çoxlu suallar verərdi. 
Şəhər haqqında, oradakı insanlar haqqında elə qəribə suallar verirdi 
ki, bəzən cavab verməkdə çətinlik çəkirdim. Onun balaca dünyasında 
şəhər, cənnət kimi bir yerdi. Hər şeyin gözəl olduğu bir cənnət. 
Həqiqətləri çılpaqlığıyla deyib, onun bu balaca, cənnət xəyallarını 
başına yıxmaq istəmirdim. Kəndin hər daşını, kəsəyini o qədər gözəl 
tanıyırdı ki... Kənddə qaldığım on gün ərzində məni gəzdirdi, kəndin 
gözəl yerlərini mənə göstərdi. Əziz Leylam, səninlə keçirdiyim bu on 
günü  heç vaxt unutmayacam. Sənin gözlərinin dərinliyindəki saflığı, 
təmizliyi, bəlkə də öz uşaqlığımı gördüm. Leylacan, səni 
unutmayacam. Sən də məni unutma. Balaca sinəndə döyünən, böyük 
ürəyində hər zaman saxla məni... 
  Çox tez keçmişdi, bu on gün. Nəhayət, şəhərə qayıtmışdım. İndi 
daha  güclü idim, ancaq eşqə qarşı deyil. Mən əvvələr də, cəsur bir 
qızdım. Bütün ölkənin qəbul etdiyi dəyərlərə  qarşı çıxacaq qədər 
cəsur, lakin indi fərqli idi vəziyyət. Mən bir çay kimi axacağım yatağı 
deyəsən yavaş-yavaş tapırdım. Di gəl ki, Fərhadın adı çəkildiyi zaman 
ürəyim sancır, dizlərim əsir və mən qorxağın biri olurdum. Şəhərə 
gecə avtobusu ilə qayıtdıq. Fərhadı görmək üçün elə, avtovağzaldan 
birbaşa kitab dükanına gəldim. Bu dəfə üzülmədim. Mən ora çatanda 
Fərhad dükanın qapısını açırdı. Bir kənarda gözlədim. Dükanı açıb, 
 38 
içəri girdi. Qapıdan göründüyü qədər kitabları qaydaya salırdı. Necə 
də incəliklə toxunurdu kitablarına! Kaş saçlarıma da o cür toxunaydı - 
deyə keçirdim ürəyimdən.  
O, mənim saçıma əlini uzatsaydı yəqin ki, saçlarım 
utandığından bir şeirə dönüb barmaqlarına dolanardı. Bir qədər sonra 
cəsarətimi toplayıb, içəri girdim. Burada gözləməklə heç nə 
olmayacaqdı. İnsan yalançı xəyallarla deyil, həqiqətlərlə yaşamalıdır. 
İnsan ölə də bilər, yaşayar da, lakin sürünməməlidir. İçəri girəndə 
məni gözəl qarşıladı. Necə olsa, ilk dəfə o düşmüşdü arxamca. 
Sevməsə də, bu səbəbdən hörmət etməliydi. Mənə yer göstərdi 
nəzakətlə. Keçib əyləşdim. Masanın üzərində, salafanda iki simit 
vardı. Fərhad çay dəmləyirdi. Heç nə demədən onu izləyirdim. Bu 
dəfə də çaydanı, fincanları da qısqandım deyəsən. Fincanın belindən 
tuturdu və mən dəli olurdum... Çay dəmlənmək üzrə idi. Masanın 
üzərinə bir qəzet sərdi və simitlərdən birini mənə uzatdı. 
Təşəkkürümü bildirib, mənə uzatdığı simiti aldım. O isə fincanlara 
çay süzdü. Sonra birlikdə çay içdik. Xırda söhbətdən sonra anladım 
ki, çay Fərhadın ən çox sevdiyi şeylərdən biridir. Çay və qəhvə 
içmədən keçirmədiyi gün olmur. Ancaq nədənsə üzgün idi. Və o bu 
haqda danışmır, nə də mən soruşmurdum... 
Sahildə etdikləri üçün məndən üzr istəyəndə yanaqlarım 
qızardı. Fərhad o gün yanlış bir şey etdiyini düşünürdü, amma 
bilmirdi ki, həyatımı xilas etmişdi. Bir neçə saat idi ki, danışırdıq. 
Dükana gələn müştəriləri yola salır, sonra yenidən söhbətimizi davam 
etdirirdik. Öncə mən o gündən sonra yaşadıqlarımı danışdım. 
Əvvəllər necə lənətli bir həyatım olduğunu biləndə, üzüldüyünü hiss 
etdim. Siqaret yandırarkən mənə də təklif etdi. Siqareti atdığımı 
deyəndə çox sevindi. 
        “Mən müasir düşüncəli bir insanam. Bir insan- bir qadın siqaret 
çəkirsə, bu onun öz həyatıdı, kimsə qarışa bilməz. Lakin mən heç vaxt 
incə qadın dodaqlarına siqareti yaraşdıra bilmirəm” - dedi. O, öz 
fikrini necə gözəl ifadə edirdi. Siqaret çəkən bir qadına bu cür sözlər 
deyilsə, əminəm ki, atar siqareti. Ancaq o, mənə heç nə danışmırdı, 
 39 
heç nə... Bu iki həftəni harada olduğunu, nə iş gördüyünü... Onun bu 
hərəkəti məni çox üzürdü. 
           Dükandan çıxıb, evə gəldim. Sevinc və kədər eyni anda 
ürəyimi işğal etmişdi. Nə sevinə bilirdim, nə də üzülə... Onu 
görmüşdüm, ancaq görə bilməmişdim. Gördüyüm Fərhadın cismi idi, 
özü idi. Bəs, ruhu...bəs, ürəyi? Ürəyinin harada olduğunu, gözlərini- 
baxışlarını izləyərək tapa bilərdim, ancaq tərəddüd edirdim, orada 
görə biləcəklərindən  qorxurdum. Hələ buna hazır deyildim. 
Dükandan çıxarkən bir kitab da almışdım. Bir-iki günə onu 
oxuyacaqdım.... 
                                                                    
 40 
Bəxtiyar 
 
            Ləman evi tərk edəndən sonra toy eləmək düzgün deyildi. Bir 
müddət gözləməli idi. Əslində, Bəxtiyar elə də pis insan deyildi, 
sadəcə acizdi. Bu cəmiyyətin köhnəlmiş qaydaları ilə mübarizə apara 
biləcək qədər cəsur deyildi. Məsələn, anası ondan sağlam bir gəlin, 
nəvələr istəyirdi. Ləman isə nə sağlamdı, nə də ki uşaq doğa 
biləcəkdi. Burada haqsız olan kimdi? Hər kəs özünə görə haqlı idi. 
Hər ananın arzusu deyilmi gəlin qulluğu görmək, nəvə oynatmaq?! 
Hər kişi sağlam bir qadın ilə yaşlanmaq istəməzmi? Deyəsən burada 
haqsız olan bir Ləmandı, ancaq Ləmanın məhv olan həyatının 
hesabını kim verəcəkdi, bax, məsələ bu idi... Yəni, bu qədər 
asandırmı, xəstədi, ayrıl, get başqasını al.  
Bəxtiyar xoşbəxt kimi görünsə də, xoşbəxt ola bilmirdi. 
Demək olar ki, hər gecə kabuslar görür, qan-tər içində oyanırdı 
yuxudan. Bir quyunun içində görürdü özünü- qaranlıq,dibsiz bir 
quyunun içində. Sonra Ləman gəlirdi quyunun başına və əlindəki 
atəşi quyuya atırdı. Beləcə quyuda olan su neftə dönür və başlayırdı 
yanmağa. İndi bu yuxular o qədər çoxalmışdı ki, yata da bilmirdi. Az 
qala ağlını itirəcəkdi. Yatmasa öləcək, yatsa, ölməkdən betər olacaq... 
Bəxtiyarın gəzmədiyi həkim qalmadı. Lakin heç bir həkim onun 
dərdinə əlac edə bilmədi. Çünki, bu ruh məsələsiydi. Ruhu sağaldacaq 
həkim yox idi. Son zamanlarda siqareti çox çəkir, içki şüşəsi əlindən 
düşmürdü. Onun bu səfil halı işlədiyi universitetdən qovulması ilə 
nəticələndi. Təzə sevgilisindən isə danışmağa dəyməzdi. Çoxdan rədd 
eləmişdi onu həyatından. İndi geriyə bir yolu qalırdı - ölmək. Ancaq 
yaşayacaq qədər cəsarəti olmayan birinin ölməyə heç gücü çatmaz. 
İntiharı bəzən zəiflik əlaməti hesab edirlər. Ancaq belə deyil. Yalnız 
cəsur insanlar özünü öldürə bilər. Bu dünyası var işin, o bir dünyası 
var. Din deyir, intihar edənin yeri cəhənnəmdi və oradan xilas ola 
bilməyəcək. İndi deyək ki, bu dünyadan birtəhər getdi, bəs o biri? 
Gedəcəyi yerdə də qorxularından xilas ola bilməyənlər intihar edə 
bilməz. Bəxtiyar da belə qorxaq insanlardandı. Onun üçün nə 
yaşamağı bacarmışdı, nə də indi ölə bilirdi... Bütün günü küçələrdə, 
 41 
əlində içki şüşəsi, səfil- səfil gəzirdi. Anasıda, atası da az qalmışdı ki, 
üz çevirə ondan, ancaq bunu etmədilər. Nə qədər qorxaq da olsa, pis 
də olsa övlad, övladdı. Bəxtiyarı həyata qaytarmaq üçün çox 
çalışdılar, olmadı. Hərdən Ləmanı düşünürdü  Elnurə xala, ancaq gec 
idi... Sağlam gəlin, nəvə arzulayarkən, gözlərinin önündə oğlunu da 
itirirdi... Elnurə xalanın həyatını danışmağa başlasaq, gərək qalan hər 
şeyi unudaq. Ətrafımıza baxanda onun kimi onlarca, yüzlərcə qadın 
görə bilərik. Nə ata evində, nə ər evində bir gün görməyən, hər zaman 
acılar çəkən bir qadın. Elə bəlkə də ona görə istəyirdi oğlunun gözəl 
bir ailəsinin olmasını- oğul, uşaq sahibi olmasını.  
Bəxtiyarın iki bacısı vardı. Bunlar evlənmiş və çox 
uzaqlara getmişdilər, neçə ildən bir görə bilə, ya bilməyə. Bəxtiyarın 
həyatı daha önəmli idi Elnurə xala üçün. O, əslində pis bir şey 
istəmirdi. Yəni, etdiyi hərəkətin necə pis olduğunu bilmirdi. Qız 
uşağının sevilmədiyi bir ailədə dünyaya gəlmiş, evlilik yaşı çatanda 
da bir əşiya kimi satılmışdı. Ərindən heç vaxt gözəl söz eşitməmişdi. 
Cahandar kişi çox sərt təbiətli insan idi. Onun nəzərində sevgi, gözəl 
sözlər acizlik əlaməti sayılırdı. Cahandar kişi oxumağa qarşı deyildi, 
ancaq oğlan uşağının oxumasına. Elə ona görə də qızlarını ərə vermiş, 
Bəxtiyarı isə oxutmuşdu.  
Ləmanı hələ indi düşünürdü Elnurə xala. Səhv etmişdi, 
nə olursa olsun onun bu evdən getməsinə izn verməməliydi. 
Öləcəkmi, qoy ölənəcən bu evdə yaşasın, son nəfəsində yanında olaq. 
Axı, o qızın kimsəsi yox idi... Yenə deyirəm, gecdi daha. Ləman 
getmiş, Bəxtiyar isə hər gün daha da tükənirdi. Elnurədən fərqli 
olaraq, Cahandar kişi yenə özünün sərtliyini qoruyurdu. Heç nə 
demirdi oğluna. Sadəcə onu gördükcə başını bulayıb, bir siqaret 
yandırırdı. Ləman haqqında isə umumiyyətlə düşünmürdü. Qıraqdan 
baxanda bu insanın bir ürək daşıdığını demək olmazdı. Bax, Bəxtiyar 
belə bir ailənin övladı idi. Bunu deməkdə məqsədim Bəxtiyar Ləmanı 
niyə atdı, sualına cavab axtarmağınız üçündür. 
  O, həyatından keçsə də, həyat, daha doğrusu səhvləri ondan əl 
çəkmirdi. Son on gündə hər gecə evə gələndə bir kölgə onu qapının 
ağzına qədər izləyirdi. Onun nəfəsini hiss edir, lakin heç nə görə 
 42 
bilmirdi. Yavaş- yavaş qorxuya düşmüşdü. İndi ölümdən qorxduğunu 
anlamışdı. On birinci gün evə bir az tez gəldi, daha gecəyə qalmadı. 
Ancaq gecə pəncərədən çölə baxanda, o kölgəni yenə gördü. Bura 
hündür binaların çox olduğu bir ərazi idi. Evləri üçüncü mərtəbədə 
yerləşsə də, ancaq yenə qorxurdu. Əvvələr yalnız yatdığı vaxt 
Ləmanın xəyalı onu izləyirdisə, indi də bu çıxmışdı. Gündüzlər 
normal keçirdi. Elə ki, gecə gəldi, o kölgə daima onu izləyirdi 
uzaqdan. Bunu hiss edirdi və evdən çölə də çıxmırdı. Pərdələri 
bağlayıb özünü otağına həbs etmişdi. Ağacların kölgəsi pərdələrdə 
rəqs etdikcə qorxub çarpayının altına girərdi. Çarpayının altında bir az 
qaldıqdan sonra ona elə gəlirdi ki, o bayaqki kölgə pəncərədən içəri 
girdi və indi yatağın üzərinə uzanıb. Tez çıxırdı gizləndiyi yerdən və 
qapıya tərəf qaçırdı. Səsinə Elnurə xala gəlir, onu yataqda, otaqda 
kimsənin olmadığına inandırıb gedirdi. Bir az sakitləşib, yerinə 
uzanırdı. Bu zaman yatağın altından kölgənin əlini ona tərəf uzatığını 
düşünürdü. İş o yerə çatdı ki, Cahandar kişi otaqdan çarpayını 
çıxartdı. Otaq bomboş idi. Xalçanın üzərinə döşəklər salınmışdı. İndi 
otağın qapısı bağlı saxlanılırdı. Əslində, Bəxtiyar ağıl xəstəxanasında 
yatmalıydı. Gəl ki, bu Cahandar kişinin adına xələl gətirə bilərdi. 
Onlar evlərində bir dəli saxlayırdılar. Elnurə xala ağlamaqdan birtəhər 
olmuşdu... 
       Otaq boş olsa da, pəncərədən düşən kölgələr onu narahat edirdi. 
Yenə axşam olmuşdu, günəş yerini övladlarına verib, getmişdi Cənub 
yarımkürəsini aydınlatmağa. Sakit bir külək əsirdi axşamtərəfi. Gecə 
düşdükcə, külək də öz sürətini artırırdı. İllərin sınağından keçmiş şam 
ağacları düz onun pəncərəsinə qədər uzanmışdı. Külək ağacları 
oxşadıqca, ağ pərdədə Ləmanın xəyalı görünürdü. Deyəsən, ilk görüşə 
tələsirdi Ləman. Bəxtiyarla- sevimli müəllimi ilə görüşəcəkdi. Necə 
də həyəcanlıdır bu tələbə qız. Gözlərindəki sevincə nə qədər şeir 
yazmaq olar. İndi Bəxtiyar onu görür, yenidən aşiq olurdu. O 
zamanlar iki dəst paltarı vardı Ləmanın. Dərsə gedəndə də, gəzməyə 
çıxanda da hər zaman bu paltarları geyinərdi. Bir vaxtlar bunu 
düşündükcə ürəyi necə də pis olurdu, ona dünyanın ən gözəl 
paltarlarını almaq istəyirdi. Hə, ilk görüşə hazırlaşırdı Ləman. Çox 
 43 
gözəl paltarları yoxdu, ancaq sevgi ilə bəzənirdi. Sevgi ətri səpir, 
sevginin rəngi ilə boyayırdı dodaqlarını. Bütün gənc qızlar kimi bir az 
dəcəllik edib görüşə gecikmək istəmişdi. Sonra özünü gördü Bəxtiyar. 
Parkda həyəcanla gözləyir sevdiyini. Yarım saatdı buradadı. O tərəf- 
bu tərəfə gedib- gəlir. Bir yandan əsəbdən, həyəcandan siqaret çəkir, o 
bir yandan da tez yarpızlı saqqızı çeynəyirdi ki, nəfəsindən siqaretin 
qoxusu gəlməsin. Bir qədər də keçəndən sonra bax budur, Ləman 
gəlir. Necə də utancaqdır, ay Allah... Başını aşağı salıb addımlayır, 
sanki ətrafda kimsə yoxdu. Bəli, Ləman üçün Bəxtiyardan başqa 
kimsə yox idi bu dünyada. Gözləri də, ürəyi də, sadəcə Bəxtiyara 
aiddir. Görüşürlər və yanaşı addımlamağa başlayırlar. Ləmanın ürəyi 
həyəcandan titrəyir ki, indi əlindən tutsa, necə olacaq, necə dayanacaq 
bu həyəcana... Eyni zamanda Bəxtiyar da sevdiyinin əlindən tutmaq 
üçün bəhanə gəzir... Heç nə danışmadan addımlayırlar. Sonra əlindən 
tutmaq üçün izn istəyir Bəxtiyar... Bu zaman külək daha da möhkəm 
əsir, böyük şam ağaclarının kölgəsini Bəxtiyarın otağına tərəf 
qovurdu... İndi daha kölgələrdən xəyal görmür, sadəcə xatırlayırdı o 
günü və Ləmanı.  
Bir də gördü ki qorxmur. Bəli, indi o heç nədən 
qorxmurdu. Ayağa qalxdı və pəncəryə yaxınlaşdı. Gözlərindən axan 
yaşı silib, pərdələri çəkdi, uzun zamandan sonra ilk dəfə pəncərələri 
açıb çölə baxdı. İndi külək şəhərin kirli havasını onun otağına 
doldurur, onu deyəsən özünə qaytarırdı. Bu zaman gözləri təsadüfən 
çöldə birinə sataşdı. Uzun boylu bir kişi ağacların arasından onun 
pəncərəsini izləyirdi. Demək bu, xəyal deyildi. Hər şey ola bilərdi, 
ancaq daha bunu düşünmək üçün çox gecdi. Tez əynini geyinib, 
tələsik aşağı düşdü. Onun qapıdan çıxdığını, daha doğrusu necə 
çıxdığını görən Cahandar kişi yaman narahat olmuşdu. Axı qapı 
kilidlənmişdi, necə aça bilərdi bu kilidi. Cahandar dayının qorxduğu, 
Bəxtiyarın bir dəli kimi küçələrə düşüb, onu biabır etməsi idi. Onun 
üçün də tez Bəxtiyarın arxasınca aşağıya düşdü. Bəxtiyar binaların 
arasınadakı ağaclığa tərəf qaçırdı.Onun gəldiyini görən “ kölgə” 
çoxdan yoxa çıxmışdı. Ancaq o, uzaqlaşarkən Bəxtiyar onu arxadan 
 44 
dumanlı da olsa, görə bilmişdi. Külək bu nəhəng adamın saçlarını 
dalğalandırırdı. Uzun saçları ilə gecəyə yoxa çıxmış, yoxa çıxmışdı... 
  Geriyə döndü, həyətdəki skamyalardan birində əyləşdi. İndi 
atası da yanına gəlmişdi. Cahandar kişi oğlunda qeyri-adi bir hərəkət 
bir anormallıq görmədi və heç nə demədən yanında əyləşdi. Ata ilə 
oğlu arasında o qədər dərin uçurumlar vardı ki, indiyədək  heç vaxt 
birlikdə əyləşib səmimi söhbət etməmişdilər. Bu gecə ilk dəfə atasına 
yaxınlaşdı, boynunu qucaqladı. İndi onun göz yaşları atasının 
çiyinlərinə düşürdü. Sanki, bu yaşlar ürək olub Cahandar kişinin 
sinəsinə yerləşdi. İndi hər ikisi bir- birinə sarılıb ağlayırdı. Bir xeyli 
bu şəkildə qaldılar. Sonra atasından siqaret istədi. Əvvəllər olsaydı 
yəqin ki, yaxşı bir sillə dəyərdi üzünə. Ancaq bu gecə bu iki insan 
arasında olan buzlar ərimişdi. Oğluna siqaret uzadıb yandırdı. Birini 
də özü götürdü. İndi ata ilə oğul gecənin ayazında, küləyində heç nə 
danışmadan göy üzünə baxır, ciyərlərini tüstü ilə doldurub, yaşaya 
bilmədiklərini ürəklərindən boşaldırdılar. Sonra atasından izn istəyib 
qalxdı və şəhəri gəzmək üçün yola düşdü. İndi Cahandar kişi 
qorxmurdu oğlunun başına gələ biləcək pis şeylərdən... Bu qədər 
yaşında, ilk dəfə oğlunu möhkəm, cəsur kişi kimi görürdü... 
            Qaranlığa doğru addımlayır, yox olmaq istəyirdi sanki. 
Addımladıqca yenidən ilk görüşlərini xatırladı, yenidən gördü 
Ləmanı. İlahi, necə çox sevirdi onu. Dərsdə onun gözlərinə baxdıqca, 
necə xoşbəxt olurdu. Birlikdə nədənsə danışdıqca, ürəyində güllər 
açırdı. Sabah Ləmanın üzündə təbəssüm görəndə, o da gülürdü bütün 
günü. Nə zaman Ləmanı üzgün görsə, onun da həyatı cəhənnəmə 
çevrilirdi. İndi bunları xatırladıqca, uşaq kimi, hıçqıra-hıçqıra 
ağlayırdı. Axı, necə üzdü, necə atdı sevdiyini?! Onunla birlikdə 
yaşamaq gözəl ikən, o, sürünməyi seçmişdi. Bu həyatda ən yaxşı 
bildiyi insan duyğuları idi. Bu qədər kitab oxuduqdan sonra bunlarımı 
öyrənmişdi Əhməd Yəsəvinin əsərlərindən?  Bu nəticənimi 
çıxarmışdı?!  
Daha bərk yeriyirdi indi, daha bərk... Külək yenidən 
gücləndi. Yanaşı gedir Ləmanla və yavaşca onun əlindən tutur. İlk 
dəfə tuturdu bir qadının əllərindən. Sanki, bu incə əli ehtiyatla, qorxa- 
 45 
qorxa tuturdu. Onu incitməkdən, əzməkdən qorxurdu. “ Əllərindən 
bəlli olar, bir qadın”- demişdi  şair. Hə, indi Ləmanın əlləri bir şeir 
kimi idi və o, şeir oxuyurdu barmaqları ilə. Bax, belə gedirlər birlikdə. 
Axır ki, gözəl bir yer tapıb əyləşdilər. Onda da külək əsirdi, ancaq 
belə möhkəm deyildi. Külək Ləmanın saçlarının qoxusunu ona 
gətirdikcə, onlar bir- birilərinə yaxınlaşırdılar. Əlləri ilk dəfə 
toxunurdu sevdiyinin saçlarına... Sevgi elə gözəl, fərqli bir hiss idi ki, 
heç tanımadığın birinə bir anda bütün həyatını təslim etmək istiyirsən. 
Ləman sakitcə başını onun çiyinlərinə qoydu. Bu anda əlacı olsa, 
gücü yetsə onu ürəyinin içində gizlədərdi ki, inciməsin... Sonra ilk 
dəfə dodaqlarını Ləmanın saçlarına aparmışdı. Saçlarından öpmüşdü 
sevdiyi qadının. Saçları dağ havası qədər gözəl qoxuyurdu. Onun 
nəfəsini hiss etdikcə  uşaqlığında, kəndlərində çay kənarında 
yarpızların suya qarışan qoxusunu duyurdu... Sonra kimsə suya bir 
daş atdı, yarpız qoxusunu külək uzaqlara apardı. Daha, bundan 
sonrasını gətirə bilmədi gözlərinin önünə.  
Yağış başlamışdı, leysan yağırdı. Ancaq o, dayanmadan 
gedir, sanki bütün acılarından xilas olmaq istəyirdi. Nə qədər böyük 
səhv etdiyini anlamışdı, ancaq gecdi daha...  
Doğrudanmı gecdi? Ləmanı çox gözəl tanıyırdı. Bütün 
bu olanlardan sonra təkbaşına küçədə ölərdi, lakin onu qəbul edib, 
yenidən güvənməzdi. Nə etmək olardı, savaşacaqdı itirdiklərini geri 
qaytarmaq üçün.  
Bir az yeridikdən sonra evinə qayıtdı. Uzun zamandı 
oğlu üçün darıxan ana, onun yolunu həsrətlə gözləyirdi. Qapıdan içəri 
girəndə oğlunun boynunu necə qucaqladı, necə ağladı, bunu sözlə 
anlatmaq olmaz. Çünki, heç bir söz, bir ananın acılarını, sevincini 
daşıyacaq qədər güclü deyil. Bu gecə ilk dəfə ailə oldular. Cahandar 
kişi də öz arvadına yaxşı davranırdı. Ömründə ilk dəfə sevgini hiss 
etmişdi, Elnurə xala. Bəxtiyar bir az sonra izn istəyib, öz otağına 
getdi. O da darıxmışdı özü üçün. Çoxdandı özündən, düşüncələrindən 
uzaq qalmışdı. Ona görə də bu gecə doyunca danışmaq istəyirdi özü 
ilə, doyunca düşünmək... 
 46 
               O yenə də yuxu gördü, ancaq digərlərindən fərqli. Quyunun 
yanında dayanmış, qorxa- qorxa baxırdı. Quyu ağzına qədər su ilə 
dolu idi. Ləman yanında göründü  və itələdi onu quyuya. Birdən-birə 
özü atəş oldu. İndi onun atəşi ilə yanırdı, su quyusu. Daha acı 
çəkmirdi. Sabaha yaxın oyanmışdı yuxudan. Qan- tər içində deyildi. 
Sadəcə gözlərində bir neçə damcı yaş vardı. Bəli, indi o, Ləmandan 
daha çox acı çəkirdi. Onun üçün atəş quyusuna atılmamışdı yuxuda, 
özü atəş olmuşdu... Uzun zamandır itirdiklərinin sancısını indi 
duyurdu. Tələbələri üçün çox darıxmışdı. Onun işi gələcək nəsilləri 
yetişdirmək idi, ancaq özünü də yox etmişdi. Yaxşı bilirdi ki, 
itirdiklərini yenidən qazanmaq çətin olacaqdı. Nə qədər çətin olsa da, 
savaşacaqdı. Bu gün ilk işi Ləmanı axtarıb tapmaqdı. Onun bu 
şəhərdə gedəcəyi sadəcə bir yer vardı, rəfiqəsi Ayselin evi. Həqiqətən 
də Ləman Ayselgildə qalırdı. Aysel də ailəsi dağılmış bir xanımdı. Öz 
evində bacısı ilə birlikdə yaşayırdı. Ləmanı da ən azı bacısı qədər 
sevirdi. Bu yaxınlarda yenidən ailə quracaqdı Aysel. Ləman onun 
xoşbəxt olacağına ürəkdən inanırdı. Kənardan baxanda bu güclü, 
ancaq içində körpə bir uşaq kimi olan qızcığaz xoşbəxt olmağa 
çoxlarından daha layiqdi. Bu cəmiyyət o qədər korlanmışdı ki, ailəsi 
dağılan qadınlara ikinci bir şans vermirdi. Ləman da, Aysel də 
yazılarında bax bu köhnəlmiş qaydalara savaş açmışdılar. Onlar güclü 
idilər, hər şeyi yenidən başlayacaq qədər güclü, savaşacaq qədər 
cəsarətli idilər. Lakin minlərcə qadının həyatı məhv olurdu bu 
cəmiyyətdə. Boşanmaların sayı günü- gündən artır, bədbəxt qadınlar 
məmləkətin dörd bir yanına yayılırdı. İndi, ən ucqar kənddə belə, 
mütləq bir- iki boşanmış gəlin vardı. Belə qadınlar kişilər üçün əsl 
ovdu. Biri çıxıb bunlardan biri ilə evlənmək istəsə, cəmiyyət onları 
biqeyrət elan edərdi. Onlarla ancaq gəzmək, əylənmək olardı... Bəs bu 
qadınların sonu necə olacaqdı? Onlardan biri idi Ləman. Xəstə, 
kimsəsiz halı ilə necə savaşacaqdı bu cəmiyyətdə, necə ayaqda qala 
biləcəkdi?! 
            Bəxtiyar qapının ağzında uzun zaman dayanıb gözlədi. 
Barmaqları qapının zəngini sıxacaq qədər güclü deyildi.. Bütün 
yaşadıqları, yenidən gözlərinin önündən keçirdi. Toy günü necə 
 47 
həyəcanlı idilər. Hələ Ləman, yerə- göyə sığmırdı. Yaz günəşi kimi 
işıq saçırdı ətrafına. Bir az sonra sevdiyi ilə birləşəcəkdi, sonsuza 
qədər. Ancaq sonsuzluq yox, son olmuşdu... 
Qapının yanında əlləri əsirdi. Yox, o qapının zəngini 
sıxacaq, Ləmanın gözlərinə baxacaq qədər cəsarətli deyildi. Birdən 
pilləkənlərdə ayaq səsi eşitdi. Tez yuxarıya doğru qaçıb gözlədi. Bir 
az sonra uzun boylu, uzun saçlı bir cavan oğlan qapıya yaxınlaşdı, 
zəngi sıxdı. Qapı açıldı və o, içəri daxil oldu. Bu adamı tanıyırdı. Bu, 
onu izləyən kölgə idi. Birdən ürəyində bir fırtına qopdu. Bir zamanlar 
atdığı qadını itirdiyini bu andaca anladı sanki. Bu adam Ləmanı çox 
gözəl tanıyırdı, həmçinin onu da... Yoxsa günlərcə onu izləməzdi. 
Yenidən qəlbində bir qorxu hiss etdi və tez pilləkənlərdən düşüb, 
oradan uzaqlaşdı. Bu qorxu əvvəlki qorxulara bənzəmirdi - qürurlu  
bir qorxu idi. O, ölmək istəmişdi, ancaq anlayırdı ki, belə tez ölə 
bilməyəcək. Onun cəzası, bu acı ilə yaşamaq, bəlkə də sevdiyi qadını 
uzaqdan, yad bir adamla izləməkdi....  
Kor-peşman geriyə qayıtdı. İndi başqa bir itiyinin- 
üniversitetdəki işinin arxasınca getməliydi. Əgər işini də belə 
görsəydi, daha onun üçün hər şey bitəcəkdi.... 
                                             
 48 
Fərhad 
 
       Əzizim Elyanora, bütün ayrılıqlar sənə gedilən yoldur, demişdim 
bir zamanlar. İndi düşünə bilmirdi Elyanoradan ayrılsa, onu itirsə bu 
yol onu hara aparardı... Bildiyi tək şey çox çətin suallar qarşısında 
qaldığı idi. İnsanın canını ən çox acıdan, cavab tapa bilmədiyi 
suallardı. Əslində bilirdi bu sualların cavabını, ancaq özünə belə etiraf 
etməkdən qorxurdu. Nə olacaqdı indi?  
Elyanora... nə Elyanora eee... Ləman əməliyyatdan sağ 
çıxmasa nə edəcəkdi?! Ləmanın çox yaşamayacağını yaxşı bilirdi. 
Deyək, bu əməliyyatdan sağ çıxdı...sonra bir neçə il yaşadı və yenə 
ölüm. Ölüm, qaçmağa yeri olmayan bir sondu. Ölüm gələnə qədər 
yaşamaq lazımdı. Bu həyatın ən böyük qaydası idi. Ancaq necə 
yaşamaq? Bu düşüncələrlə qapıdan içəri daxil oldu. Divanın üzərində 
əyləşib, onu gözləyirdi Ləman. Bu gün əməliyyat günü idi. Bir-iki 
saatdan sonra otağa girəcək və oradan heç vaxt əvvəlki kimi 
çıxmayacaqdı. Yaxşı bilirdi ki, ya öləcək, ya... Bir qadın – gənc bir 
qadın üçün döşünün kəsilməsi ən pis vəziyyətdi. Ancaq nə edəsən ki, 
bu həyatdı və hər şey ola bilər. Aysel bir çay süzdü Fərhada. Ancaq 
çay masanın üzərində qaldı və soyudu. Ləmanın arzuları kimi... 
         Qolundan tutub, pilləkənləri aşağı enməkdə ona yardım etdi. 
Rəngi çox solğun görünürdü Ləmanın. Xəstəlik onun bütün 
gözəlliyini soldurmuşdu. Bu əməliyyat olmasa, tezliklə öləcəkdi. Nə 
isə maşına əyləşib, xəstəxanaya getdilər. Yol boyunca şəhərə, 
insanlara baxırdı Ləman. İlahi, hekayəsi yazılacaq nə qədər insan var. 
Əgər ölməsə, yaşasa, bu insanların hər birinin hekayəsini yazacaqdı. 
İndi anlayırdı həyatın nə qədər gözəl olduğunu, yazmağın necə gözəl 
yaşamaq olduğunu. İstəmirdi belə tez ölsün. O, romanında qızı 
öldürməmiş, sağaltmışdı. İndi özü Tanrının yazdığı romanın 
qəhrəmanı idi. Və bu romanın sonunun necə bitəcəyini bilmirdi. 
Ürəyindən dua etmək istədi rəbbinə, bu romanı gözəl bitirsin deyə. 
Fərhada onu bir məscidin yanına aparmasını xahiş etdi. Fərhad onun 
bu istəyini həyata keçirmək üçün maşının istiqamətini dəyişdi. Bəlkə 
də bu, sevdiyinin sonuncu istəyi olacaqdı. Güclə saxlayırdı özünü. 
 49 
İndi, Ləmanın yanında ağlamaq istəmirdi. Yoxsa, uşaq kimi 
ağlayacaqdı- anası tərəfindən döyülən  uşaq kimi. Bir az sonra maşın 
məscidin həyətində dayandı. Ləmana yardım etdi, maşından düşüb 
məscidə daxil olmaq üçün. İkimərtəbəli bir məscidin birinci 
mərtəbəsində qadınlar ibadət edir, ikinci mərtəbə isə kişilər üçün idi. 
Ancaq bayram və cümə namazlarında hər iki mərtəbədə kişilər ibadət 
edirdi. Hələ çox vaxt məscidin həyətində də çadırlar sərilir, insanlar 
namaz qılırdı. Təsəvvür edin, qar yağa- yağa namaz qılan insanlar 
olurdu burada. Necə gözəl bir mənzərə yaranırdı. Ləman qapıdan içəri 
daxil olub, divarların birinə söykəndi. İndi ağlaya- ağlaya dua edirdi 
rəbbinə. Məscidin içində fərqli bir hava vardı. Burada insan ümidlə 
dolurdu və qorxmurdu heç nədən. İndi yaşamaq üçün dua edirdi. Hələ 
ölmək istəmirdi... 
-Rəbbim, sənə yalvarıram, mənə bir az möhlət ver. 
Savaşmaq üçün güc, qüvvət istəyirəm səndən. Bilirəm, gec də olsa, 
tez də olsa, sənin yanına gələcəm. Mənim günahlarımı bağışlamadan 
canımı alma, Tanrım. Etdiyim bütün günahlar, üsyanlar üçün məni 
bağışla. Sən mənə gözəl bir uşaqlıq yaşatdın. İki mələk verdin, məni 
xoşbəxt etmək üçün. Sonra qəlbimə yaza bilmək kimi, gözəl  bir 
ilham bəxş etdin. İndi gözəl rəbbim, bu dünya adına səndən tək 
istəyim, bir az daha yaşamaq və yazmaq.Ətrafda o qədər yazılacaq 
hekayə var kı... Onları yazmadan ölmək istəmirəm. Həm də böyük 
Tanrım, unudulmaqdan qorxuram. İstəyirəm ölmədən böyük əsərlər 
yazım. Mən öldükdən sonra da düşüncələrim yaşasın, insanlarla 
danışsın. Səndən bir az daha möhlət istəyirəm... 
        Fərhad məscidin həyətində donub qalmışdı. İndi uşaq kimi 
ağlayırdı. Ağladıqca bütün pis düşüncələri, səhvləri gözlərindən 
düşür, ayaqlarının altına axırdı. Ləmanı belə tez itirmək istəmirdi. 
Birdən  ağlına Mariya gəldi. Onunla necə edəcəkdi. Bu gənc qız da, 
onun səhvi nəticəsində ona vurulmuşdu. İnsanıq, səhvlərimizlə, 
doğrularımızla insanıq. Ancaq bəzi səhvlər var ki, onun üzrü yoxdu. 
İndi gedib Mariyadan üzr istəyə bilməzdi, onunla birlikdə ola 
bilməzdi... Bəs nə edəcəkdi? 
 50 
     Beş-on dəqiqədən sonra Ləman məsciddən çölə çıxdı. Yaxınlaşıb 
ona yardım etdi və maşına əyləşib xəstəxanaya doğru yola düşdülər. 
Ləmanın ürəyi bayaqkından az döyünürdü. Dua etmək, Tanrısı ilə 
danışmaq ona yaxşı təsir etmişdi. Fərhad üçünsə eyni şeyləri demək 
olmazdı. Maşın xəstəxanaya yaxınlaşdıqca, həyəcanı artır, ürəyi 
sıxılırdı. Elə çox istəyirdi ki, bir az daha gec çatsınlar xəstəxanaya. 
Ancaq əcəldən qaçmaq olmazdı. Bir az sonra maşın xəstəxananın 
həyətindəydi. Ləman əməliyyat otağına girənə qədər onun yanında 
oldu. İçəri girəndə əlləri ayrıldı, baxışlarının arasına qapı girdi. Necə 
dəyişmişdi, birdən- birə həyatı. O yağışlı gündə, Tanrı ona sevgini 
Elyanoranın cildində ayrılığı, acını hər şeyi göndərmişdi,. Əməliyyat 
üç-dörd saat çəkəcək, ondan sonra da həyəcanlı saatlar başlayacaq. 
Oyanacaqmı, oyanmayacaqmı deyə...  
Ləmanı burada gözləyə bilərdi, ancaq həyəcandan, həm 
də onun öləcəyindən qoxub, həyətə- siqaret çəkməyə düşmək istədi. 
Pillkənlərlə sürünə- sürünə aşağıya endi. Sanki ayaqlarına zindan 
bağlamışdılar. Hər addımda az qalırdı yıxılsın. Daha ayaq üstə dayana 
bilməyəcəyini anladı. Gözünə qaranlıq çökdü, dünya sürətlə başına 
hərləndi və birdən ayağının biri büdrədi. Yıxılacağını sanarkən, 
kiminsə qoluna girib, onu skamyalardan birinə tərəf apardığını 
dumanlı şəkildə gördü. Mehriban bir nəfəs onunla maraqlanır, ona 
suallar verirdi. Bir qədər özünə gələndən sonra ona uzadılan suyu alıb 
içdi. Su ona sanki həyat verdi. Başını qaldıranda ona təbəssümlə 
baxan  Mariyanı gördü. Bir müddət bunun həqiqətmi, xəyalmı, 
olduğunu anlaya bilmədi. Bu ola bilməzdi, axı. Ləman haqqında, 
onun xəstəliyi haqqında ona heç nə deməmişdi. Ancaq bütün bu 
olanlar həqiqət idi. Mariya indi onun yanında dayanmışdı, ona təsəlli 
verirdi. İnsana nə qədər böyük bir ürək vermişdi Tanrı. Birini 
sevirsən, ancaq bilirsən ki, sevdiyin səni sevmir və bir gün elə an gəlir 
sevdiyinə təsəlli verirsən. Özü də nə üçün? “ sevdiyi yaşayacaq”- 
deyə.... Bəzən insana elə acılar yazılır ki... İnanın, onu dağlar, daşlar 
daşıya bilməz. O an canı üç yerindən yanır, üç insanın acısını 
duyurdu. Birinci acı özünündü ki, bu ən az acıdırdı canını. 
Sevdiyindən ayrılan, sevdiyi xəstələnən, ölən tək o deyildi ki, buna 
 51 
dözmək olardı... İkinci yerdə Ləman dayanmışdı. O isə yaşamaq 
mübarizəsi aparırdı. Ya öləcək, ya yaşayacaqdı. Ölüm isə hər kəsin 
yaşayacağı məntiqli sondu. Bu acıya da dayanmaq olardı. Üçüncü, ən 
çox canını acıdan isə Mariyanın halı idi.. Bax, bunu düşündükcə canı 
çox yanırdı. Bu qızın çəkdiyi acılara birbaşa səbəbkardı. O gün onun 
yanından düz keçib getsəydi, yəqin ki, bu acıları yaşamazdı... 
           Yay son nəfəsini verirdi, yerini payız tuturdu yavaş- yavaş. 
Payız ən çox sevdiyi fəsildi. Çünki özünü ən çox payızı bənzədirdi. 
Təbiətin ən gözəl, duyğulu zamanları idi bu günlər. Yarpaqlar tək- tək 
sarıya, qızmızıya, sonra da ölümə boyanır, yağışlar özünü daha bərk 
vururdu saçlarımıza. Ən gözəl şeirləri, romanları yazıdırdı bizə. Payız 
da təbiətin sevgi acısı yaşadığı zamanlardı. Təbiətin canı yanır, 
gözləri yaşarırdı, öz baharından, günəşindən ötrü. Ona görə bu qədər 
romantik olur, onun üçün bu qədər ağladırdı bizi... Ancaq bəzi 
insanlar bu duyğulardan məhrumdu. Torpaq, üzərində bitən güllərə 
aşiq olur, güllər, bahar günəşinə. Sonra günəş yandırır çiçəkləri və 
torpaq bu acıya dayana bilməyərək çatlayır yayın ən isti 
zamanlarında. Bu zaman buldular dayana bilmir torpağın bu acısına 
və ona yağmuru göndərir - payız gəlir. Bax, indi Mariyanın burada 
olması, ona bunları düşündürürdü. Bir payız yağışı kimi, Fərhadın 
yanan ürəyinə su olmaq istəyirdi, bu gənc qız. Ancaq insanın ürəyi 
torpağa heç bənzəmir, yandımı bir dəfə, daha onu heç bir su ilə 
söndürmək mümkün deyil... İnsan ürəyinin atəşi, o zaman sönür ki, 
insan ölür, torpağa qarışır bütün bədəni, ürəyi. Torpağa qarışan ürəyə  
payız yağışı toxunur və bu atəş sönür.... 
           Əməliyyat uğurlu keçmişdi. Ən azı bir-iki il yaşayacaqdı 
Ləman. Sol döşünü itirsə də, yaşayacaqdı..  Bunun üçün Allahına 
təşəkkür edirdi. Oyanar-oyanmaz qələm-kağız istədi. Yazmaq 
istəyirdi, yaşaya bilmədiklərini və bütün yarımçıq qalan hekayələri. 
Ətrafda o qədər acı çəkən insan vardı ki, bunları yaza bilsəydi, 
dünyanın ən gözəl yazıları, romanları olacaqdı. Ən çox da Fərhadın- 
bu fədakar gəncin hekayəsini yazmaq istəyirdi. Bu zəmanədə belə bir 
insan... Ancaq bilirdi, Fərhadın bu cəmiyyət üçün ağır olduğunu, belə 
insanların yalnızlıqla mükafatlandırıldığını, acı çəkərək öldüklərini. 
 52 
İndi ölməkdən yox, onu tək qoymaqdan qorxurdu. 
Dünyanın ən saf, təmiz sevgisi ilə sevərdi bu oğlanı - ömrü vəfa 
etsəydi. Fərhad isə onun bu halını gördükcə məhv olurdu. Qəlbində 
hələ də Bəxtiyara böyük bir nifrət vardı. Onun qarşısına çıxıb, onu 
öldürmək, heç olmasa ağız- burnunu qırmaq istəyirdi. Artıq uzun bir 
müddət idi ki, onun kabusuna çevrilmişdi. Gecələr addımbaaddım onu 
izləyir, mümkün qədər həyatını zəhər etmək istəyirdi. Düşündükcə 
dəli olurdu, insan sevdiyi qadını, necə belə bir halda tərk edə bilərdi. 
Axı sevgisini tapmadan, o qədər sevilmədən ölən insan vardı ki... Bir 
tikə sevgiyə möhtac yaşayan və ölən.  
İnsan qəlbində sevginin olmaması cəhənnəmdi, ancaq 
sevgi dolu bir ürəyin yalnız qalması, cəhənnəmdən də betərdi... 
Ləman indi yaxşı idi. Bir neçə gündən sonra xəstəxanadan çıxacaqdı. 
Bütün xəstəxana xərclərini özü ödəmiş, onun sağalması üçün əlindən 
gələni edirdi. Buradan çıxandan sonra da, onun rahat olmasını 
istəyirdi. Ləman razı olsaydı, öz evinə aparıb, ona baxardı, lakin o, elə 
qız deyildi. Ölüm ayağında belə namusunu düşünən qadın idi. Ona 
görə də, evinin yaxınlığında ev tutdu, Ləmana qulluq edəcək bir qadın 
tapdı. Ayselin evində qalmasını istəmirdi. Dost da olsa, yad bir yerdi 
və sevdiyinin rahat olmasını istəyirdi. Hər şey hazırdı, qalırdı 
Ləmanın evə buraxılması. Bir- iki gün gözləməliydi.  
Ləman yazırdı, durmadan yazır, ürəyindəki bütün 
sevgini mürəkkəbə qatır, kağızlara köçürürdü. Belə zamanlarda bütün 
dünyanı, acılarını unudurdu. Bəlkə də, elə xoşbəxtlik bu idi. İndi yaza 
bilməsə, bu acılara dayana bilməzdi. Yazmaq, Tanrının insana verdiyi 
böyük bir silahdı. Mənim Elyanoram ölsə belə, onun yazdıqları, onun 
sevgisi savaşmağa davam edəcəkdi bu həyatda. Bax, bunu o da yaxşı 
bildiyinə görə bütün həyatdan vaz keçmək, ancaq yazmaq istəyirdi. 
Daha ölümdən qorxmurdu. Bilirdi, bilirdi ki, ölümsüzlüyü ölümü ilə 
başlayacaqdı... 
Xəstəxanadan çıxıb dükana getdi. İşləri ilə məşğul 
olmaq, bir az dünyanı unutmaq istəyirdi. Ləmanın qaçışı yazmaqdı, 
onunku isə oxumaq... Kitablarının arasında yox olmaq istəyirdi. 
Dükanı açıb, içəri girdi. Ancaq çay dəmləməyə heç halı qalmamışdı. 
 53 
Sakitcə masanın arxasına əyləşib, gözlərini pəncərəyə dikdi. Kitab 
almaq üçün bir-iki adam gəldi,. Onları yola salır, yenə öz düşüncə 
bataqlığına qərq olurdu. Daha kitablar da  acısını dindirə bilmirdi. 
Ağlamaq istəyirdi, ancaq ağlamaq nəyi dəyişəcəkdi ki, heç nəyi... 
Əgər ağlamaqla işlər düzəlsə, dayanmadan ağlayardı. Bu nəhəng 
adamın beli necə də bükülmüşdü, bu bir neçə gündə saçlarının arasına 
ağ tüklər də qarışmışdı. Ayağa qalxıb, qapıya tərəf yaxınlaşdı. Bir az 
gözlədikdən sonra siqaret yandırdı. Bu günlərdə tək dərd ortağı bu 
zəhərdi. Ürəyi sıxılanda yandırır, sanki acılarını nikatinlə boğmaq 
istəyirdi. Siqaret çəkə- çəkə gözü qapının ağzında gəzən pişiklərə 
sataşdı. Haçandı onlara çörək verə bilmirdi. Tez yaxınlıqdakı ərzaq 
dükanından bir çörək alıb gətirdi. Çörəyi kiçik parçalara ayırıb 
pişiklərə verdi. Onlar yeyib doyduqca, mehribanlıqla ətrafında gəzir, 
ayaqlarına dolaşırdılar. Bir az əhvalı düzəlmişdi. Yenidən eşqin 
yaşamaq olduğunu, gözəl yaşamaq olduğunu xatırladı... Ah, 
Elyanoram, səni necə sevirəm. İnan ki,  sənin üçün yaşamaq, sənin 
üçün ölmək dünyanın ən gözəl işidi. Bəli, neçə ki, Ləman həyatdadı, o 
da yaşayacaqdı. Ancaq bir gün Ləmana nəsə olsa, onun da yaşamaq 
üçün səbəbi olmayacaqdı. Ölmək üçün Ləmandan daha gözəl bir 
səbəbmi tapacaqdı?  Insan sevdikləri  üçün yaşadığı zaman həqiqi 
insan olur və onlar üçün öldüyü zaman, bir mənası olur ölümünün... 
Gözəl bir söz oxumuşdu bu günlərdə kitabların birində: - “Vətənin 
üçün yaşa, eşqin üçün öl”. Vətəni üçün yaşaya bilmişdimi, buna “ hə” 
deyə bilmirdi, ancaq eşqi üçün öləcəkdi, buna əmindi. Ləman çox 
yaşamayacaqdı, bunu bilirdi. Uzağı, bir-iki il sonra xəstəlik yenidən 
baş qaldıracaq və bu dəfə onu xilas etmək mümkün olmayacaqdı. 
Onun üçün onunla keçəcək hər anın da, onsuz olanları da  xəyal 
edirdi. Bir silah almışdı və bir də tək qurşun- gümüş bir güllə. 
Həyatda olduğu kimi, ölümdə də Ləmanın yanında olacaqdı. Onu 
dəfn etdikdən sonra elə oradaca silahını çıxarıb, o gümüş güllə ilə 
bitirəcəkdi hər şeyi... 
           Siqaretini çəkib yenidən yerinə əyləşmişdi ki, qapının ağzında 
bir gənc qızın utana- utana ona baxdığını  gördü. Bəli, bu Mariya idi. 
İçəriyə gəlməyə, onu narahat etməyə utanırdı. Ayağa qalxıb, 
 54 
təbəssümlə onu içəri dəvət etdi. Bu qızı çox istəyir, onun gözlərinə 
baxanda isə öz səhvini, peşmanlığını görürdü. Bəlkə də Elyanoradan 
öncə onu tanısa, hər şey çox fərqli olardı, bəlkə də...  
Nə  yazıq ki, həyatımız “ kaş ki “ lərlə, “ bəlkə” lərlə 
məhv olurdu. Bəlkə də, atası, anası ilə deyil, başqa bir qadınla 
evlənsəydi, o, bu dünyaya gəlməyəcək və bu acıları yaşamayacaqdı. 
Mariyanı görəndə, ayağa qalxmaq üçün özündə güc tapmışdı. 
Qonağına çay dəmləməyi özünə borc bildi. Gənc qız bu dəfə əli boş 
gəlməmişdi. Çantasını açdı, bir simit çıxarıb, yarıya böldü. Onun bu 
halını görəndə Fərhad gülümsədi. Bu gənc qızın sevgisi necə də 
tərtəmizdi. İki simit almağa Ürəyi gəlməyib ki, birini iki yerə bölüb 
yesinlər. O an, yadına Elyanoranın onun dükanına ilk dəfə gəldiyi gün 
düşdü. O, Fərhadın çay içdiyi fincandan necə həsrətlə içirdi çayı. Bu 
qızla ən azı dost olmalıydı, buna məcbur idi. Bilirdi ki, ona yaxın 
olmaq qızın canını acıdacaq, lakin uzaq olmaq da, onu məhv 
edəcəkdi. Onun üçün də dost olmağa razı oldu. Bəlkə də zamanla bu 
sevgi bitərdi. Mariyanın onu necə izlədiyini, Ləmanla olanları az da 
olsa bilirdi. Fərhad bütün hekayəni danışmağı özünə borc bildi.  
Ancaq burada olmazdı. Çayı içib, bitirdikdən sonra dükanı bağlayıb 
çıxdılar. Şəhərə payızın soyuq nəfəsi gəlsə də,  havalar hələ tam 
soyumamışdı. Bir qədər getdikdən sonra, həyətinə masalar qoyulan 
çay evinə döndülər. Bura şəhərin hündür yerlərindən biri idi. Buradan 
baxanda şəhər sanki insanın ayaqları altında qalır, böyük binaların 
arasından süzülüb, uzaqlara doğru axırdı. Çay sifariş verib əyləşdilər. 
Fərhad siqareti masanın üzərinə qoyub, birini yandırdı və başladı 
danışmağa. İlk gündən bəri başına gələnlərin hamsını danışdı 
Mariyaya. O anları təkrar yaşayırdı, çəkdiyi siqaretinin dumanı göz 
yaşlarını boğa bilmirdi. Ancaq axıra qədər danışa bildi. Sona çatanda 
Mariya da ağlayırdı. Bu küləklərin yuva qurduğu  çay evində,  bir 
sevgi hekayəsi dinləmişdi şəhər... Elə bir sevgi hekayəsi ki, içində 
həyata aid hər şey vardı.  
Bundan sonra, Mariya, Fərhadı daha fərqli sevəcəkdi. 
Bax bunu bilə-bilə danışmışdı hekayəni Fərhad. İndi Mariya da sonu 
düşünürdü - Ləmandan sonrasını. O gümüş güllə bir xatirə olaraq 
 55 
qalmalıydı, almamalıydı Fərhadı ondan... Bu necə bir hekayə idi, 
içində neçə adam , neçə acı vardı. Fərhad başını təmiz itirmişdi. İndi 
əlacı olsaydı özündən bir surət çıxartdırıb Mariyaya verərdi ki, o 
xoşbəxt olsun. Özü isə, Elyanorasına qaçar, onunla yaşayıb, onunla da 
ölərdi. Ürəyinin yanğısı ancaq payız yağışları ilə dinə bilərdi. Bir az 
sonra çay evindən ayrıldılar. Yol boyu oradan-buradan söhbətlər 
etdilər.Mariya onun hər sözünü necə diqqətlə, sevgi ilə dinləsə də, 
ancaq ayrılmaq vaxtı idi. Bir az sonra Ləmanı ziyarətə gedəcək, 
gecəni onun yanında keçirəcəkdi. Mariya da onunla gəlmək istədi, 
ancaq buna razı olmadı, razı ola bilməzdi. Ləman onun yanında bir 
qız görsə, bu qısa xoşbəxtliyindən vaz keçib, onu öz əlləri ilə qıza 
verərdi. O da  Ləmanın sözündən çıxa bilməz və ömrü boyu əzab 
çəkərdi. Yox, yox, Elyanoradan başqasını sevə bilməzdi, 
sevməyəcəkdi. Onun ömrü də, Ləmanın ömrü qədər olacaqdı. Bu 
düşüncələrlə Mariyadan ayrılıb, Ləmanın olduğu xəstəxanaya doğru 
qaçdı. Orada sevdiyi qadın onu gözləyirdi. Gedərkən sevginin rəmzi 
olan üç qızılgül almağı da unutmadı.... 
 
 
 56 
 
                                                         Ləman 
Şair, mənə bir insan yaz, 
Güclü, ancaq gücsüz. 
Xoşbəxt, ancaq bədbəxt, 
Gülsün, ancaq ağlasın. 
Getsin, ancaq qalsın, 
O insan, qadın olsun, 
Gücsüz, ancaq çox güclü, 
Küləklər kimi olsun, 
Dəniz kənarında oxşayıb saçımı, 
Ruhuma dolsun. 
Bədbəxt, sən ol! 
Onu xoşbəxt yaz. 
Yaz ki, gülür hər yazı, qışı... 
Şeirimdən də, gözəldi, 
O qadının baxışı... 
Yaz ki, sevincindən ağlayır, 
Ürəyində kədər yoxdu, 
Onu elə biri sevir ki, 
Gülüşü, eşq uclu oxdu. 
Bir qadın yaz, mənim üçün, 
Ürəyində getmək sözü olmasın... 
 
Bu şeiri Fərhadın dilindən yazmışdım onun üçün. Bu 
qədər gözəl bir insanın acı çəkməsinə dayana bilmirdim. Ətrafıma 
baxıram, axmaq insanlar necə də xoşbəxtdi. Elə götürək Bəxtiyarı. O 
məni tanıyanda, sevəndə gənc, sağlam bir qızdım. Ancaq Fərhad məni 
baharımda yox, payızımda sevmişdi. Yarpaqları saralmış bir ağacı 
sevən şair, ya da qışda gül üçün ağlayan bülbülü xatırladırdı mənə. 
Xəstəxanadan çıxaranda, məni evimə apardı- onun mənim üçün 
kirayələdiyi evimə. Bütün xəstəxana xərclərini ödəmişdi. İndi də bu 
elədikləri məni çox utandırırdı, lakin “eləmə”  deyə bilmirdim, 
bilməzdim. O, sevdiyi qadın üçün əlindən gələn hər şeyi etmək 
 57 
istəyirdi. Mənim bildiyimi, o da bilirdi. Bilirdi ki, mənim ömrüm 
vəfasızdı- çox yaşamayacağam.Ona görə də gücünün çatdığı hər şeyi 
etmək istəyirdi. Heç olmasa məndən sonra peşmançılıqla yaşamasın. 
Ah, Fərhad, ah! Sənin kimi adamı mən necə sevməyə bilərəm? Sənə 
olan sevgim dünyada yazılan bütün şeirlərdən daha gözəldi, bütün 
baharlardan daha yaşıl..... 
         İki otaqlı bir ev idi təzə mənzilim. Yüksəkliyi sevdiyimdən 
hündür mərtəbəli binalardan birini seçmişdi. Buradan şəhər demək 
olar ki, quş baxışı görünürdü. Ən əsası insanları görə bilirdim- 
hekayələrini yazmaq istədiyim insanları. İndi bilgisayarıma 
qovuşmuşdum. Xəstəxanada olanda başladığım yeni romanımı 
bitirmək istəyirdim tezliklə. İnsan ölümün yaxın olduğunu biləndə 
daha gözəl yazırmış. Bir xeyli yazırdım, sonra yazdıqlarımı oxuduqca 
göz yaşlarımı saxlaya bilmirdim. Bu yazdıqlarıma ürək dayanmazdı. 
Roman “ Eşqin kölgəsi” adlanır. Hadisələr eşq üçün savaşan, lakin 
həqiqi eşqi deyil, onun kölgəsini görüb, aldanan insanlar haqqında idi. 
Burada istəyirdim ki, Fərhadı da yazım. Bütün bu yalanların içində 
tək həqiqət olan Fərhadı. Ancaq onu yazarkən, daha doğrusu, ondan 
yazarkən ürəyim dözmürdü. O, bir obraza sığmayacaq qədər böyükdü. 
Belə bir obrazı ancaq Tanrı yazıb-yarada bilərdi. Mənə etdiklərinə 
görə inşallah Tanrı onu mükafatlandıracaq. Ancaq yaman qorxuram 
məndən sonra bir dəlilik etməsindən. O qədər sevir ki, inanmıram 
məndən sonra bu həyatda qala bilsin. Onun üçün bu romanda nəsə 
fərqli bir şey yazmaq istəyirəm ki, məndən sonra sözlərim, 
düşüncələrim və sevgim onun yanında olsun, onu qorusun.  
Axşama az qalır, o, bir azdan gələcək. Hər dəfə gələndə 
bir qızılgül gətirir mənə. Gətirdiyi güllərin qoxusu bu dünyaya, onun 
sevgilərinə aid deyil. Nəsə başqa bir aləmdən gəlir. Bu düşüncələrlə 
yazıram romanımı. Tələsirəm bitirməyə. Və budur, qapı döyüldü. 
Qulluqçu qız qapını açır. Bir az sonra Fərhad əlində tutduğu qızılgüllə 
içəri girir. Gözlərində kədərli bir sevinc var. Sakitcə keçib qarşımda 
əyləşir. Bilgisayarı söndürüb, kənara qoyuram. İşlərindən, insanlardan 
danışmağa başlayır. Danışdıqca daha yaxşı anlayıram onu. Niyə 
ailəsindən uzaqda yaşayır, niyə insanlardan qaçır. Bu qədər düşüncəli 
 58 
bir insanı bu cəmiyyət anlamaz, anlaya billməz. İndi ona qarşı 
qəlbimdə bir ana sevgisi oyanır. Kaş onu qəlbimin, ruhumun içində 
gizlədib, qoruya biləydim insanlardan. Bəlkə də bu dünyadan 
gedərkən onu da aparmalıyam. Yox, yox, Fərhadın hələ bu dünyada 
görəsi çox işləri var. Yer kürəsi bəlkə də belə insanlara görə dağılmır. 
Bir yağış kimidi Fərhad  - dünyanı kirlərdən təmizləyən bir yağmur. 
Çay süzmək istəyən qızdan sadəcə bir fincana süzməsini xahiş edir. 
Əvvəl düşünürəm ki, yəqin çay istəmir. Ancaq bir qədər sonra hər 
şeyi anlayıram. Mənə uzadır fincanı, mən bir az içim sonra özü davam 
etsin, deyə... 
Mənim içdiyim fincandan içmək istəyir çayını. Daha 
onun bu hərəkətlərinə dayana bilmir, gözlərimə təslim oluram, 
ağlayıram. İndi ikimiz də ağlayırıq. Bir az ağladıqdan sonra özümüzü 
toparlayır, sakitləşirik. Romanın necə getdiyini soruşur. Başlayıram  
yazdıqlarımdan, yazmaq istədiklərimdən danışmağa. Necə də maraqla 
dinləyir məni. Obrazlarıma ad qoymasını istəyirəm. Çünki, bu əsər 
hər ikimizin övladıdır. Evlənə bilməyəcəyik heç vaxt, uşaqlarımız 
olmayacaq. Heç olmasa ikimizə aid bir romanımız olsun istəyirəm. 
Bu əsər dünya durduqca, insanlar yaşadıqca yaşasın. Bizim sevgimizi, 
bizim hekayəmizi insanlara anlatsın istəyirəm. Sevdiyi oğlan, qız 
adlarından deyir. Bir kənara qeyd edirəm. Bu söhbətimizi duyan, 
eşidən olsa yəqin ki, dəli olardı. Yaxşı ki, qulluqcu qız mətbəxtdə qab 
yuyur.  
Çayını içir mənim toxunduğum fincandan. Sonra siqaret 
yandırmaq üçün eyvana  çıxır. Bayırda soyuq payız küləyi əsir. 
Saçları bir az daha uzanıb. Külək saçlarını sığallayır. Gözəl bir 
mənzərə yaranır. Bunu mütləq romanımda yazmalıyam. Məsələn, 
küləkli bir gündə görüşə çıxan sevgililəri təsvir edərkən. Hər ikisi 
sağlamdı, hər ikisi uzun illər yaşayacaq, xoşbəxt olacaq. Bu onların 
ilk görüşüdü. Fəsillərdən yenə də payızdı. Bir göl kənarında, çinar 
ağacının altında əyləşiblər. Qız başını oğlanın çiyninə qoyub. Sakit 
əsən külək onların saçlarını bir- birinə qatır. Oğlanın saçları qızın 
üzündən, gözlərindən öpür. Necə də xoşbəxtdilər.  
 59 
Ah, ürəyimdən qara qanlar axarkən belə gözəl cümlələri 
necə qura bilirəm? Ancaq yazmalıyam, sevgilim. Biz yaşaya bilməsək 
də, sevgimiz  yaşamalıdır... Eyvanda siqaretini çəkib içəri girir. Bir az 
da söhbət edirik. Saatın əqrəbləri gecəyə doğru qaçır, yəni getmək  
vaxtıdı. Sağollaşırıq və o, gedir. Gəldiyi kimi səssiz, sədasız gedir. 
Şairlərdən biri sevdiyinin gəlib-getməsini bir bənd şeirə bənzətmişdi. 
Necə gözəl bir bənzətmədi, ilahi. Mənim Fərhadım da gözəl bir şeir 
kimi gəldi, dodaqlarıma qondu və getdi. O getdikdən sonra yenidən  
bilgisayarımı açır, yazmağa başlayıram. Onsuz da son zamanlar yata 
bilmirəm. Ağrılar, düşüncələr yuxunu məndən çox uzaqlara qovub. 
Yazıram. Ürəyimdən barmaqlarımın ucuna axır bütün həyatım. Sabah 
oyananda, özümü divanın üzərində görürəm. Haçan yuxuladığım 
yadıma gəlmir. Buradaca, yazarkən uyumuşam. Sağ olsun, qız da 
incitməyib məni. Bilgisayarı söndürüb, üstümü örtüb. Günəş 
pəncərəmdən göz vurduğu zaman oyanıram. Yerimdən qalxan kimi 
pəncərəni açıram, otağımı təmiz hava ilə mükafatlandırıram. Sonra əl- 
üzümü yuyub, çayın altını yandırıram... 
         Saat on bir olar, qapı döyülür. Elə bildim Fərhaddı. Ancaq 
Fərhad indi gəlməz, işdə olmalıdır. Bir az sonra qulluqcu qız qapını 
açır. Səsləri eşitməkdə çətinlik çəkirəm, ancaq kimsə, deyəsən, məni 
soruşur. Bəli, yanılmıram, bir nəfər mənim burada yaşayıb- 
yaşamadığımı soruşur qızdan. Qız nə cavab verəcəyini bilmir. 
Qapıdakı bir kişidi. Yəqin mənə zərər verə biləcəyindən qorxub, 
tərəddüd edir qız. Gücümü toplayıb ayağa qalxır, bir təhər qapıya 
yaxınlaşıram. O an beynimdən vuruluram sanki, bütün köhnə xatirələr 
hücum çəkir mənə. Qapıda onu görürəm- həyatımı məhv edib, məni 
yarı yolda qoyan insanı. Bir andaca bütün yaşadıqlarım sillə olub 
dəyir üzümə. Qapının yanından heç nə danışmadan geri qayıtmaq 
istəyirəm, ancaq bu, acizlik olardı. Onunla qarşılaşmalı, gözlərinin 
içinə baxmalıyam. Qoy görsün ki, mən ölməmişəm hələ, ondan ayrı 
da yaşaya bilirəm. Hələ bəlkə onu içəri də dəvət edim? Yox, bu artıq 
Fərhada hörmətsizlik olardı. Axı, mən indi Fərhadın sevdiyi qadınam. 
Onun üçün elə qapının ağzında onu qarşılamalı, cavabını verməliyəm. 
Bəxtiyar da, əvvəlki Bəxtiyar deyil. Bunu üzündən, gözlərindən 
 60 
anlamaq olur. Sanki bu qısa zamanda çox dəyişib, qocalıb. Mən onun 
nəsə deməsini istəyirəm, ancaq o, heç nə demir, deyə bilmir. Sadəcə 
başını aşağı dikib dayanır. Yoxsa, bura peşman olduğunumu deməyə 
gəlib? Hər halda uşaq deyil. Özü də yaxşı bilir bunun faydasız 
olduğunu. Elə isə, niyə gəlib, nə demək istəyir? Deyəsən, gözlərindən 
yaş axır. Ağlayırmı, buna inanmıram... Bəxtiyar kimi məxluqat ağlaya 
bilməz. Mümkün qədər qarşısında dik dayanmağa çalışıram. 
İstəmirəm məni acı çəkərkən görsün. Ancaq çox dayana bilmərəm. 
Xəstəxanadan təzə çıxmışam. Onun üçün bir az da düz gözlərinin 
içinə baxıb, geri dönürəm. Yenə də heç nə demir. Elə qapının yanında 
dayanıb. Sakitcə içəri - yerimə qayıdıram. Qız qapını örtür. Daha nə 
etdiyini bilmirəm. Yenidən bilgisayarımı açır, yazmağa başlayıram. 
Bütün mənfi obrazlar bir- birinə bənzəyirdi. Hamısı birləşəndə lap 
Bəxtiyara bənzəyirdi.  
Necə sevincli günlərimiz olmuşdu onunla. Bir zamanlar 
hər şeyim olan adam, indi nifrətimin adı olmuşdu. İndi o günlərin 
xatirəsi bıçaq kimi kəsirdi gülüşlərimi. İlk dəfə nə zaman toxunmuşdu 
dodaqlarıma... O gün necə də həyəcanlı idim. Az qala öləcəkdim. Evə 
getdikdən sonra üç gün ağzından dodaq boyasının dadı getməmişdi. 
Mənim isə boynum ağrıyırdı. İndi isə ruhum ağrıyırdı, xairələrim 
ağrıyırdı. İnsan bir zaman sevdiyinə heç vaxt həqiqi mənada nifrət edə 
bilmir. Bunu indi anlamışdım. O qədər çox sevmişdim ki, Bəxtiyarı, 
indi nə qədər nifrət etsəm də, o sevginin yanında kiçik qalırdı kinim. 
Bax, bu düşüncələrlə yazırdım romanımı. Demək, yazılan əsərlərdə 
yazıçının həmin andakı hissləri əsas rol oynayırdı. Məsələn, yazar 
xoşbəxtsə, obrazı da xoşbəxtdi, ya da əksi.  İndi yazır və bir an öncə 
axşamın gəlməsini gözləyirdim. Axşam, mənə Fərhadı gətirəcəkdi.  
Bu axşam gələndə sadəcə bir fincan çay qoyacam 
masaya. Və ilk onun içməsini təklif edəcəm. Axı, o ləzzəti mən də 
yaşamaq istəyirəm. Gözlədiyin zaman vaxt dayanır, sanki günəşi 
kimsə baxışları ilə tutub saxlayır. Bəlkə də uzun zamandır 
görüşməyən sevgililər görüşüb, bu gün və onların ancaq günəş batana 
qədər vaxtları var? Bəlkə onların həsrətlə döyünən ürəkləridir günəşi 
saxlayan, batmağa qoymayan? 
 61 
Tapdığım hər gözəl sözdən, fikirdən sonra uşaq kimi 
sevinirdim. Axı, niyə bu qədər gözəl sözlərin olduğu həyatda gözəl 
sevgilər yaşanmır, gözəl şeylər olmur? Məsələn, elə deyək mənə 
yardımcı olan qızın hekayəsi. Danışsam, ürəkləriniz parçalanacaq, 
həyata bir az da nifrət edəcəksiniz. Ancaq mənə elə gəlir ki, burada 
Gülnarın da günahı olub. O, üçüncü kursda oxuyanda, onbirinci sinif 
şagirdi bir oğlanla sevgili olub, nişanlanıblar. Oğlan gedib əsgərliyini 
çəkib gəlir. Bunlar evlənirlər. Gülnarın oxuması, ali təhsilli olması 
oğlanın ailəsinin xoşuna gəlmir. Onların düşüncəsinə görə, oxuyan 
qız pis yola düşmüş kimi sayılır. Təsəvvür edin, dörd ilə qıraq şəhərdə 
oxuyub. Nə biləsən, bu dörd ildə nə iş görüb, neçə oğlanla sevgili 
olub. Bax, bütün bunlara görə Gülnarı gəlin kimi heç vaxt qəbul 
etməyiblər. Bir neçə gündən sonra məcbur olub, şəhərə gəlirlər. Yola 
çıxarkən bir yaxşı yol belə deməyiblər. Gülnar əri ilə beləcə qaçıb 
gəlib. Ancaq burada da, çətinliklər onların yaxasını buraxmır. Bir 
yandan da ərinin xəstəliyi. Sən demə oğlanın heç vaxt uşağı 
olmayacaqmış. İmkanları da olmur, həkimə getməyə. Həyat təcrübəsi 
olmayan oğlan, düzəmməli bir iş də tapa bilmir. Ancaq tikintilərdə 
fəhlə kimi işləyirmiş. Bütün iş düşür Gülnarın üzərinə. Qazandıqları 
az pulla yaşaya bilmirlər. Günü-gündən problemlər, borclar artır. Elə 
günlər olur ki, evlərində qazan qaynamır. Oğlanın ailəsi heç bir 
yardım etmir, Gülnar da utanır ailəsindən kömək istəməyə. İşin 
sonunda belə getməyəcəyini anlayır və boşanmaq qərarına gəlirlər. 
Buna heç biri etiraz etmir. Gülnarın sözlərinə görə, əgər, bir övladı 
olsa, heç vaxt ayrılmazmış, lakin onunla qaldığı müddətdə ana olmaq 
şansı yoxmuş və ayrılırlar. Ayrılarkən də, borclarını yarıya bölüb, 
sağollaşırlar. Gülnar indi də ana olmaq sevgisi ilə alışıb yanır. Ancaq 
o, elə bir cəmiyyətdə yaşayır ki, boşanmış qadınlara yaşamaq üçün 
şans vermir cəmiyyət. Onun bir neçə yolu qalırdı. Məsələn, ya yaşı 
çox olan bir kişinin ikinci arvadı olacaq, ya pis yola düşəcək ya da 
belə əzab çəkəcək. O, namuslu bir həyatı - işi seçmişdi. Beləcə xəstə 
insanlara yardım edir, cəmiyyətdən uzaq olaraq həyatını davam 
etdirməyə çalışırdı. Boşandıqdan sonra ailəsi də üç çevirmişdi ondan. 
Onlar üçün, sanki Gülnar nəsə bir əxlaqsız iş görmüşdü. Bax, bu şəhər 
 62 
belə qadınlarla, belə hekayələrlə doludur. Kimi dindirsən, öz 
yaralarından danışacaq... Bəzən öz- özümə düşünürəm: - görəsən, 
heçmi, xoşbəxt insan yoxdur bu dünyada... Məncə yoxdur, sadəcə 
bədbəxtlər iki yerə bölünür. Birincilər ki, bədbəxtdilər, ancaq bundan 
özlərinin xəbəri yoxdu deyə, özlərini xoşbəxt sanırlar. İkincilər islə 
bədbəxtdirlər və bunu bilirlər... 
İndi günəşin batmasına az qalır. Sevgililər 
ayrılmalıdırlar. Oğlan uzaqda yaşayır. Bir neçə aydan bir ancaq 
görməyə gələ bilir sevdiyini. İndi ayrılmalıdırlar, ancaq heç birinin 
ürəyi istəmir bu ayrılığı. Bəlkə, bir daha görüşə bilməyəcəklər. Qız 
oğlanı özünə tərəf çəkir, qoxusunu ciyərlərində gizlətmək istəyir, 
üzündən öpür. Utanmasalar uşaq kimi ağlayarlar. Axı, niyə utanırlar 
ki, ağlamaq məgər pis bir şeydi? Və qalxırlar oturduqları skamyadan. 
Oğlan qızın əlindən möhkəmcə tutub, ancaq həyatda tuta bilmir. Bu 
son olur - son görüş. Onlar bir daha görüşə bilmirlər. Qız bir gün 
xəbər etmədən yoxa çıxır. Günlərcə ağlayır oğlan... Sonra adiləşir acı 
və bir gün unudur.  
Bu həyatda ən pis şey adiləşən dərdlər, acılardı. Günəş 
batır yavaş-yavaş və bu  dediklərim, sadəcə yazdığım romandan bir 
parça idi. Günəş batır. Demək bir azdan Fərhad dükanı bağlayıb, bura 
gələcək və mən sevdiyimi görə biləcəm. Gülnar çay dəmləyir. 
Masanın üzərində bir fincan sevgilimin dodaqlarını gözləyir. Günəş 
daha görünməz olur, dağların başına dolanıb gedir uzaqlara. Saatın 
səsi ilə bir vurur ürəyim. Saat tik- tak, tik- tak, ürəyim isə Fər- had, 
Fər- had deyə vurur. Və budur, qapının zəngi çalınır. Az qalıram 
ayağa qalxıb, qapıya tərəf qaçam. Ancaq Gülnar əngəl olur mənə və 
qapıya tərəf gedir. Budur, o, qapıdan içəri girir. Əlində yenə bir 
qızılgül və deyəsən simit də alıb çay içmək üçün. Zarafat edir, mənə 
gülə-gülə: “Tez sağal da, çayımızı dükanda içək, burada ləzzət 
eləmir” - deyir.  
Onun üzündə təbəssüm görmək məni də sevindirir. 
Ancaq bilirəm, məni üzməmək üçün güldüyünü, gülən gözlərinin 
dərinliyində necə fırtınların qopduğunu. Onun bu halı çox üzür məni. 
Bütün acılarının mənbəyi mənəm. Bəzən “ ayaqlarım qırılaydı da, o 
 63 
gün çıxmasaydım qarşısına” - deyirəm. Necə də sakit bir həyatı vardı. 
Sıradan bir həyat yaşayırdı, ancaq acı çəkmirdi. Bəlkə, xoşbəxt 
deyildi, lakin bədbəxt də deyildi.. Bəs, indi, indi onun halı necəydi? 
Mən ona nə vermişdim, daha doğrusu verə bilmişdim. Bəlkə, də 
yaşamaq üçün səbəb. Məna qatmışdım onun bomboş həyatına. Bəli, 
mən onun imtahanı idim. İmtahan isə mənim ölümümlə bitəcəkdi. Ya 
bu sınağı uduzaraq mənimlə birlikdə öləcəkdi, ya da sevgimiz üçün 
yaşayacaq və bu dünyaya gözəllik saçacaqdı. Bu gün də romanımı 
soruşdu. Mən də yazdığım maraqlı səhnələrdən dedim ona. Bəzən öz 
fikirlərini bildirir, mənimlə razılaşmadığı məqamları deyirdi. Ancaq 
əsasən razılaşırdıq. Mənə “ özüm yazsam, ancaq bu qədər anlada 
bilərdim hisslərimi” - deyirdi. Demək ki, eyni şeyləri hiss edə bilirdik. 
Buna çox sevinirdim. Axı, bu bizim hekayəmiz, bizim romanımızdı. 
Biz öldükdən sonra, bizim yerimizə yaşayacaq, xoşbəxt olacaqdı.  
Çay süzlmüşdü və mən, ilk onun içməsini istədim. 
Məsələni başa düşüb güldü. Gülnar smitləri səliqə ilə doğrayıb, 
masanın üzərinə qoymuşdu. Fərhadın dodaqları fincana toxunarkən, 
dəli bir qısqanmaq keçdi könlümdən. O an fincanı əlindən alıb, atmaq 
istədim. Sonra da bu uşaq düşüncələrimə güldüm.  Sonra mənə uzatdı 
fincanı. İlahi, necə gözəl bir hissdi, sevdiyinlə eyni fincanı bölüşmək, 
ondan çay içmək. Bu belə gözəl olanda. gör indi eyni ömrü paylaşmaq 
necə gözəl olardı... Bax, yenə kövrəldim. Bağışla, sevgilim, bağışla 
ki, məni səninlə bölüşəcək bir ömrüm yoxdur. Ancaq mən səni çox 
sevdim, inan mənə hər şeydən- özümdən belə çox sevdim. Səninlə 
ancaq dərdərimi, acılarımı bölüşdüyüm üçün, məni bağışla. Əlbəttə, 
bunları ona demədim, sadəcə ürəyimdən keçirirdim. Ona desəm yəqin 
ki, çox üzüləcəkdi. O, üzüləcək, mən isə öləcəkdim... Sadəcə susdum 
və onun gözlərində bir yolculuğa çıxdım...  
Bir dağ gölündə gedirik, balaca qayığımız var. Qayığı 
külək istədiyi kimi aparır. Heç nə demirik, düşünmürük. Axı, birdən 
bizi çox uzaqlara aparar, geri dönə bilmərik. Əsas odur ki, biz 
birlikdəyik və külək özü qayığımızı aparır. Deyəsən, onda da payızdı. 
Gölün üzərində saralmış yarpaqlar var. Onlar da bizimlə bir məchula 
doğru üzür. Heç nə danışmadan sakitcə dayanmışıq. Göyün üzündə 
 64 
bir neçə bulud var. Buludlardan biri, dağlardan meşəyə tərəf qaçır. Bu 
qara bulud yağmur bulududur deyəsən. Meşədəki susuz ağaclar onu 
çağırır. O isə bu dəvət üçün tələsir. İndi onun yolunu həsrətlə 
gözləyən güllər, çiçəklər var. Digər buludların rəngi duman 
rəngindədir. Onların vəzifəsi nədir görəsən? Bəlkə də onlar hələ 
balacadırlar. Onlar da böyüyüb, qara bulud olub, bir çiçəyin 
dodaqlarına su olacaqlar.  
Qayıq dayanmadan üzür. Əlimi gölə uzadır, quru 
yarpaqlardan birini götürürəm. Mənə baxıb gülümsəyir, həm yarpaq, 
həm Fərhad... Görəsən indi hara gedirik biz. Yəqin ki, xəyallar 
ölkəsinə. Bax, sağlamam mən, hər iki döşüm yerindədi, canım da 
yanmır. Fərhadın gözləri ürəkdən gülür. Üzü xoşbəxtliyə doğru 
üzürük. Yalanlar ölkəsindən qaçırıq, külək aparır bizi o getmək 
istədiyimiz uzaqlara... Buludların kölgəsini dağıdır qayığımız. Elə bu 
zaman göy guruldayır deyəsən. Geri dönmək lazımdır, ancaq 
istəyirikmi bunu? Məncə, yox... Külək istəyimizi duyur və 
istiqamətini dəyişmir. Sonra göl qurtarır, biz indi dağlardan, 
obalardan keçərək gedirik. Bəli, deyəsən uçuruq. Bütün 
bədbəxtliklərimiz görünür aşağılarda. Biz hara gedirik, hardan gedirik 
bilmirik... Aşağıda şəhərlər, kəndlər yox, acılar, dərdlər görünür və 
biz onların üzərindən keçib gedirik. Birdən gözlərini qırpır Fərhad və 
mən özümə gəlirəm və onun gözlərində gördüyüm dünyadan 
ayrılıram... 
 
                                             Mariya 
 
          İndi heç olmasa dost olmuşduq onunla, ancaq sevdiyinlə dost 
olmaq? Bax, buna sevinəsənmi, üzüləsənmi, insan bilmir. Fərhadı 
daha yaxından tanıdıqca, sadəcə ona aşiq olmaq olardı, mən də aşiq 
olurdum. O, mənim işığımdı, pərvanə kimi onun ətrafında dönüb 
dolaşırdım. Ancaq o işıq  bir başqası üçündü. Həyatını, həyatındakını, 
hər şeyi bilirdim. Bildikcə, tanıdıqca, necə sevməyəsən, bu insanı, 
necə...  
 65 
Günlərim onun yan-yörəsində keçirdi. Oxuduğum 
üniversitet dükanına yaxın olduğundan dərsə gedərkən də, çıxarkən də 
mütləq onunla görüşürdüm. Daha mənim dostluğuma alışmışdı. 
Əminəm ki, bir dost kim o da məni çox istəyir- ancaq dost kimi. Elə 
istərdim ki, onun həyatı olmaq, həyatının vaz keçilməzi olmaq. Ancaq 
bir gün onun heç istəmədiyi, mənimsə, ürəyimdən olan bir hadisə baş 
verdi. Bundan sonra məndən bir az uzaqlaşmağa çalışırdı. Günlərin 
birində yenə dərsdən çıxırdım. Təxminən saat iki olardı. Bir az 
uşaqlarla danışdıqdan sonra, onun dükanına getdim. Sakitcə əyləşib 
kitab oxuyurdu. Bu sükutu tez-tez pozan yalnız dükandan kitab 
soruşan tələbələr idi.  
Günörtda vaxtı olduğundan sıxlıqdı. Dərsə gedən, 
dərsdən gələn tələbələr bir- birinə qarışıb izdiham yaradırdı. Başı 
qarışıq olduğuna görə, ona yardıım etmək istədim. İndi mən də 
müştərilərlə maraqlanır, onlara yardımçı olurdum. Bu hərəkətim onu 
narahat etmədi, ancaq sevindirmədi də. O qədər soyuqqanlılıqla 
qarşıladı ki... Beləcə, bir saata yaxın vaxt keçdi. Yavaş- yavaş ara 
səngiyir,  gələnlərin sayı azalırdı. Artıq tələbə yoldaşlarım ona olan 
hisslərimi, bu dükandan çıxmadığımı bilir, ancaq mənim əvvəlki 
həyatım, cəsarətim onları qorxutduğundan, heç nə demirdilər.  
Adımın onunla çıxmağı məni sevindirsə də, onun ürəyindən deyildi. 
Qorxurdu ki, birdən Ləmanın qulağına nəsə çatar. Üzülməz, ancaq... 
Yox bu olmazdı, olmamalıydı. Bu günlər, həftələr ərzində bir dəfə də 
olsa, mənə qarşı bir addım atmamışdı, ancaq balaca bir dostu kimi 
maraqlanırdı mənimlə. Ona görə Ləmanın yanında üzü ağ idi. 
Müştərilər tamamilə çəkiləndən sonra ac olduğumu, çıxıb nəsə 
yeməyi təklif etdim. Əvvəl qəbul etmədi, ancaq baş-beynini bir az 
apardıqdan sonra məcbur oldu, razılaşdı. Dükanı bağlayıb yola 
düzəldik. Onun yanında özümü bir uşaq kimi xoşbəxt hiss edir, 
hərdən şıltaqlıqlar edirdim. Mənim bu hərəkətlərimə əsəbləşmir, 
sadəcə gülümsəyirdi. Beləliklə, yaxınlıqdakı türk yeməkxanalarından 
birində əyləşib, dönər, ayran sifariş verdik. Bundan gözəl tələbə 
yeməyi ola bilməzdi. O, tələbə deyildi , ancaq balaca dostunun istəyi 
ilə razılaşmalı oldu. Üzündə təbəssüm olduğu zamanlarda belə, 
 66 
gözlərindəki kədəri görürdüm. Mən onun yaşamasını, gülməsini 
istəyirdim. O, yaşayırdı əslində, onu yaşadan acıları idi. Bəzən qorxa- 
qorxa anlayırdım ki, bu acılar bir gün bitsə, o ölə bilər. Onun ürək 
döyüntüləri Ləmanın nəfəsi idi. Ah, o necə də incə bir insandır! Bu 
nəhəng gövdənin içində balaca bir uşaq vardı və mən, o uşağı 
sevmişdim. Ancaq o uşaq böyüməli idi. Fərhadın yaşaması üçün 
böyüməli idi içindəki uşaq. Qıraqdan o qədər güclü görünürdü ki, 
deyərdin bu adamı heç nə yıxa bilməz. Ancaq bir qadın, bir sevgi 
qarşısında tamamilə silahsız idi. Həyat davam edir, Ləmandan sonra 
da davam edəcək desəydim,  bilirəm ki, məni bir daha görmək 
istəmədiyini söyləyəcəkdi. Yenə deyirəm, mən onun yaşamasını 
istəyirdim və bunun üçün əlimdən gələn hər şeyi edəcəkdim. 
Dönərdən sonra, bir dənə də limonlu çay içib oradan çıxdıq. Heç evə 
getmək istəmirdim. Ürəyim eləcə gəzmək- onunla birlikdə gəzmək 
istəyirdi. Bunu mızıldanaraq ona bildirdim. Qarşısında o qədər əzilib-
büzüldüm ki, yenə məcbur oldu mənimlə razılaşmağa. Bax, onun 
axırına çıxan bu incə qəlbi idi. İstəsə mənimlə razılaşmaya bilər, 
dükanına- işinin başına gedərdi. Ancaq olmadı, qıra bilmədi məni.  
Dənizin sahilinə  getmək istəyirdim, qağayılarım üçün 
darıxmışdım. Olduğumuz yerdən dənizə qədər bir saatlıq yol vardı, 
ancaq yerimək istədik. Söhbət edə- edə, sahilə doğru gedirdik. Qoluna 
girmək, əlindən tutmaq istəyirdim, lakin qorxurdum-  həm onu, həm 
də özümü incitməkdən. Bax, beləcə addımlayırdıq. Bəlkə də, 
kənardan baxanlar məni necə bəxtəvər biri adlandırıdı. Belə yaraşıqlı 
oğlanla yanaşı getmək neçə qızın arzusu idi. Ancaq ürəyimdən 
keçənləri bir mən bilirdim. Bir atalar misalı var ey “içim özümü 
yandırır, çölüm özgəni” bax, mənim vəziyyətim indi düz belə idi.  
Yavaş-yavaş yaxınlaşırdıq sahilə. Dənizin qoxusu, 
qağayıların səsi insanı yaşamağa, sevməyə, xoşbəxt olmağa çağırırdı. 
Dəniz hər zaman insanın ürəyində romantik duyğular oyadır. Onun 
üçündür yəqin sevgililərin çox vaxt bura gəlməsi. Hər kəs sevdiyinin 
əlindən tutur, ona sığınırdı. Mən isə Fərhadın əlindən tutmağa belə 
qorxurdum. Əslində, heç də hər şey dediyim kimi deyildi. Bu dəniz 
kimi, insanları da kirlənmişdi bu şəhərin. Bir zamanların gözəllik 
 67 
rəmzi olan dəniz indi sularında sadəcə kiri, pası daşıyırdı. Necə də 
kirlətmişdik buranı. Şeirlərdə masmavi dənizim demişdi şairlər, 
sevgililərin gözlərinə bənzədilmişdi dəniz. İndi kir- pas içində idi. Nə 
maviliyindən əsər qalmışdı, nə də hansısa sevgilinin gözlərinə 
bənzəyirdi.  
Dəniz təmiz olanda sevgilər də, bu şəhər də, sevgi şeiri 
yazan şairlər də elə bil daha böyük, daha qiymətli olurlar... İndi nə 
sevgi qalmışdı, nə şeir. Gənclər buradan sanki bir otel kimi istifadə 
edirdi. Hər skamyada qucaqlaşan, öpüşən gənclər vardı. Və bunlar 
sevgidən çox uzaqdı. İnsan sevdiyinin əlindən tutub, bu gözəlliyi seyr 
etməli, həyəcanlanmalı idi əslində. Nələri itirmişdik, nələri... Bunları 
görüncə, Fərhadı tanıdığım üçün nə qədər şanslı olduğumu anladım. 
Mənim istədiyim nəydi? Saf bir sevgimi?  
Elə isə, bu sevgini Fərhadın sayəsində iliklərimə qədər yaşaya 
bilirdim.  
Əlindən  tutmağa qorxduğum bir sevdiyim vardı. Daha o 
gənclərə həsədlə baxmırdım. Onlardan biri olmaq elə də çətin deyildi. 
Elə, indi də mənimlə bu cür sevgili olmağa hazır olan onlarca cavan 
oğlan vardı. Gələrdik bura, bir kənarda doyunca öpüşərdik, ancaq bu, 
əsla sevgi olmazdı. Fərhadla sahildə gəzir, uzaqlara baxır, dənizin göy 
üzü ilə birləşdiyi yerlərdə yoxa çıxırdı baxışlarımız. Bura gəlmək 
istəmişdim, çünki ilk dəfə burada tanış olmuşduq onunla. İnanırdım 
ki, burada nəsə olacaq yenə. Onun qəlbində yenə o gün yaranmış 
duyğuları canlandırmaq istəyir, belə düşündüyüm üçün bəzən özümə 
nifrət edirdim. Çünki mən, xəstə - ölümcül xəstə olan bir qadının 
sevgilisini əlindən almaq istəyirdim. Ancaq ağılla düşündükcə 
inanırdım ki, elə Ləman da onun sevdiyinin xoşbəxt olmasını 
istəyərdi. Ləman çox gözəl bilirdi ömrünün vəfasız olduğunu. O da 
bir bəhanə gəzirdi Fərhadı yaşatmaq üçün. Ləman həyatda olduğu 
müddətdə Fərhad onu atmayacaq. Bunu, heç mən də istəmirdim. 
Mənim bütün xəyallarım Ləmandan sonrası üçündü. Sevdiyimi 
yaşatmaq, onunla birlikdə yaşlanmaq istəyirdim. Bir az qabaqda ilk 
dəfə tanış olduğumuz skamya vardı. Çalışırdım ki, bir bəhanə tapıb, 
orada əyləşək. Bilirdim, bura onun da yadındadı və istəyəcək ki, 
 68 
buradan uzaqlaşsın. Onun üçün ora çatana qədər ağlıma min bir fikir 
gətirdim. Və ora çatmağa az qalmış bilərəkdən özümü yerə atdım, 
güya biləyimi incitmişdim. Bunun qəsdən olduğunu anladımı, 
bilmirəm, ancaq qoluma girib, skamyaya əyləşmək üçün mənə 
yardımcı oldu. İndi orada yanaşı əyləşib, dənizi izləyirdik. Buranın 
havası tam fərqli idi. Bu romantika istənilən insanı yoldan çıxara 
bilərdi. Elə Fərhadı da ilk dəfə bu atmosfer başdan eləmişdi. Yavaş-
yavaş ona yaxınlaşmağa çalışırdım. Ürəyim az qala yerindən çıxıb bu 
dənizə atacaqdı özünü. Külək onun saçları ilə oynadıqca ağlıma pis-
pis fikirlər gəlirdi. Pis deyəndə ki, saçlarını oxşamaq, başımı çiyninə 
qoymaq kimi. Ancaq mən onun yanında əyləşməyə belə çəkinirdim. 
Külək dənizin qoxusunu üzümüzə vurduqca dərin düşüncələrə 
dalırdıq. İndi heç birimiz danışmır, sadəcə susurduq. Mən onu 
düşünürəm, onu, Ləmanı... Bəs, görəsən Ləman nə edir indi? Canı 
çox yanmır ki?...  
Külək sürətini artırdıqca məni Fərhada doğru atırdı. 
Daha qorxmağın yeri yox idi. Həm də onun düşüncələri o qədər 
uzaqlara getmişdi ki, bəlkə də məni görmürdü. Sakitcə düz yanında 
əyləşdim. İndi əsən külək saçlarını üzümə vurur, onun qoxusunu hiss 
edirdim. Bu an elə xoşbəxt idim ki, istəyirdim heç bitməsin. Di gəl ki, 
insan övladı heç vaxt sahib olduqları ilə yetinmir, hər zaman daha 
artığını istəyirdi. Elə mənim də ağlıma başqa düşüncələr gəlirdi. 
Məsələn, “ indi başımı onun çiyninə qoysam görən nə olar” – deyə 
düşündüm. Bu an qağayılar haray verərək dənizə enir, sonra yenidən 
yuxarıya qalxırdı. Qəribədir, bəzən bir balığın üstündə bir neçə qağayı 
savaşır, savaşı qazanan, balıq ağzında daha da yuxarılara qalxaraq 
zəfərinə sevinirdi. Bəzən, Ləmanla özümü o qağayıların yerinə 
qoymaq istəyirdim, ancaq elə deyilldi. Ləman savaşmadan belə qalib 
gəlmişdi mənə. Bu xəstə halı ilə məndən daha güclü idi, çünki Fərhad 
onu sevirdi. Bu düşüncələrlə mən də özümdən keçmişəm.  
Sahilə yaxınlaşan gəmilərdən birinin fiti məni özümə 
gətirdi. Başım Fərhadın çiyninə söykənmişdi... Bunu bilə- bilə 
etməmişdim, ancaq olmuşdu. İşin qəribəliyi də o idi ki, Fərhad da heç 
 69 
nə etmir, yenə sakitcə dayanıb dənizə baxırdı. Başım çiynində olanda, 
indi onu daha çox istəyirdim.  
Atəşə yaxın olub yanmamaq mümkün deyildi və mən 
yanmaq istəyirdim. Külək onun saçlarını üzümə vurduqca dəli olur, 
heç nə düşünə bilmirdim. Birdən tellərindən biri dodaqlarıma 
toxundu. Bu zaman tez dilimi çıxarıb o teli tutdum. İndi saçının 
qoxusu ilə yanaşı, dadını da hiss edirdim. Çox qorxurdum ki, birdən 
bilər, mənə acığı tutar. Ancaq şeytana lənət, ağlımı elə qarışdırmışdı 
ki, başqa heç nə düşünmür, onun mənə bu qədər yaxın olan 
dodaqlarına həsrətlə baxırdım. Görəsən, niyə qalxmır, niyə belə 
olmasına izn verir... Dəqiq bilirdim ki, bunu bilərək etmir. Onun 
bütün qəlbi, ruhu Ləmana aiddir. Sadəcə ani bir boşluq yaranmışdı və 
mən ondan istifadə edirdim. Külək isə şirin- şirin əsir, bizim 
xəyalımıza layla çalırdı, daha doğrusu mənim xəyallarıma... İndi 
gözlərimi dodaqlarından çəkə bilmir, onları ağzımda hiss etmək 
istəyirdim. Bu, imkansız görünürdü, lakin bayaqdan imkansız 
bildiyim çox şeyi etmişdim. Yavaşca ona tərəf əyildim. İndi onun 
nəfəsini də aydınca üzümdə duya bilirdim. Özümə də çox maraqlı idi, 
görəsən nə olacaq işin sonu? Əgər onu öpə bilsəydim əsəbləşsə də, 
məndən qaça bilməyəcəkdi, yox əgər bacarıqsız olsam, bəlkə də bir 
daha belə hadisənin olmaması üçün uzaqlaşacaqdı məndən. 
Qorxudan, həyəcandan dəli olmaq üzrə idim. Qalın, şirin dodaqları 
vardı. İlk dəfə bu qədər yaxından görə bilirdim. Azca islaq, bir az da 
quru- ölümüm olan dodaqlar. İndi burnum onun üzünə dəyirdi, ancaq 
hələ də olduğu yerdəcə dayanmışdı. Külək deyəsən bir az da 
bərkimişdi. İndi kimdir küləyi düşünən? Ulduzlar göydən yerə tökülsə 
də, məni tərpədə bilməzdi. Başımı azca yuxarı qaldırıb, dodaqlarımı 
saqqalına toxundurdum. Daha mən ölmüşdüm, daha doğrusu 
öldüyümü düşündüm. Bundan sonra düşüncələrimi itirdim. Olan hər 
şey öz- özünə oldu. Külək bir anlıq dayanmışdı, dəniz də 
dalğalanmırdı. Bayaqdan bəri uçan qağayılar da deyəsən yorulmuşdu. 
Sağ əlim üzünə haçan getdi bilmədim. Üzünü mən tərəfə çevirəndə 
gözlərimi yumdum. Qorxurdum, baxışlarını görsəm özümü itirər, 
 70 
istəyimi həyata keçirə bilməzdim. Gözlərimi yumdum və onu özümə 
tərəf çəkdim. Hə, indi onun dodaqlarını duyurdum, yaşayırdım onu...  
Bir neçə dəqiqə ərzində öpüşlərimə qərq etdim 
dodaqlarını. O, qarşılıq verirdi mənə. İndi bir sevgili kimi öpüşürdük, 
ancaq onun dodaqları soyuqdu. Bir damcı nə sevgi, nə ehtiras yoxdu 
dodaqlarında. Öpüşürdük,  qağayıların dənizi öpdüyü kimi. Birdən 
sərt bir külək üzümüzə vurdu və ayıldıq bu röyadan. Tez ayağa 
qalxmaq istədi, lakin dodaqlarından tutub, onu qalxmağa qoymurdum. 
İstəmirdim bu mənzərənin bitməsini. O, qalxmaq istəyir, mən isə 
boynundan bərk- bərk yapışıb, buna əngəl olurdum. Bir an ürəyimdən 
dodağını dişləmək keçdi, ancaq bundan artıq irəli gedə bilmədim. 
Məcburən əllərim yanıma düşdü, dodaqlarını xilas edə bilmişdi 
məndən. Ayağa qalxandan sonra da heç nə demədi, mənə. Sadəcə 
tərs- tərs baxıb, bir siqaret yandırdı və oradan uzaqlaşmaq istədi.  
Daha olan olmuşdu. Anasının ardınca qaçan balaca 
uşaqlar kimi, mən də onun arxasınca qaçmağa başladım. Nə ona 
yaxınlaşır, nə də gözdən qoyurdum. Düz metroya qədər bu şəkildə 
getdik- o öndə, mən isə arxada. Nə isə, metroya düşdük. Qatarda 
oturmağa yer olmadığından, elə qapının ağzında dayanıb dəmirdən 
tutmuşdu. Mən də tez içəri girib onun önündə dayandım, boynumu 
büküb, ona sığınmışdım. Qıraqdan baxan yenə məni balaca bir uşağa 
bənzədərdi. Anasının sözünə baxmayıb, danlanan, ancaq yenə anasına 
sığınan, balaca bir uşağa. Mənim bu halım deyəsən onun əsəblərini 
sakitləşdirmişdi. Mənə baxıb başını buladı və gülümsədi. Onun gülən 
gözlərindən cəsarət alıb bir az da sıxıldım ona. Bilirdim ki, burada, 
insanların içində heç nə deməsə belə, mütləq güclü danlanacam. 
Ancaq xoşbəxtdim, nə olacaqsa, olsun. Əsas o idi ki, onun 
yanındaydım, toxuna bilmişdim dodaqlarına. Ürəyim indi bir az sakit 
döyünürdü. Ancaq, Ləman ağlıma düşən kimi özümü günahkar hiss 
edir, bir sancı dolurdu sinəmə. Nəhayət ki, metrodan çıxdıq və dükana 
doğru getməyə başladıq. Daha doğrusu, o öndə gedir, mən də ondan 
əl çəkmirdim. Heç nə demədən sakitcə dükanın qapısını açıb içəri 
girdi, qapını da örtdü. Anlaşılan bu idi ki, mənim gəlməyimi 
istəmirdi. Mən də onu acıqlandırmamaq üçün içəri keçmədim. Elə 
 71 
dükanın yanında, o tərəf- bu tərəfə gedir, məni içəri dəvət etməsini 
gözləyirdim. Hər halda pəncərədən məni görürdü və istəsə içəri dəvət 
edəcəkdi. Saat beşə yaxınlaşırdı. Payızın soyuq nəfəsi insanın üzünü 
dalayır, arada dağlardan qonaq gəlmək istəyən yağmur damcıları 
saçlarımıza qonurdu. Deyəsən, bir az üşümüşdüm. İnsafsız, deyə 
keçirdim ürəyimdən. O, orada, isti yerdə otursun, mən də burada 
soyuqdan üşüyüm... Sonra elədiklərimi xatırladım və ona haqq 
qazandırdım. Adamı rəsmən yoldan çıxartmışdım. Yəqin, mənim 
yerimdə bir başqası olsaydı indi çoxdan çıxıb getmiş və uzun müddət 
utancından üzə çıxmamışdı. Mən isə inadla qapının yanında gəzir, 
içəri dəvət edilməyi gözləyirdim. Əvvəl-axır vicdanı sızlayacaq və 
məni içəri çağırcaqdı. Bəs, sonra nə olacaq? Deyək ki, girdim içəri, o 
da qapını örtdü. Orada onunla nə danışacam, səhvimi hansı sözlərlə 
ifadə edəcəkdim, bilmirdim. Bunları düşünərkən bir an qaçmaq 
istədim. Ancaq bu düşüncəni özümə yaraşdırmadım. Mən qorxaq bir 
qız deyildim ki, qaçam. Nə olacaqsa, olsun.   
Ya bağışlasın, ya  da qovsun məni yanından. Ancaq 
üzləşək, danışaq, bu məsələ həll olunsun. On dəqiqə də hərləndim 
oralarda. Birdən qapı açıldı və o, çölə çıxıb bir siqaret yandırdı. İndi 
hava əməllicə soyuqlaşmışdı. Oktyabrın son günləri idi. Yavaş- yavaş 
yağış çisələyir, adamı əməlli- başlı üşüdürdü. O isə siqaretini çəkir, 
məni görmək istəmirdi. Bir az yaxınlaşıb, düz yanında dayandım. Ona 
tərəf gəldiyimi görüb bir az qapının ağzından uzaqlaşdı. Elə mənə də 
bu lazım idi. Tez qaçıb içəri girdim. İçəri qəşəng isti idi. Çaydanda 
çay da vardı. Özümə bir çay süzüb, onu gözləməyə başladım. O isə 
başını bulaya- bulaya ikinci siqareti yandırmışdı. Bu gün onun başına 
açdığım oyunlardan sonra nə etsə, haqqı vardı mənə. Çay içib 
isinmişdim, ancaq indi də o, içəri girmir, çöldə, soyuqda dayanırdı. 
Əgər bir az da gəlməsə, çıxıb gedəcək və onu narahat etməyəcəkdim. 
Bu sonuncu hərəkəti məni bərk incitmişdi. Onu çox sevirdim, lakin 
qürurumun bu qədər incidilməsinə də izn verə bilməzdim. Bu 
hərəkətlə özümü, özümə olan hörmətimi itirərdim. Ancaq belə 
olmadı. O, ikinci siqareti zibil qabına atıb içəri girdi. İndi qarşımda 
dayanmışdı. Üşüyə biləcəyini düşünüb, ona da bir çay süzdüm. 
 72 
Gözlədiyim kimi heç nə demədi, məni danlamadı. Sadəcə qarşımda 
əyləşib gözlərimin içinə baxırdı. Bu, cəzaların ən böyüyü idi. Kaş nə 
isə ağır bir söz deyəydi, ancaq susmazdı. Susaraq nə qədər çox şey 
demək olurmuş, bunu indi anlayıram. 
Gözləri mənə Ləmandan danışırdı. Mən xəstə bir qadının 
sevdiyinə əl uzadacaq qədər əclaf idim onun nəzərində. Sonra həyatı 
boyunca yalnız Ləmanı sevəcəyini söylədi gözləri. Yalnız onu sevirdi, 
özü də ölümünə... Bax, o an anladım onun üçün bir heç olduğumu, 
mənim bütün varlığımın, Ləmanın bir saç telindən daha az dəyərli 
olduğunu.  
Fərhad susur, gözləri isə məni real həqiqətlə tanış edirdi. 
Az qalırdı ağlayam, ancaq ağlamırdım. Sonuna qədər onu 
dinləməliydim. Birdən gözlərində bir mərhəmət qırıntısı duydum. Bu 
dəfə başqa bir şey də dedi, gözləri mənə. “Əgər Ləmandan öncə səni 
tanısaydım, əgər”- dedi. Bu sözlər bundan sonra yaşamaq, savaşmaq 
üçün mənə güc verəcəkdi. Ancaq daha özümü saxlaya bilmədim, 
ağladım. Hıçqıra-hıçqıra ağlayırdım. Daha orada qala bilmədim və 
özümü qapıdan çölə atdım. Arxama baxmadan qaçırdım. Qorxurdum 
ki, birdən arxamca gələr və bu dəfə mən dayana bilmərəm. Düz evə 
gələnə qədər dayanmadım. Tez qapını açıb içəri girdim və otağıma 
keçdim. Kimsə məni narahat etməsin deyə otağın qapısını arxadan 
bağladım. İndi çarpayımda üzüüstə uzanıb ağlayırdım. Bu gün nə 
qədər şey yaşamışdım! Sevgi, ehtiras, həyəcan və peşmanlıq. Sonuncu 
hamısına dəyərdi. İndi peşman olmuşdum. Gərək ona 
toxunmayayadım. Mən həqiqətən pis bir qızam. Bir ara düzəldiyimi 
düşünmüşdüm, ancaq yanılmışam. Xəstə bir qadının sevdiyini əldə 
etmək istəmişdim və hələ də bu istəyimə qalib gələ bilmirdim... 
                                      
                                                           
Bəxtiyar 
 
            Ləmanı gördükdən sonra atəşim daha da artmışdı. Onu 
görməyə getdim, ancaq bir söz belə deyə bilmədən geri döndüm. 
Deməyə sözüm yoxdu. Onu elə görəndə özümə, kişiliyimə nifrət 
 73 
etdim. Bağışla demək, indi ona bir söyüş olardı. Nəyi və necə 
bağışlasın? Anladım ki, bağışlanacaq bir şey yoxdur. Bu acı vicdan 
əzabı ilə vuracam ömrümü başa. İndi sevdiyim qadına bir başqa kişi 
sahib çıxıb qoruyurdu. Bir sözlə, nə başınızı ağrıdım, mən ölmüşdüm. 
İnsan ölər və ölümün əzabını duyardı. Mən yaşamağıma baxmayaraq, 
həm həyatın, həm də ölümün acısını duymağa, yaşamağa məhkum 
edilmişdim. Ləmanı elə gördüm, içimdə nəsə qırılıb düşdü torpağa. 
Onu götürmək üçün əyiləndə yerdə torpaq görə bilmədim. Hər yan 
beton, asfalt idi. O an anladım ki, düşən həm də mənim sevgim, 
gələcək ümidlərimdi. Mən qorxaq olmuşdum, lakin bu həyatda heç 
nəyi, heç kimi Ləman kimi sevməmişdim. Onun üçün Ləmandan 
sonra o hallara düşdüm, ağlımı itirdim. O, yaşama səbəbimdi və mən 
bunu bilərək ondan, yəni həyatdan, yaşamaqdan uzaqlaşmışdım. 
 Sonra yenə həyata o qaytardı məni. Ona olan sevgimi 
xatırladığım an həyatı da xatırladım. Onu görəndən sonra, bir neçə 
gün boş-boşuna küçələrdə gəzərək üzərimdən o şoku atmağa çalışdım. 
Sonra başqa bir itirdiyimi görmək üçün bir zamanlar işlədiyim ali 
məktəbə getməyi qərarlaşdırdım. Bu həm də təhsil aldığım yerdi. 
Bura gənclik xatirələrimi özündə gizlədirdi, həmçinin Ləmanı da... 
Onu da burada görmüşdüm. Ora gedəndə  saat on olardı. Darvazadan 
keçdim və içəri daxil oldum. Böyük bir ərazisi vardı üniversitetin. 
Minlərlə gəncin təhsil aldığı bir təhsil ocağı idi. Dərs vaxtı idi, lakin 
həyətdə yetəri qədər insan vardı. Kimi dərsə tələsir, kimi başqa bir iş 
üçün gəlib bura. Darvazanın yanında isə çoxlu oğlan dayanmışdı. 
Bunlardan kimisi arvadını, kimisi nişanlısını gözləyir, bəziləri də özü 
üçün qız bəyənirdi. Bir sözlə, hər addımında həyat vardı. 
Fakültəmizin yerləşdiyi binaya tərəf gedərkən nələri, kimləri gördüm. 
Bir zaman iş yoldaşım olan insanları, tələbələrimi... Etdiklərimdən 
sonra demək olar ki, onların çoxunu itirmişdim. İndi mənə bir 
heyvana baxan kimi baxırdılar. Bunun üçün onlara əsəbiləşmirdim. 
Tamamilə haqlı idilər bu iradlarında. Elə darıxmışdım ki, buralar 
üçün. Hər daşını, ağacını gördükcə kövrəlirdim. Birdən-birə içəri 
keçəcək gücü özümdə tapa bilmədim. Ona görə də həyətdə olan 
bufetə tərəf gedib əyləşdim. Burada nə qədər gözəl günlərimiz 
 74 
olmuşdu. Deyəsən, bir çaydan çayı qırx qəpiyə verirdilər o zamanlar. 
Tələbə vaxtı qrup yoldaşlarımla, sonra isə dostlarımla burada nə qədər 
çay içmişdik. Saatlarla əyləşir, dünyada baş verən hadisələrdən 
danışırdıq. Bura, ən azı mühazirə otaqları qədər çox şey öyrədirdi  
bizlərə. Demək olar ki, ideologiyamız burada formalaşırdı. Buranı 
bitirən hər tələbə mütləq zəngin dünyagörüşünə sahib olurdu. Bax, 
bunları vermişdi mənə sevimli üniversitetim. Əyləşib bir çaydan çay 
sifariş verdim, ancaq sonra xatırladım ki, burada çayı gedib özümüz 
götürməliyik. Bu qısa zamanda bunu unutduğum üçün utandım 
özümdən. Özümü danlaya- danlaya çayı alıb, yerimə qayıtdım. 
Çaydanın yanında bir yox, iki stəkan aldım. Nədənsə elə hiss edirdim 
ki, kimsə gəlib əyləşəcək yanıma. Yenidən köhnə günlərdəki kimi 
dərdləşəcəyik. Əllərim əsirdi. Burada heç tək əyləşməmiş, heç vaxt 
belə qəmli olmamışdım. Çay almışdım, ancaq süzmək istəmirdim. 
Ətrafda olan gənclər necə maraqlı mövzulardan danışır, həyəcanla 
mübahisə edirdilər. Nələr itirmişdim mən, nələr...  
İnsan burada bir başqa olurmuş. İlk sevgimiz, ilk acımız, 
uğurlarımız hamsı buranın adı ilə bağlı idi. İndi xatırladım, birinci 
kursa təzə gələn vaxtlarım idi. Bir qızdan xoşum gəlmişdi. O 
zamanlar Ləman yəqin ki,  məktəbli olardı. İlk dərs günü görmüşdüm 
onu. Gördüyüm ilk şey də dodağının üstündəki xalı idi. İlk baxışda 
vurulmaq, aşiq olmaq belə bir şeydi. O gün fürsət düşdükcə ona 
baxdım. Axşam qaldığım yataqxanaya qayıdanda çox qəribə bir hala 
düşmüşdüm. Yalnız o qızı düşünürdüm. Di gəl sevdiyim, 
düşündüyüm qızın nə adı, nə də görünüşü yadımda deyildi. 
Xatırladığım tək şey, dodağının üzərindəki xal, bir də incə səsi idi. O 
gecə sabaha qədər səsini bir mahnı kimi eşitdim. Yuxuda neçə-neçə 
qız gördüm. Onu görür, onunla danışırdım, ancaq gördüklərimin heç 
biri o deyildi. Axı, onun görnüşünü unutmuşdum. Daha doğrusu, 
yaddaşım, gözlərim unutmuşdu, amma ürəyim unutmamışdı. 
Unutsaydı, belə sevərdimi, əlbəttə yox. Sabah az qala qaça- qaça 
gəlmişdim üniversitetə. Hələ dərs otaqlarının yerini bilmirdim. Neçə 
dəfə azmışdım, indi hər yeri mənə əziz olan bu ərazidə. Ondan 
sonraki günlərin bir-birinin eyni olaraq keçirdi. Mən dərsə onun üçün 
 75 
gəlir, onu görə biləcəyim bir yerdə əyləşirdim. Bəzən doxsan dəqiqə 
ona yorulmadan baxdığım zamanlar olurdu. Ancaq bir an mən tərəfə 
çevrilsə, beş-on saniyə gözlərinin içinə baxa bilmirdim. Bax, belə bir 
şeydi, mənim ilk həyəcanım. İndi burada oturub çayımı içərkən, o 
günlər hamsı bir- bir gözlərimin önünə gəlirdi.  
Peşmanlıq yaşadığım anlar da az olmamışdı. Məsələn, 
idman dərsi idi, bir gün. İdman müəllimi bütün uşaqları iki- iki 
yarışdırırdı. Axıra Tərlan və mən qalmışdım. O zamanlar deyəsən, 
baxışlarımdan anlamışdı onu sevdiyimi. İkimizin qaldığını görəndə 
bir az utanmışdı. Bunu baxışlarından anlamaq olurdu. Onun üçün 
müəllimə utana- utana” müəllim, bəs mən kiminlə yarışacam”- 
demişdi. Bu zaman qrup yoldaşım, oğlanlardan biri gülərək” 
Bəxtiyarla”- dedi. O an ikimiz də, qıpqırmızı olmuşduq. Və müəllim 
bizi yarışdıranda mən onu keçdim. Bax, özümü bağışlamadığım 
anlardan biri də o idi. Axı, niyə mən onu keçdim ki?! Məsələn, onunla 
birlikdə qaçmaq, finişə çatanda ondan geri qalmaq necə gözəl bir 
davranış olardı. Ya  da, yolda ona xəlvətcə  “ səni sevirəm”- demək. 
Ancaq bunların heç birini etməmişdim. Oxuduğumuz dörd il ərzində 
heç vaxt onun qarşısına keçib, sevdiyimi deyə bilmədim. Onu elə 
sevmişdim... Bəlkə də, sadəcə ilk sevginin təcrübəsizliyi idi. Axı, 
Ləmana onu sevdiyimi çox asan demişdim. Deyəsən, dördüncü günlər 
olurdu idman dərsləri. Həmişə, onda niyyətlənirdim sevdiyimi 
söyləməyə. Çünki, idman zalı fakültədən bir az kənarda yerləşirdi. 
Tərlan da öz rəfiqəsi ilə axıra qalır, bütün uşaqlar getdikdən sonra 
gedirdi. Mən də qıraqda onu gözləyirdim ki, çıxsın onu sevdiyimi 
deyim. Ancaq heç vaxt deyə bilmirdim. O, sakitcə gəlib yanımdan 
keçir, mən isə ürəyimin döyüntüsünə təslim olur, yerimdəcə donub 
qalırdım. O gözdən itdikdən sonra divarlara sillə-təpik atırdım. Belə 
anlarda dostum güclə məni divardan aralayıb qaldığımız yataqxanaya 
apara bilirdi.  
Kaş bircə dəfə deyə biləydim ona sevdiyimi. Necə təmiz 
duyğulardı, o zamanlar ürəyimizdə baş qaldıran bu hisslər. Oğlanları 
növbə ilə dəhlizdə növbətçi qoyurdular. Mənim növbəm olanda az 
qalırdım ağlayam. O, içəridə, dərsdə oturacaq, mən isə dəhlizdə boş- 
 76 
boşuna gəzəcəm. Üç il beləcə keçmişdi. Bir gün uşaqlardan biri onun 
nişanlandığını söylədi. İnanmadım, ancaq mənim inanmamağım 
həqiqəti dəyişməmişdi. O zamanlar başqa bir yerdə qalırdım. Evə 
gəlib necə uzanmışdımsa, iki gün yerimdən qalxa bilməmişəm. İki 
gündən sonra birtəhər ayağa qalxıb həyatıma davam etdim. Qısa bir 
zamandan sonra toyu oldu. Bu günki kimi yadımdadı o, toydan sonra 
zala daxil olanda, mən çölə çıxmışdım. Sonra zamanla onun 
başqasının olması ilə barışdım. Daha doğrusu, barışmaqdan başqa 
yolum qalmadı.  
İllər keçdi, əsgərlik, maqistr... Ləman gələndə başqa 
kimsə qalmamışdı ürəyimdə də, xatirələrimdə də. İndi nədənsə burada 
əyləşib çayımı təkbaşıma içərkən bu köhnə xatirələr baş qaldırmışdı. 
Yaşadığım hər gün, hər an mənim həyatımın bir parçası idi. İstər 
keçmiş olsun, istər gələcək... Bu həyatı doğruları ilə, yalnışları ilə 
qəbul etməliyəm.  
İkinci dəfə doldurdum deyəsən çay stəkanını. Bu an 
inanılmaz bir hadisə oldu. Belə ki, uzun müddət mən özümə gələ 
bilmədim, kövrəldim. Başımı önə əyib, çayımı içirdim. Birdən bir səs 
eşitdim.” Bəxtiyarım”- deyirdi kimsə mənə. Bu cür səslənişi mənə 
yalnız bir nəfər edirdi. Tələbəlik dostum, indi də üniversitetdə işləyən 
Beytullah. Cəld ayağa qalxdım, mənə baxıb gülümsəyirdi. Demək, 
dostum üçün mən dəyişməmişdim, yenə sevilirdim. Heç nə demədən 
ona sarıldım. Bir neçə dəqiqə beləcə qaldıq. Bəli, onun üçün 
dəyişməmişdim. Səhvlərimlə, düzlərimlə hər zaman onun üçün eyni 
Bəxtiyardım. Demək, o ikinci stəkanı onun üçün almışam... Necə də 
olsa həqiqi dostlar bir- birilərinin qoxusunu çox uzaqlardan duya 
bilirdilər. Şəmsin qoxusunu duymamışdımı Mövlanə. Çayını süzdüm 
və söhbətə başladı. İndi  bir az əhvalım düzəlmişdi. Mənim də söhbət 
edəcək, dərdləşəcək bir dostum vardı yanımda. Beytullah 
tələbəliyimin ən gözəl xatirəsi idi bəlkə də. İki ad vardı ki, aradan illər 
keçsə də, mənim üçün əzizdi. Onlardan biri Tərlan, digəri də 
Beytullah. Bir az boyu məndən uzundu. Deyəsən üç-dörd yaş da 
böyükdü. O, əsgərlikdən sonra qəbul olmuşdu ali məktəbə. Gur, 
günəşdə parıldayan, elə də uzun olmayan saçları vardı. Bir də hilala 
 77 
bənzər bir bığ saxlayırdı. Bu bığın üzündən bir xeyli problem 
yaşamışdı. Lakin heç vaxt toxunmamışdı bığına. Küləkli günlərdə 
şəhəri gəzməyə çıxır, dəniz kənarına gedirdik. Bu zaman saçlarını 
dalğalandırmaq çox xoşuna gəlirdi. Külək nə qədər əlləşsə də, onun 
saçlarının gözəlliyini poza bilmirdi. Bəzən bu halı çox qısqanırdım. 
Mənim saçlarım azca uzanan kimi, külək onu elə hala salırdı ki, cinə 
oxşayırdım. Bir az da çəkisi artıq idi, bu da ona yaraşırdı. Mənim 
dostum gözəl bir insandı- ürəyi, ruhu ilə...  
İndiyə qədər çox insanlar tanımışam, ancaq onun 
kimisinə çox az rast gəlinir. O qədər  duyğusal, küsəyən biri idi ki, ən 
xırda sözdən, hərəkətdən inciyirdi. Ona görə də onunla danışanda çox 
ehtiyatlı davranırdım. İndi çay içərkən, o günlər gəlir gözlərimizin 
önünə. Onun qaldığı yerə qonaq gedərdim hərdən. Onda ikimiz üçün 
də əsl bayram olardı. Bir çay dəmləyərdi, bilgisayarından da 
sevdiyimiz mahnılardan açardı və söhbətə başlayardıq. Elə də olurdu 
ki, sabaha qədər danışırdıq. Söhbətlərimiz əsasən, parçalanmış Türk 
dünyasından, Turan ellərindən olurdu. Ali Kınık, Ahmet Şafak 
mahnıları bu söhbətin duzu olurdu. Sonra şeirlər oxuyardı və birlikdə 
ağlayardıq. Ən çox Sezayi Karakoç, Nihal Atsızın şeirlərini sevirdik. 
İndi xatırlayıram ki, “ Mona  Rozanın” hekayəsinə nə qədər 
ağlamışdıq. Sezayi bəyin sevdiyinin baş hərfləri ilə başlayan bir şeir 
yazması bizə yaman təsir edirdi, “zanbaklar ən ıssız yerlərdə açardı” 
və “gözləri atəşdəndi” bütün sevgililərə xoş gələrdi. Beytullahla olan 
söhbətlərimizdə sanki ruhum dirilir, yeni bir mən yaranırdı. Bəzən 
dərsdən qaçıb şəhərin ucqar yerlərinə gedər, ədəbiyyat haqqında 
uzun-uzadı söhbətlər edərdik. Həmişə deyirdi- “nə qədər isimdən, 
sifətdən danışmaq olar. Bunları onsuz da bilirik və ya başqa zaman da 
öyrənə bilərik. Biz burada əsas düşünməyi öyrənməli, şəxsiyyət kimi 
formalaşmalıyıq”. Onun sözlərinə əməl etdiyim üçün çox şeyə sahib 
olmuşdum. Maraqsız dərslərdə  arxa sıralarda əyləşib kitab oxuyardıq. 
Bu kitab alışqanlığımız o qədər inkişaf etmişdi ki, günə əlli, bəzən də 
yüz səhifə oxuya bilirdik. Oxuduğumuz hər kitab bizi, bir az  da biz 
edirdi. Elə Türkologiya kafedrasına getməyimizin kökündə də bu 
səbəblər dayanırdı. Millətin kökünü, ədəbiyyatını öyrənmək lazımdı. 
 78 
Məsələn “Manas” dastanını bilmədən, Əhməd Yəsəvini oxumadan 
heç vaxt özümüz ola bilməzdik. Əhməd Yəsəvi türklüyü islamla 
birləşdirib, yeni bir mədəniyyətin başlanğıcının əsasını qoymuşdu. 
Ona kimi şairlər fars, ərəb dilini sanki islamın dili kimi qəbul edir və 
bu dillərdə yazıb-yaradırdılar. Əhməd bəy isə bizə islamın  türkcəsini 
yazmışdı və ya islamı türk dilinə tərcümə etmişdi... 
       Bax, bütün bunları birlikdə öyrənmişdik Beytullahla. Və mən 
əslində necə bir insan olmalıydım. Bildiklərimi, elədiklərimi sizə 
danışıram ki, kimin necə bir səhv etdiyini daha yaxşı anlayasınız. 
Ləman, bax, bu Bəxtiyarı sevmişdi. O zamanlar həqiqətən seviləcək, 
sevilməyə layiq biri idim. Ancaq qorxaqlığımla, səhvlərimlə məhv 
etmişdim hər şeyi. Bütün yaşadıqlarımı danışdım dostuma və ondan 
itirdiklərimi geri qaytara bilmək üçün yardım istədim. Mənə baxıb 
gülümsəyirdi. Deyəsən,  özümə dönməm onu çox xoşbəxt etmişdi. 
Nədən mənimlə maraqlanmadığını, o çətin günlərdə yanımda 
olmadığını da danışdı. Hər zaman inanırmış mənə, bir gün özümə 
qayıdacağımı səbirsizliklə gözləyirmiş. Axı bizim ürəyimizdə elə bir 
sevda atəşi vardı ki, yıxılsaq da ayağa qalxmağı bacara bilərdik. Mənə 
ayağa qalxmağım, itirdiklərimi yenidən qazana bilməm üçün yardım 
edəcəkdi. İnanırdım ona və bilirdim ki, əgər onun mənə olan inamı 
yaşayırsa, digər itirdiklərimi də qazana biləcəm. Sadəcə, Ləmanı 
qazana biləcəyimə inanmıram, çünki bu, mənim düzəlməyimlə, 
savaşmağımla olacaq şey deyil. Ləmanın sevgisini öldürmüşdüm 
mən. Ölən sevgi isə, çox nadir hallarda yenidən həyata qayıdır. Çayı 
içdikdən sonra fakültəmizə doğru getməyə başladıq. Uzun zamandan 
sonra ilk dəfə içəri keçəcəkdim. Həyəcan məni yıxardı, ancaq 
yanımda Beytullah vardı. İndi onunla birlikdə addımlayırdım və bu, 
mənə güc verirdi. Binanın qapısından içəri keçəndə qapıda dayanan 
güvənlik məni içəri buraxmaq istəmədi, lakin, tezliklə bu fikirlərindən 
daşındılar. Əlbəttə, yenə dostumun sayəsində. İçəri keçib, 
pilləkənlərlə yuxarı qalxmağa başladıq. Burada hər addımbaşı bir 
tanışa rast gəlirdik. Kimisi salam verir, kimisi də ağzını büzüb 
yanımdan düz keçirdi. Yenə deyirəm, heç kimə qəlbimdə kin, nifrət 
yoxdu. Onların yerində mən də olsam, elə edərdim. Fakültəmiz 
 79 
üçüncü mərtəbədə yerləşirdi. Yavaş- yavaş pilləkənləri çıxdıq. 
Dekanlığa getməmişdən öncə doğma kafedramıza – Türkologiya 
kafedrasına getməyi qərara aldıq. Buradakı ağsaqqal müəllimlərimiz 
mənə doğru yol göstərəcəkdi. İndi dərs vaxtı olsa da, arabir dəhlizdə 
tələblərimdən bəzilərini də görürdüm. Böyüklərdən fərqli olaraq onlar 
salamsız keçmirdi yanımdan. Hələ yaxınlaşıb kefimi soruşanlar da 
olurdu. İnşallah bura geri dönəcək, yenidən tələbələrimə 
qovuşacaqdım.  
Kafedranın yanına çatmışdıq. Beytullah hər zamankı 
kimi rahat içəri keçdi. Mən bir az çəkindim içəri girməyə. Utanırdım, 
etdiklərimdən sonra hansı üzlə baxacaqdım, bu gözəl insanların 
üzünə. Xoşbəxtlikdən, müəllimlərdən çoxu dərsdə idi. İçəridə bir-iki 
nəfər müəllimə, bir də kafedra müdirimiz idi. Salam verib, içəri 
keçdim. Heç də gözlədiyim kimi pis qarşılanmadım. Mənimlə normal 
şəkildə görüşdülər. Onda anladım ki, mən bildiklərimin çoxunu bu 
gözəl insanlardan öyrənmişdim. İndi bir səhvimə görə məni silsələr, 
əslində öz öyrətdiklərinə xəyanət etmiş olardılar. Bir müddət kafedra 
müdirimizlə söhbət etdik. Bütün başıma gələnləri ona danışdım. Bir 
daha eyni səhvləri etməyəcəyimə söz verdim. Mənim işə qayıtmağım 
üçün dekanla özü danışacaqdı. Bu nə qədər çəkəcəkdi, bilmirəm, 
ancaq əlindən gələn hər şeyi edəcəyinə söz verdi. Bir qədər də 
danışdıqdan sonra, oradan ayrıldıq.  
Beytullah məni tək buraxmadı. Bu günü birlikdə 
keçirəcək, köhnə vaxtlardakı kimi şeirlər oxuyacaq, kövrələcəkdik. 
Tələbə vaxtı, axşamlar kiçik bir alış- veriş edib, şəhərin hündür 
yerlərindən birinə gedər, oradan şəhərə baxardıq. Bu gecəni də elə 
başladıq. Yenidən iki nəfərlə Turan qurduq xəyallarımızda. Atamız 
Oğuz Xaqandan danışdı bizə ulduzlar. Sonra baxışlarımıza gecə gəldi-
dumanlı, çiskinli bir gecə. Kürşadın qırx çerisinin arasına qarışdıq, bir 
ordu ilə savaşdıq. Səhərə yaxın qanımızla yazıldı Türk tarixi. Sonra 
neçə dəfə dövlətlər qurub, dövlətlər yıxdıq. Malazgird meydanında 
Alp Arslanı dinlədik, kəfənlərimiz əynimizdə, sonra Fatihlə 
peyğənbərin övgüsünü qazandıq. Daha nələrin xəyalını qurduq 
unutmuşam, ancaq ən son Milli Qəhrəmanımız Mübariz olmuşduq, 
 80 
yenə qaranlıq bir gecədə ordu ilə savaşdıq. Şeir olduq, türkü olduq, 
özümüz olduq. Mənim qonağım olası oldu Beytullah. Birlikdə bizə 
gəldik. Bir zamanlar evimizin ən əziz qonağı idi. Atamla da çox gözəl 
münasibəti vardı. Uzun-uzun söhbətlər edərdilər. Onun gəlişi ilə bəlkə 
də özümə qayıdaram.... 
 
Fərhad 
 
           Noyabrın sonları idi. İndi payız özünün bütün dəcəlliyi ilə 
şəhərimizə savaş açmışdı. Bir az sonra qış gələcək, havalar bundan da 
pis olacaqdı. Hələ ki, payız idi. Payız həm soyuq, həm də hüznlü 
keçirdi. Xatırladığım bütün payızlar, Nəriman Həsənzadənin sevgi 
şeirləri kimi duyğusal, kövrək keçmişdi. İndi də bir şeir kimi keçir, 
bütün varlığımı titrədirdi.  
Ləman nisbətən yaxşılaşmışdı. Arada onu şəhərə 
gəzməyə çıxarırdım. Çox vaxt sadəcə dükana gəlmək istədiyini deyir, 
bəzən də başqa yerlərə gedirdik. Ancaq ən çox dükanda çay içməyi 
sevirdi. Dediyinə görə, mənimlə ilk qarşılaşdığı yer olduğu üçün 
buranın dəyəri çox böyükdü. Yayda qarşılaşmışdıq, indi pazyızın 
sonları idi. Görəsən, birlikdə neçə payız keçirə biləcəkdik?  
Bu günlərdə uşaqlığının keçdiyi şəhərə getmək istədiyini 
söylədi. Həyətlərindəki ağaclardan ötrü çox darıxmışdı. Keçən dəfə 
gedəndə həyəti pis vəziyyətdə görməyim məni incitmişdi. Ot basmış 
həyət, az qala uçub dağılmaq üzrə olan hasar... Onun üçün də evə 
nəzarət edəcək qoca bir kişi tapmışdım. Elə qonşuluqda yaşayırdı 
Anar baba. İşləyəcək yaşı deyildi, ancaq evdə çox darıxırdı. Burada 
həm işləyib başını qatacaq, həm də həyət-bacanı qaydaya salacaqdı. 
Bunun üçün elə çox pul istəmirdi. Ləmanın ailəsini yaxşı tanıdığından 
ora öz evi kimi baxacağına söz vermişdi. Ləmana deməmişdim, 
istəyirdim bu dəfə gedəndə oranı səliqəli görsün və əhvalı düzəlsin. 
Özlüyümdə onun üçün kiçik bir sürpriz hazırlamışdım. İndi 
darıxdığını, bir- iki günlük də olsa, evlərinə- doğma şəhərinə getmək 
istədiyini deyirdi. İki gün sonra yola çıxa biləcəyimi söylədim. Bu 
arada da digər işlərimi qaydaya salmaq istəyirdim. Son zamanlarda 
 81 
dükana vaxt ayıra bilmirdim. Ona görə də, bura bir işçi götürmək 
istəyirdim. Bu düşüncəmi Ləmanla da bölüşdüm. Əvvəlcə ona görə 
belə olduğunu düşünüb üzüldü, sonra birtəhər bunun belə olmadığını 
ona başa saldım və razılaşmalı oldu. Həm də işləri bir az da böyütmək 
istəyirdim. Son zamanlarda xərclərim yaman artmışdı. İşçi, mən 
burada olduğum zamanlarda yardımcı olacaq, mən olmayanda işləri 
dayanmağa qoymayacaqdı. Ləmanın xəstəxana və digər xərclərini də 
verirdim. Ailəmdən də müəyyən yardım alırdım, ancaq yenə də 
yaxında kifayət etməyəcəkdi bu pullar. Onun üçün dükanı - işləri 
böyütmək mütləq lazımdı. Elə bu günlərdə  Ləman da bir iş tapmışdı. 
Saytlardan birinə həftədə bir yazı yazıb iyrimi beş manat alacaqdı. 
Onun işləməsini, əziyyət çəkməsini heç istəmirdim. Ancaq ayda 
qazanacağı yüz manatın bizə nə qədər yardım edəcəyini düşünəndə 
bir az sakitləşirdim.  
Bu şəhərdə həyat çox bahalı idi. Pulun olmasa, nəfəs 
belə ala bilməzdin. Ləman evlənməyi qəbul etsəydi, heç olmasa bir 
evdə yaşayar, ona özüm qulluq edərdim. Ancaq mənim xəstə bir 
qadınla ömür keçirməyimə onun könlü razı ola bilmirdi. Beləcə, 
probelmlərin içində boğula-boğula yaşayırdıq. İki gün sonra yola 
çıxacaqdıq. Dükanda işləməyə etibarlı birini tapmalı idim. Elan yazıb 
qapının şüşəsinə yerləşdirdim və gözləməyə başladım. Elə birinci 
günü bir neçə adam maraqlandı, ancaq heç biri ilə anlaşa bilmədik. 
Kimi çox pul istədi, kimisini də  mənim gözüm tutmadı. İkinci gün, 
günortadan sonra başımın bəlası - Mariya gəldi. O da görmüşdü elanı. 
İşləyə biləcəyini dedi, hətta məndən o qədər də çox pul tələb etmirdi. 
Mən ondan uzaq durmağa çalışdıqca, o, daha da yaxına gəlirdi. İndi 
nə edəcəkdim, yox deyə bilmirdim, amma hə də demək olmurdu. Bir 
qədər düşündükdən sonra, məcburən onu işə götürdüm. Bir neçə gün 
burada olmayacağımı, dükanı onun açmalı olduğunu söylədim. Bütün 
kitabların qiyməti üzərində yazılırdı. Çətinlik çəkəcəyi bir şey yox idi. 
Məni də aldatmazdı. Elə onun üçün də açarı ona  verib, dükandan 
çıxdım. Qoy necə bilir, elə də etsin. Bircə məndən uzaq olsun. 
Çiyinlərimdən böyük  bir yük götürülmüşdü. Sabah tezdən Ləmanla 
yola çıxacaqdıq. Axşama qədər boş vaxtım vardı. Nə zamandır tək 
 82 
başına gəzmir, özümlə dərdləşmirdim. Qulaqcıqlarımı taxaraq 
yeriməyə başladım. Bütün şəhəri dolaşmaq, ayaqlarım yorulana qədər 
gəzmək istəyirdim. Hərdən yağış çisələyir, hərdən də külək sürətini 
artırıb şəhərin bütün tozunu saçlarıma qonaq edirdi. Ancaq yenə 
yerimək ləzzət edirdi mənə. Yol gedə- gedə bütün həyatımı gözdən 
keçirir, səhvlərimi, doğrularımı imtahan edirdim.  
Saqqalım yaman uzanmışdı bu günlərdə. Saç-saqqal bir-
birinə qarışmışdı, məni lap dərvişə oxşadırdı. Mən öz cihadımı - 
savaşımı başlayırdım. Mənim savaşım, bir qadını ömrünün son 
zamanlarında xoşbəxt etməkdi. Bu şəhərdə, bu dünyada nə qədər 
qadın sevilmədən ölürdü, kim bilir? Gücüm yetsəydi, bütün sevgisiz 
qadınlara sevgimdən pay verərdim. Ancaq mən bir insanam və 
ürəyimə ancaq bir qadın sığırdı.  
Axşama az qalırdı. Yağış və külək öz sürətini daha da 
artırmışdı. Yolumu Ləman qalan evin yanından salmalı oldum. Yarım 
saat sonra onların qapısının ağzında dayanmışdım. Zəngi bir- iki dəfə 
sıxandan sonra Gülnar qapını açdı. Ləman hər zamankı yerində - 
pəncərənin kənarında əyləşib nəsə yazırdı. Məni görəndə tez 
bilgisayarını bağladı və ayağa qalxmağa çalışdı. Lakin mən ondan 
cəld davranıb, onun yanına qaçdım və ayağa qalxmağa qoymadım. 
Qarşısında diz çöküb, əlindən öpdüm. İlahi, mən nə qədər çox 
sevirdim, bu qadını. Ürəyimin zikri olmuşdu onun adı. Hava soyuq 
olduğundan, bu gün qızılgülünü pencəyimin içində gizlədərək 
gətirmişdim. Gül bir az əzilmişdi, deyə, utana- utana ona uzatdım. 
Əlləri mehribanlıqla saçlarıma sığal çəkdi. Onun əlləri saçlarıma 
toxunanda sanki ruhuma cənnətdən əsən külək toxundu. O anın 
bitməsini istəməzdim. Eləcə onun qarşısında dayanıb, qiyamətin 
qopmasını gözləyə bilərdim. Ancaq onun ürəyi, qarşısında diziüstə 
çox dayanmağıma razı olmazdı. Qalxıb divanda əyləşməyimi istədi və 
qalxmağa məcbur oldum.  
Onun hər sözü mənim üçün bir əmrdi. Mən onun 
dediklərini yerinə yetirəndə xoşbəxt oluram. İnsanları heç vaxt anlaya 
bilmirəm. Məsələn, ailədə kişininmi, qadınınmı sözü keçməlidi, 
deyib, mübahisələr edirlər. Bunu həm adi, savadsız insanlar, həm də 
 83 
cəmiyyətin ağıllı – ziyalı hesab etdiyi insanlar edirdi. İnsan sevdiyinin 
sözünü necə yerə sala bilər, insan sevdiyinə necə əmrlər verə bilərdi 
axı... Sən ondan çay istəyirsən, o sənin üçün nəsə etdiyindən xoşbəxt 
olur və o, çayı sevə- sevə süzür sənə. Ya da, onun bir paltardan xoşu 
gəlir- bir az bahalı bir paltardan. Onu almaq üçün, sən bir az çox 
işləməlisən. Məsələn, işdən sonra əlavə bir iş də görməlisən, ya da 
həftə sonu bir tikintidə fəhlə kimi işləməlisən. Bundan necə xoşbəxt 
olmayasan, necə sevinməyəsən?  
İnsanlar sevgidən uzaq düşdüyündən, belə mənasız 
işlərlə məşğul olurlar. İndi onun “qalx” sözü, dodaqlarından düşən 
kimi, qalxıb əyləşmişdim və xoşbəxt idim. Hər gün olduğu kimi, bu 
gün də ondan romanın necə getdiyini soruşdum. O, əsərindən- 
yazdıqlarından danışanda necə sevinclə danışırdı. O anlarda sanki 
coşqun axan bir nəhirdi, özü səhralara doğru qaçırdı. Bu gün də 
romanında kiçik bir hissəni mənə oxuyacaqdı və mən böyük 
həyəcanla onu gözləyirdim. Onun təsvirləri, böyük hadisələrin içində 
gizlətdiyi kiçik epizodları lap çox xoşuma gəlirdi. Və başladı 
oxumağa... 
           Bir zamanlar, böyük bir meşədə yaşayan iki ağac bir- birinə 
aşiq olur. Ancaq aralarındakı məsafə çox böyük olduğundan, onlar 
heç vaxt qovuşa bilməyəcəklərini düşünürmüşlər. Biri meşənin bu 
başında, o biri digər başında. Yalnız bir-birinə baxa bilirmişlər 
uzaqdan. Bir də külək əsdiyi zaman, sevgi məktubları 
göndərirmişlər... Məsələn, meşənin bu başında, bir az yuxarıda olan 
palıd ağacı yarpaqlarından birini qoparıb, meşənin aşağısında yerləşən 
vələs ağacına göndərir. Vələs də sevgilisinin yarpağına- məktubuna 
öz köklərinin arasında yer açır, onun sevgi sözlərini dinləyərmiş. 
Sonra, haçansa yağış yağsa, yenə palıd ağacı dibindən aşağıya doğru 
axan yağış sularına göz yaşlarını da qatarmış. Vələsin kökləri isə onun 
göz yaşını içinə çəkər, damarlarından keçib qəlbinə çatdırarmış. 
Vələsin qəlbi sevdiyinin göz yaşı ilə döyünərmiş. Bu hadisə on illər 
boyunca davam edir. Ancaq bir gün meşəyə gələn odunçu palıdı 
kəsib, kiçik parçalara doğrayır. Ondan qopan parçalar, düz Vələsin 
yanına qədər yuvarlanır. Bir sevgi nağılı da beləcə ölümsüzlüyə 
 84 
qovuşur. Palıddan sonra da yaşayır vələs, ölə bilmir. Tək təsəllisi də 
ürəyində, canında palıdın göz yaşlarını yaşatması, qoruması olur... 
        Bitirmişdi hekayəsini, ancaq mən də bitmişdim. Daha deyəcəyim 
bir sözüm qalmamışdı ürəyimdə. Ayağa qalxdım, çıxmaq istədiyimi 
söylədim. Onun yanında ağlamaq istəmirdim. Nə isə, sağ olsun, 
getməyimə izn verdi. Sabah tezdən hazır olacaqdılar Gülnarla və biz 
yola düşəcəkdik. Onunla sağollaşıb həyətə düşdüm. Mən də vələs 
ağacımı olacaqdım? Ləman bu hekayəni niyə yazmışdı... Yoxsa, 
ağlımdan keçənləri oxuya bilirdimi? Bilirdimi görəsən, içində bir 
gümüş güllə olan silahımı... Ancaq bilməsə də, hiss edirdi. Çünki 
sevən qadınların hissiyatı çox güclü olur. Bəzən ağlıma qəribə- qəribə 
fikirlər gəlirdi. Görəsən, Ləman həqiqətən məni sevirdimi, sevə 
bilmişdimi? Nə qədər nifrət etdiyini desə də, Bəxtiyarın yeri- yarası 
hələ də hiss olunurdu. Yenə deyirəm, bunlar sadəcə mənim 
düşüncələrimdi.  
Pilləkənlərlə aşağı düşən kimi siqaretimi yandırdım. Son 
zamanlarda yaman çox çəkirdim. Günə iki qutu bəs etmirdi bəzən. Nə 
zaman ürəyim sıxılsa siqaret yandırırdım. Bəlkə də, mənim ən yaxın 
dostum elə siqaretim idi. Dost demişkən, bu şəhərdə mənim heç 
dostum yoxdu. İnsanlardan- onların sevgisindən, dostluğundan hər 
zaman uzaq qaçmışdım. Ləman məni sevgi ilə tanış etmişdi, ancaq 
hələ dostluğun nə demək olduğunu bilmirdim. Mariya vardı, əgər 
məni sevməsə, bəlkə də onunla dost  ola bilərdik. Görəsən, dost ancaq 
insanlardanmı olmalıdır? Məsələn, hər ürəyim sıxılanda 
dodaqlarımdan öpən siqaretim, kitablarım, dinlədiyim mahnılar 
dostum deyildimi?!  
Bir həftəyə yaxın bu şəhərdə olmayacaqdım. Na görə də 
ailəmin yanına gedib, sağollaşmaq istədim. Və başladım evimizə tərəf 
getməyə. Nədənsə, uzun zamandan sonra ilk dəfə anam üçün yaman 
darıxmışdım. Canım o qədər yanırdı ki, başımı onun sinəsinə sıxıb 
doyunca ağlamaq istəyirdim. Aradakı bütün körpüləri yıxmışdım. 
Qorxurdum ki, anam mənim kimi bir oğlu olduğunu unutmuş olar. 
Atamdan heç danışmasam da olardı. Elə uşaqlıqdan hər zaman bizə 
qarşı soyuq, sərhədli davranırdı. Doğrudur,  heç  nəyimizi əksik 
 85 
etməmişdi. Hər zaman ən yaxşı yeməkləri yeyib, ən gözəl paltarları 
geyinmişdik, ancaq ata sevgisinə möhtac qalmışdıq. Balaca uşaq 
olanda belə, bir dəfə qucağına almamış, üzümüzdən öpməmişdi. Mən, 
ən çox atamı qucaqlamaq, öpmək istəyirdim. Ancaq bunu etməyə 
qorxurdum. Sonra bu istəyim ürəyimdəcə boğulub öldü. Bir daha 
atamı qucaqlamaq, öpmək istəmədim. Bəlkə  də, insanlardan bu qədər 
uzaq olmağımın səbəbi elə bu idi. Bir az böyüyən kimi evi tərk etdim, 
tək yaşamağa başladım. İndi evimizə gedirəm və sadəcə anam üçün 
darıxıram. Nə ola, kaş qapını o aça. Elə qapının ağzındaca doyunca 
qucaqlayam anamı. Ali məktəbi bitirib, indi çox yüksək vəzifələrdə 
işləyən qardaşlarım vardı. Mən nəslin və ailənin üz qarası sayılırdım. 
Ancaq heç vecimə də deyil. O dar düşüncəli insanların haqqımda nə 
düşündüyü ilə başımı yormuram.  
Nə toya, nə yasa getmirdim. Bilirəm ki, görən kimi 
başlayacaqlar məsləhət verməyə. Axı, kimin nə haqqı var başqasının 
həyatına qarışmağa? Həyat mənimdi və bir dəfə gəldiyim bu həyatı öz 
istədiyim kimi yaşamaq istəyirəm.  
Lap az qalmışdı evimizə çatmağa. İndi uşaqlığımın 
keçdiyi küçəyə daxil oluram. Hava yaman soyuqdu. Onun üçün 
kimsələr gözümə dəymir çöldə. Bircə bəzi dükanlar hələ 
bağlanmayıb. Onların içində yuxulayan işçiləri görmək olar. Saat on 
ikiyə yaxınlaşır. Budur, qapımızın ağzında dayanmışam. Nə ola, atam 
yatmış ola. Onun tənəli baxışlarını görmək istəmirəm. Əllərim əsə-əsə 
qapının zəngini basıram. Bir az sonra qapı açılır, qapını açan atamdı. 
Demək ki, yatmayıb hələ. Məni gözlədiyimdən gözəl qarşılayır, əl 
verib görüşür, ancaq yenə qucaqlamaq, öpmək olmur. İçəri keçirəm, 
anam mətbəxdə  çay dəmləyir. Çayın qoxusunu izləyərək içəri daxil 
oluram. Məni görən kimi qollarını açıb gülümsəyir. Özümü bu balaca 
boylu qadının qollarına atıram. Doyunca qucaqlayıb öpürəm üz-
gözündən. Çox darıxmışam, çox, bunu bütün varlığım etiraf edir. Bu 
zaman salondan atamın səsini eşidirəm. Məni içəri çağırır. Salona 
gedib atamın qarşısında əyləşirəm. Anam da, çaylarımızı gətirib 
yanımızda əyləşir. Bir xeyli işdən-gücdən söhbət edirik. Atam yenə 
çox dərinə gedib qanımı qaraltmaq istəmirdi.  
 86 
Gecə qara yorğanını dünyanın üzünə çəkdi, indi yatmaq 
vaxtı idi. Utanırdım ürəyimdən keçənləri anama deməyə. Başımı onun 
sinəsinə qoyub ağlamağa elə möhtacdım ki. Neçə ildi görəsən, anamın 
qoxusu ilə yatmırdım. Ancaq olmadı, bacara bilmədim. 
Ürəyimdəkiləri deyə bilmədim.Yenə təkbaşına ağlamalı olacaqdım. 
Daha burada qala bilmədim, bacarmadım. İndi ağlamaq istəyirdim, 
ancaq ağlasam atamın sözləri məni elə yaralayacaqdı ki, bir daha bura 
gəlməyəcəkdim. Getmək istədiyimi söyləyəndə atam heç nə demədi, 
anam bir az danladı, ancaq o, da yaxşı tanıyırdı məni. Qapıdan çıxan 
kimi bir siqaret yandırdım. Daha gözlərimi danlamağa məcbur da 
deyildim. Göz yaşlarımdan öpürdü gecənin qaranlığı, ayazı.  
Hava soyuqdu, ancaq ürəyim elə yanırdı ki, üşümək 
yadıma düşmürdü.  Deyəsən yağış yağırdı. Buludlar da gecənin 
gəlməsini fürsət bilib ağlayırdı. Axı, buludlar niyə ağlasın ki... Ləman 
olsaydı indi ona da bir hekayə yazardı. Mən isə yaza bilmirdim. 
Mənim işim yazmaq yox, yaşamaqdı. Sevgi hekayələrinin ən gözəlini 
yaşayırdım indi. Bu soyuqda ürəyimdə gah güllər açırdı, gah da 
zülmətə elə yuvarlanırdım ki... Özüm də bilmədən, Ləmanın 
pəncərəsinin qarşısına gəlmişdim. İşıqları hələ də yanırdı. Yəqin ki, 
hələ yazır. Saat neçə olardı, qaranlıqda saata baxmaq istəmədim. Axı 
nə fərqi vardı vaxtın, zamanın? O, pəncərənin kənarında əyləşib, 
mənim hekayəmi yazır, mənsə  pəncərənin altında dayanıb, onun 
hekayəsini  yaşayırdım. Aşiqlər üşüməz, aşiqlər ölməz. Pişiklər də 
qaçıb gizlənmişdi bu noyabr axşamının soyuğundan, yağışından, 
ancaq mən buradayam... Nə qədər siqaret çəkmək olardı? Bilirəm, bir 
gün ağ ciyərlərim sinəmdən çıxıb üzümə tüpürəcək, amma, nə 
edəsən?  
Daha heç ulduzlar da görünmürdü, şəhərin işıqları da 
yavaş-yavaş sönürdü. Sabah yola çıxacağıq. Gedib yatsam yaxşı 
olacaq. Özüm cəhənnəmə, o maşında Ləman da olacaq. Onun üçün 
yatmalıyam. Evə gəlib, yatağıma uzanıram. Paltarlarımı soyunmağa 
belə ərinirəm. Ancaq yağış isladıb məni. Belə yatsam xəstələnə 
bilərəm və sabah yola çıxa bilmərəm. Axı, Ləman həyəcanla sabahın 
açılmasını gözləyir. Bəlkə də bu gecə sevincindən yatmayacaq. Bir an 
 87 
öncə sabahın açılmağını istəyir, uşaqlığına doğru qanadlanıb uçmaq 
istəyir. Paltarımı dəyişib yerimə uzanıram. Deyəsən, elə uzanan kimi 
də yuxu tutur məni...  
Yuxular şəhərindəyəm indi. İki məzar daşı var gözəl, 
mənzərəli bir yerdə. Gənclər dəstə- dəstə gəlib güllər qoyur, dualar 
oxuyur. Göyün üzündə bir dənə də olsa bulud yoxdu, ancaq ulduzlar 
görsənir. Məzarlardan bir azca o tərəfdə masmavi bir göl də var. 
Ulduzların əksi gölə düşür.  Bu məzarların kimə aid olduğunu 
görmək, bilmək istəyirəm. Onun üçün insanlara qarışıb, mən də 
məzarlara tərəf irəliləyirəm. Balaca bir uşaq gül verir mənə, axı, ora 
gülsüz getmək olmaz. Uzun bir yol gedirik. Biz getdikcə insanlar 
çoxalır, məzarlar uzaqlaşır... Ancaq nəhayət ki, gəlib çatırıq. Gülü 
qəbirlərin arasına qoyub, bir fatihə oxuyuram. Sonra birdən gözüm 
başdaşındakı yazılara sataşır. “ Fərhad”...”  Ləman”.... Aman Allah, 
bu ki bizim məzarlarımızdı! Demək, öz qəbrimə gül qoymuşam. Mən 
oradayam, ancaq indi kimsə məni görmür. Bəs, Ləman hanı? Mən 
buradayamsa, o da buralarda olmalıdır. Yerimdə dayanmışam. Bir 
qədər sonra gölün içindən keçib ulduzlara çatıram. Bir ulduza tərəf 
gedirəm, gedirəm... sonra yaxınlaşanda, onun ulduz yox, Ləman 
olduğunu anlayıram. Qollarını açıb məni çağırır. Sevinə- sevinə ona 
tərəf qaçıram. Bu zaman ayaqlarım bir-birinə dolaşır və göy üzündən 
aşağıya - yerə düşürəm.  
Ayılıram yuxudan. Günəş bir azdan doğacaq. Qalxıb 
hazırlaşmaq lazımdı. Ləman indi həyəcanla mənim yolumu gözləyir. 
Onu gözlətməyə haqqım yoxdur. Bəs, o gördüyüm nə yuxu idi? Son 
zamanlarda yaşadıqlarım məni elə hala salıb ki, xəyal ilə həqiqəti seçə 
bilmirəm. Bircə onu bilirəm ki, həqiqətim də, xəyalım da Ləmandı. 
Gözlə məni, sevgilim, gəlirəm. Sadəcə axşamdan bəridir görmürəm, 
ancaq yaman darıxıram... 
 
 
                                        Ləman 
 
 88 
         Gecə onun pəncərəmin qabağında nə gəzdiyini anlamışdım. 
Ancaq nə o yuxarı çıxmağa cəsarət etdi, nə də mən onu çağırmağa. 
Kaş sağlam bir qadın olaydım. Bu gün ilk dəfə onunla bir ömür 
yaşamağı, dəlilər kimi sevişməyi düşündüm, ancaq... O aşağıda 
dayanıb ağlayır, mən isə onun göz yaşlarını yazırdım. Görəsən, nə 
vaxtdan sevirdim onu? Bəlkə də, hələ ruhlarımız yarandığı zaman, 
elest bəzmində görmüşdük bir- birimizi. Onu elə gözəl tanıyır, 
anlayırdım ki... İndi əlimdən sadəcə yazmaq gəlirdi. Ağrılarım vardı. 
Anlaşılan bu idi ki, xəstəlikdən sağala bilməyəcəkdim. Bircə, romanı 
yazıb bitirə bilsəydim. Yarımçıq qalsa, bu da bir dərd olacaqdı ona. 
Yazacaqdım, romanımı və çap etdirməyi Fərhada tapşıracaqdım. Belə 
olsa, məndən sonra yaşamaq üçün  səbəbi olacaqdı. Yazdıqlarım, 
sözlərim onu həyata bağlayacaqdı. Bir-iki saat yatmışdım bu gecə. 
Yaman darıxmışam evimizdən ötrü. Bəlkə də, bu son gedişim 
olacaqdı, nə bilim? Ona görə də bu qədər həyəcanlı idim.  
Səhər açılmışdı. Bir azdan Fərhad gələcəkdi. 
Hazırlaşmaq lazımdı. Məni mümkün qədər şux görməliydi. Onun 
üçün ayağa qalxıb, əl- üzümü yudum. Gözəl bir səhər yeməyindən 
sonra, Gülnarın da yardımı ilə üzümə bir az əl gəzdirdim. Boyalar 
solmuş rəngimi az da olsa özünə gətirdi. Xəstə olsam da, gözəldim.  
Bir qadın sevdiyi zaman, sevdiyi üçün bəzəndiyi zaman fərqli bir 
gözəlliyə qovuşurdu. İndi mən də Fərhad üçün bəzənirdim. Yarım 
saat sonra Fərhadın maşını binanın qabağında dayandı. Özü yuxarı 
çıxdı və məni aşağı düşürdü. Bir həftə qalacaqdıq. Elə çox yükümüz 
yox idi. Gülnar da, mən də bir yüngül çanta götürmüşdük. Fərhad 
qoluma girib, məni aşağı düşürdü. Çantaları da Gülnar gətirirdi. 
Axşamdan yol üçün yemək də hazırlamışdıq. Yol kənarında gözəl bir 
yerdə qəlyanaltı etmək istəyirdim. Bu qısa həyatımda onunla 
yaşamadığım heç nəyin qalmasını istəmirdim. Maşın asta-asta yola 
düşdü, səhəri çıxana qədər də sürətini artırmadı. Yəqin ki, məni 
incitməmək üçün belə yavaş sürürdü maşını.  Saçlarındakı ağ tüklərin 
sayı xeyli artmışdı. 
       Bağışla məni sevgilim, bağışla, həyatına girəndən bəri sənə 
acıdan, dərddən başqa heç nə  verə bilmədim. Könül istərdi ki, bu 
 89 
həyatdakı bütün xoşbəxtlikləri, gözəllikləri yaşadım sənə, ancaq 
olmadı. Bağışla məni... Ürəyimdən keçənləri yəqin ki, duydu, hiss 
etdi. Axı biz bir-birimizi danışmadan da duyuruq, eşidə bilirik. Ancaq 
görürdüm ki, o, mənim üçün nəsə edəndə xoşbəxt olur. İndi gəl belə 
bir insan üçün ölümə meydan oxuma da...  
Maşın şəhərdən çıxandan sonra sürətini bir qədər artırdı. 
Yolda maşınlar çox olsa da,  gözəl idarə edirdi sükanı. İnsanlar harasa 
tələsir, hardansa qayıdırdı. Gülnar öz həyatından, başına gələnlərdən 
danışır, bizi darıxmağa qoymurdu.  Əslində o, özü darıxdığı üçün 
danışırdı. Yoxsa bizim darıxmağımız üçün heç bir səbəb yoxdu. Eyni 
maşında yol gedirdik.  Saçlarının qoxusunu duyur, saçlarına toxuna 
bilirdim baxışlarımla. Niyə darıxaydıq ki... Bir neçə saat yol gedəndən 
sonra maşın yoldan çıxıb, rayonlardan birinə gedən səmtə döndü. Bir 
qədər də gedib, yolun kənarında dayandı. Burada, ağacların altında 
əyləşib nahar etmək olardı. Götürdüklərimizdən çıxarıb süfrə açdıq. 
Fərhad özü də boş gəlməmişdi.  
Ah, o necə incə bir insandı! Axı, biz ona yolda yemək 
istədiyimizi ancaq yola düşəndən sonra dedik. Hardan bilirdi bu 
istəyimizi? Sonra, bir az öncə düşündüklərimi xatırladım. Axı, biz 
danışmadan da anlayırdıq bir-birimizi. Buna görə də, onun gözlərinə 
baxanda qorxurdum. Orada məndən sonra həyat görə bilmirdim. Mən 
onun yaşamasını, ikimizi də yaşatmasını istəyirdim. Burada ilk dəfə 
roman haqqında düşüncələrimi ona bildirdim. Əgər mənə nəsə olarsa, 
romanımı ona əmanət etdiyimi deyəndə gözləri doldu, ancaq heç nə 
deyə bilmədi.  
İstəyimə çatmışdım. İndi məzarım da ölməyəcəkdi. 
Yazıq sevgilim, ölümümdən sonra belə, səni yaşadan mənim hansısa 
istəyimi həyata keçirmək olacaq demək ki... Vəsiyyətə oxşar 
sözlərimi eşidəndən sonra ağzına heç nə almadı. Biz bir az yedik, 
ancaq bütün israrlarıma baxmayaraq o, heç nə yemədi. Sözlərimdən 
sonra nə yesin ki..... 
  Yenidən maşın yola düşdü. Ondan, sevdiyimiz mahnılardan 
birini açmasını istədim. Bir az sonra Firudun Düzağacın “beni 
bırakma, bəlkə  bir gün günəş ikimiz üçün doğacaq” mahnısı qonaq 
 90 
gəlmişdi, qulaqlarımıza. “Bundan sonra bütün günəşlər bizim üçün 
doğacaq, sevgilim”- deyirdim, baxışlarımla. Ölüm nədir ki, ayıra 
bilsin bizi. Nə qəribə bir həyatdı bu, ilahi... Çox vaxt sevənləri ən 
xırda bir səbəb ayırır. Elə bu zaman müəllifini unutduğum bir sözü 
xatırladım “ bizi ölüm ayıra bilməzdi, ancaq ən kiçik səbəblər ayırdı” 
- deyirdi. İndi bizi ölüm ayıra bilərdimi? Maşın sürətlə yolun 
üstündən keçib doğma şəhərimə doğru gedirdi.  
Fərhadın saçlarına düşən ağ dənləri necə yazacaqdım 
romanımda? Səbəb kimi, nəyi göstərəcəkdim? Bəzən, ümidlənir, 
ölümə belə  meydan oxuyurdum. Ancaq bəzən də canım elə yanırdı 
ki... Mən ölürdüm, onu burada tək qoyub gedəcəkdim. Bəs, sonra nə 
olacaqdı? Deyək ki, lap o romanı yazıb tamamladım. Fərhad da onu 
çap etdirdi və işin milyonların sevərək oxuduğu bir əsər oldu. Ancaq 
bütün bu olanları mən görə, duya bilməyəcəm. Əlimdən başqa  nə 
gəlirdi ki... İnsanın yazmaqdan savayı əlindən başqa işin gəlməməsi 
ən böyük acı idi. Mən öləcəkdim, bəlkə o da yaşaya bilməyəcəkdi? İki 
insanın yerinə “Eşqin kölgəsi..” yaşamalı olacaqdı.  
Bax, ömür də bu maşın kimi sürətlə gedirdi. Bir gün 
mənzil başına çatacaqdım. Sən özün yardım et bizə, Allahım. Bütün 
günahlarımızla səndən başqa gedəcəyimiz bir yer, bir kimsəmiz 
yoxdu. Bizə yardım et! Ölümdən əvvəl, ölümdə və ölümdən sonra 
bizi tək qoyma. Bütün acılara dayanmaq olar. Bircə sənsizliyə 
dayanmaq imkansızdır. Sən ümidsən- elə bir ümid ki, ölüm belə 
acizdi onun qarşısında. Bizi gözəl yaşat, Allahım və gözəl öldür. 
Gələcək nəsillərə gözəl bir hekayə qalsın bizdən. Bizim həyatımızla 
insanlara sevgini öyrət. Eybi yoxdu, bu dünyadakı hekayəmiz 
yarımçıq qalsın, ancaq öz yanında- dərgahında bizi bir-birimizə və 
sənə qovuşdur. Dua elədim ürəyimdə və xeyli sakitləşdim. Allahdan 
başqa dostmu vardı, sirdaşmı,  məni anlayacaq...  
Maşın sürətlə gedir, bir an öncə mənzil başına çatmaq 
istəyirdi. İndi Gülnar da alışmışdı bu sükuta. Daha o da danışmırdı. 
Sevdiyimiz mahnılar isə bir- birini əvəz edir, bizi xəyallardan 
ayrılmağa qoymurdu. Deyilənə görə ölüm anında gələn ölüm mələyi 
sevdiyimiz birinin cildində gəlirmiş- ən çox kimi sevsək, onun 
 91 
görkəmində. Bu həyatda Fərhaddan daha sevimli biri yox idi mənim 
üçün. Bir də bunun üçün dua etdim. Allahım, canımı almağa 
göndərdiyin mələk Fərhadın görkəmində gəlsin! Məni sevdiyimin əli 
ilə ayır bu dünyadan. O zaman canım acımaz, gülə- gülə ayrılaram bu 
dünyadan. Daha gözlərimə hökm edə bilmədim və hıçqıra- hıçqıra 
ağladım. Mənim ağladığımı görüb maşını yoldan çıxardı və saxladı. 
Evə çatmağımıza az qalmışdı, heç yaxşı olmadı bu. Onu üzdüyüm 
üçün çox peşman olmuşdum. Maşından düşdü və mənim də 
düşməyim üçün yardım etdi. Göz yaşlarımı silib, yaşlı barmaqlarını 
dodaqlarına, gözlərinə sürtdü. Başımı qucaqlayıb, məni çox sevdiyini 
söyləyirdi. İndi onun sinəsinə sığınmışdım, uşaq kimi ağlayırdım. 
Bütün cəhdlərimə baxmayaraq, özümü saxlaya bilmirdim. İndi nə 
olmuşdu, axı.. Yol ilə getdiyimiz yerdə bu, nə idi başıma gəldi...  
Başa düşürdüm, bilirdim ki, mənim bu hərəkətim onu 
mənəvi cəhətdən öldürür. Özümü ələ almalıydım, ancaq bacara 
bilmirdim. Daha göz yaşlarıma dayana bilmədi, məndən bir az 
kənarlaşdı və siqaretini yandırdı. Həmişə mən üzüləndə, ağlayanda 
külək də mütləq əsməli idi. O, bir az kənarda yuxarıya doğru baxır, 
siqaretini tüstülədirdi. Hündür boylu oğlanın başını yuxarı qaldırıb 
göy üzünə baxmasını bircə şeylə izah etmək olardı - indi o da 
ağlayırdı və mənim bunu görməmi istəmirdi. Beş- on dəqiqə eləcə 
qaldı. Külək, soyuq hava gətirmişdi. Mənə soyuq ola bilərdi. Gülnar 
qoluma girib, məni maşına əyləşdirdi. O, ikinci siqaretini də 
yandırmışdı. Elədiklərim üçün özümə acığım tuturdu. Mən 
sakitləşmişdim. O isə hələ də baxışları ilə buludlardan nəm çəkirdi. 
İndi onun göz yaşları buludlarla qovuşacaq və nə zamansa yenidən 
yerə enəcəkdi. Kim bilir, nə zaman olacaqdı bu... Bəlkə də sevgililər 
gəzməyə çıxdığı zaman onların saçlarına qonacaq, ya da bir çiçəyin 
üstündə şeh olub işıldayacaqdı. Nəhayət, o da gəldi maşına. Biz 
yenidən yola düzəldik.  
Bayaq olanlardan sonra sadəcə susmuşduq və məkana 
çatmağımızı gözləyirdik. Bir saatdan sonra doğma şəhərimizə daxil 
olduq. Bir neçə aydı buraya gəldiyim, ancaq yaman darıxmışdım. 
Bura dağlara yaxın olduğundan daha soyuqdu. Yağmur da çisələmir, 
 92 
əməlli- başlı yağırdı. Yağışla qarşılamışdı bizi ata ocağım. Buranın 
yağışları çox da dəcəl deyildi. Şəhərimiz küləkdən uzaq olduğundan 
yağan yağış sakitcə yerə düşürdü. Sağlam olsaydım, yağışın altında 
doyunca islanardım. Maşın şəhərin küçələrindən keçdikcə, sanki, 
uşaqlığım yağmur kimi düşürdü yaddaşıma. Bax, bu iki mərtəbəli 
böyük bina oxuduğum orta məktəbdi. Düz on bir il burada 
oxumuşam. İlk xatirələr, ilk sevinclər... hər biri burada olmuşdu. 
Hətta ilk sevgimiz də bu partaların arxasında olurdu. Sonra biz 
böyüdük və sevgimiz niyə kiçildi... Bax, onu anlamaqda çətinlik çəkir 
insan. Birinci sinifdə oxuyurdum, deyəsən, məndə oxu kitabı iki dənə 
idi. Oğlanlardan birində isə yoxdu. O zamanlar müharibə illəri idi. 
Adi kitablar belə çətinliklə tapılırdı. Atam haradansa tapmış, hətta 
birini də artıq gətirmişdi. Müəlliməmin xahişi ilə artıq oxu kitabını 
sinif yoldaşım Yüsifə verdim. Kitabı ona uzadanda utanıb-qızarmışdı. 
Hardan biləydim ki, bu balaca ürəyə sevgim düşüb. Kitabı verib, 
ürəyini almışdım. Lakin onun ürəyi mənə lazım deyildi. Heç o 
zamanlar anlamırdım sevgi nədir. Yüsif düz on bir il məni sevdi. On 
bir il birini, ancaq uşaq qəlbi ilə sevmək olardı. İndi elə sevgilər olur 
ki, heç on gün davam etmir. Bircə damcı çətinə düşdü, yox cavabı 
aldı... getdi başqa birinin yanına. Bu on bir ildə bir dəfə olsun, Yüsifin 
üzünə gülməmişdim, ancaq o, yenə sevmişdi məni... İndi xatırladıqca 
özümü danlayıram. Bəzən, onu elə incidirdim ki, canından 
bezdirirdim. Nə üçün, yəqin ki, məni sevir deyə... Qəribə olan isə o 
idi ki, bu illər ərzində bircə dəfə də, qarşıma çıxıb məni sevdiyini 
söyləmədi. Yalnız dəfə balaca bir kağıza “səni sevirəm” yazıb mənə 
verdi və tez məktəbdən uzaqlaşdı. Necə əsəbləşmişdim onda! Hətta 
müəlliməyə şikayət belə etmək istəmişdim. Deyəsən, onda altıncı 
sinifdə oxuyurduq. Yazıq uşaq, düz bir həftə qorxusundan gəlməmişdi 
dərsə. İkinci həftə gələndə uşaqların içində kağızı parçalayıb başına 
atmışdım. İndi bunları düşündükcə canım elə yanır ki... Yüsifin 
elədiyi tək şey bütün günü mənə baxmaqdı. Bu baxışlara o qədər 
alışmışdım ki, baxmayanda darıxırdım bəzən. Ancaq heç vaxt qiymət 
vermirdim ona. Məktəbdən sonra hərbi xidmətə yola düşdü. Deyəsən, 
keçən il görmüşdüm onu. Evlənib, iki dənə də balaca balası var- bir 
 93 
oğlan, bir dənə də qız. Elə şirin uşaqlardı ki, lap atalarının uşaqlığına 
bənzəyirdi. Yəqin Yüsif onların anasını da çox sevir və uşaqlarına da 
sevgini öyrədir. Bax, məktəbin yanından keçəndə bunları 
xatırlamışdım.  
İndi maşın evimizə çatmaq üzrəydi, az qalmışdı. 
Deyəsən. zavodun yanından keçirik. O zavod ki, atamı almışdı 
məndən. Bir yandan da oranın hesabına böyümüşdüm. Həyat nə 
qəribədir. Ora olmasa, bəlkə də, atamı elə tez itirməyəcək, anam da 
ağır işlərə düşüb tez qocalmayacaqdı. Bir yandan da ora olmasa, mən 
necə böyüyəcəkdim, atam necə saxlayacaqdı ailəmizi? Nəhayət ki, 
maşın gəlib darvazamızın yanında dayandı. Qapının ağzında yaşlı bir 
kişi bizi qarşıladı. Onu tanıdım - Anar dayı idi. Görəsən, onun nə işi 
var axı burada? İçəri keçirik. Bütün həyət nizam içindədir. Ağacların 
dibini ala basmayıb, uçan divarlar da təmir olunub. Çöl soyuq 
olduğundan biz evə keçirik. Fərhad çöldə Anar dayı ilə nəsə danışır. 
İndi hər şeyi anlayıram. Demək, bunu da Fərhad edib. Anar dayının 
burada olması sevindirmişdi məni. Onu uşaqlıqdan tanıyıram. Atamla 
çox gözəl münasibəti vardı. İndi o da qocalıb, nə hala düşüb. İnsan 
niyə qocalır görəsən? Bunu düşündükdən sonra utanıram. Anamla 
atam qocalmadan ölmüşdülər. Demək ki, qocalmaq da bir nemətdir. 
Hər adama qismət olmur. Birdən, məni dəli bir gülmək tutdu. Hələ, 
ata-anamdan danışıram, güya özüm çox uzun yaşayacağam, eh...  
Hələ də çardağın altında Fərhad Anar dayı ilə nəsə ciddi 
söhbət edir. Bu kişinin də çox maraqlı hekayəsi var deyəcəm, 
düşünəcəksiz ki, ay canı sağ olmuş maraqsız hekayəsi olan varmı? 
Gör Tanrı nə qədər böyükdür ki, bu qədər insan yaradır və onların hər 
birinə fərqli hekayə qədər yazır. Bir yazıçı maraqlı bir obraz yazanda 
ona dahi deyirik. İndi bir düşünün, bu qədər insanı hekayəsi ilə 
birlikdə yazan,yaradan Tanrı nədir?! 
         İki uşağı vardı Anar kişinin. İkisi də oğlandı. Bir az bizdən 
aralıda yaşayırdılar. Uşaqları sadəcə məktəbə gedərkən, dönərkən 
görürdüm. O zamanlar bir qardaş qayğısı ilə mənə yoldaşlıq edirdilər. 
Məndən beş yaş balacaydı yekəsi, ancaq yenə də yanımda kişi- kişi 
gedir, məni təhlükələrdən qoruyurdular. Uşaqların anası xarici ölkə 
 94 
vətəndaşı idi, səhv etmirəmsə ya rus, ya da xaxoldu.  Mən birinci 
kursda oxuyanda eşitdim ki, arvad oğlanlarını da götürüb, öz ölkəsinə 
gedib. Anar dayıya da təklif ediblər, ancaq o, vətənini tərk edə 
bilməyib. Beləliklə də, ailə dağılıb. İndi bilmirəm, əlaqələri varmı, 
yoxmu... bax, Anar kişi həmin adamdır.  
Nəhayət ki, söhbət bitmişdi. Fərhad da içəri girdi. 
Gülnar ətrafı təmizləyir, mətbəxdə nəsə işlə məşğul olurdu. Yəqin ki, 
çay dəmləyirdi... 
         Sakitcə divanda əyləşib gülümsəyirdi. Onun gülüşü, sevgisi 
mənə güc verirdi. Onun gülüşü, uşaqlığımın xatirələri ilə birləşmişdi. 
Bax, budur, Gülnar çayları gətirir. Masanın ətrafında əyləşib söhbət 
edirik. Uşaqlığımdan, ata-anamdan danışıram. Mən danışdıqca, o da 
hərdən uşaqlıq xatirələrindən danışır. Mənə çox maraqlı idi. Görəsən, 
Fərhadın uşaqlıq sevgisi olmuşdumu, ümumiyyətlə uşaqlıq illəri necə 
keçmişdi? Ancaq nə qədər qəribə olsa da, onun ilk sevdiyi qadın mən 
idim. Bu yaşına qədər kimsəni sevməmişdi. Görəsən, niyə qorxurdu, 
nə üçün qorxurmuş qadınlardan? Məktəb illərində də qızların 
sevimlisi olmuşdu. Mənə elə gəlirdi ki, bu özünə əminlikdən də olur 
bəzən. Məsələn, məktəbin ən yaraşıqlı oğlanı və ya ən gözəl qızı çox 
vaxt yalnız olurdu. Ya kimsəni bəyənmir, ya da çox çətin sevirdilər 
belə insanlar. Əslində, Tanrı onları belə yaradaraq qoruyur. Yoxsa, bu 
yaraşıq, bu gözəlliklə həyatlarını məhv edə bilərdilər. Onlarla birlikdə 
olmaq istəyən çox olur, ancaq onlar bircə dəfə sevir, birinə aid olurlar.  
Çayı içmişdik. Bayaqdan yağan yağış da kəsmişdi. İndi 
çölə çıxıb, həyətdə gəzmək olardı. Fərhadın qoluna girib bağçaya 
çıxdım. Uşaqlıqda altında əyləşdiyim ağacı göstərdim, çiçəklərdən, 
kəpənəklərdən danışırdım. Bir gün oynadığım zaman dizimi 
yaralamışdım. Deyəsən, o zamanlar hələ məktəbə də getmirdim. 
Dizimdəki qanı gördükdə başladım ağlamağa. Atam işdə, anam 
qonşuya nə isə iş dalınca getmişdi. Elə çox qanamasa da, şirin bir ağrı 
vardı. Hıçqıra-hıçqıra ağlayır, anamı köməyə çağırırdım. Ancaq anam 
gəlmədi. Mən ağlayıb yoruldum və ağaclardan birinə sığındım. 
Gözlərimi açanda yatağımda idim. Yaralı dizim də sarınmışdı. 
Deməli, anam gələndə məni ağacın dibində yatan görüb. İndi o ağacın 
 95 
yanında dayanıram, ürəyimdən ruhuma axır göz yaşlarım. Görəsən, 
yenə ağlasam, yenə bu ağacın dibində yatsam, gözlərimi açanda 
anamı başımın üstündə görə bilərəmmi? Buranın hər daşında, hər 
qarış torpağında minlərcə xatirəm var. İndi bütün bunları ona tək-tək 
danışmaq, onu həyatımla tanış etmək istəyirdim. “ Kaş ki”lər yorur 
insanın ruhunu, varlığını.... Kaş ki, anam sağ olaydı... Kaş, indi 
Fərhadı onunla tanış edərdim. Bu həyatda qızını bu qədər sevən birini 
o da çox sevərdi yəqin... Kaş sağlam olaydım... Kaş.... 
       Bir az sonra Fərhad qalacağı yerə gedir. Anar dayının qonağı 
olacaq. Elə keçən dəfə də onunla qalıbmış. Mən isə otağıma qayıdır, 
bilgisayarımı açıram və yazmağa başlayıram. İndi yazdığım fəsildə 
bir jurnalist xanımın yaşadığı hadisəni qələmə alacam. 
     “ Afət səhər tezdən evdən çıxdı. Çox həyəcanlı idi. Uzun 
zamandan sonra bir iş tapmışdı. Tanınmış qəzetlərdən birində 
tərcüməçi kimi fəaliyyət göstərəcəkdi. Ürəyi döyünə- döyünə 
redaktorun qapısına yaxınlaşdı. Yaşı əllidən çox olan bu adam 
qıraqdan baxanda kişiyə oxşayırdı. İş söhbəti bitəndən sonra redaktor 
Afəti tərifləməyə başladı. “ Bilirsənmi, çox gözəlsən. Sənin bir 
dırnağına dəyməz evdəki arvadım” - deyə, Afətə onunla sevgili 
olmağı təklif etdi. Bu zaman özünü itirən Afət onun üzünə tüpürdü və 
otaqdan çıxdı. Çıxarkən də  “ ay əclaf, qızın yaşındayam. Sabah indi 
mən tək gəlməyəcəm bura” - dedi. Qardaşı, əri yox idi Afətin.  Əgər 
olanları atasına desə, onu işləməyə qoymayacaqdı. Onun üçün də bir 
zamanlar tələbəsi, dostu olan oğlandan yardım istədi. Sabah birlikdə 
redaktorun otağına getdilər.  Dünən  yataq təklif edən yaşlı kişicik, 
indi Afətə bacı deyə yalvarıb, üzr istəyirdi.....” 
         Uşaqlıq illərimin daha bir səhifəsinə yolçuluq etmək istəyirəm. 
Yay aylarında kəndə, babamın yanına gedirdim. Orada əmim, onun 
uşaqları ilə keçən maraqlı, gözəl günlərimdən ötrü indi çox darıxıram. 
Kəndə getmək istəmişdim. Sevdiklərimin məzarını ziyarət etmək 
üçün. Öləndə onsuz da bura gətirəcəkdilər məni, ancaq dünya gözü ilə 
kəndimizi, sevdiklərimi görməyi çox istəyirdim. Ata-anam da 
kənddəki məzarlıqda yatırdı. Sabah Fərhad gələndə bu istəyimi ona 
bildirdim. Kimsə görmədən kəndə gedib, məzarlığı ziyarət edəcək və 
 96 
geri dönəcəkdik. Uşaqlıqda qaçıb gəzdiyim yerlərin, orada 
yaşayanların, qonşuların məni belə  xəstə görməsini istəmirdim. 
Bütün istəklərimlə razılaşan Fərhadım bununla da razılaşmışdı. Beş-
on dəqiqə içində hazırlaşıb yola düşdük. Gülnar evdə qalmışdı. Onu 
özümlə getdiyim hər yerə aparmağa haqqım yox idi. Kənd elə də 
uzaqda deyildi. Uzağı bir saata çatmaq olurdu. Şəhər dağın ətəyində, 
kənd isə başında yerləşirdi. Kəndə getmək üçün dağların sinəsindən 
açılmış yoldan istifadə edirdik. Yuxarı qalxdıqca yavaş- yavaş hava 
soyuqlaşır, təmizlənirdi. İndi uzaqdakı böyük dağların zirvəsində qar 
da görmək mümkündü. Yuxarı qalxanda maşını saxlamasını istədim. 
Həmişə gələndə buralarda maşınlar dayanır, insanlar təmiz hava ilə 
tanış olurdu. Mən də uzun zamandan sonra bu təmiz havanı 
ciyərlərimə çəkdim. Bütün acılarım, ağrılarım dinmişdi. Dağ havası 
damarlarımda dolaşdıqca, sanki xatirələrim də qanıma qarışıb, 
beynimə doğru gəlirdi. Qan dedim, ağlıma gör nə düşdü. Yayda 
buralara gələndə o şəhərdəki Ləmandan əsər- əlamət qalmırdı. Oğlan 
uşaqları ilə futbol oynayır, onları döyürdüm. Bunun üçün də adıma 
kənddə “Oğlan Ləman” deyilirdi. Bu hal uzun müddət davam etmədi. 
Bir gün yenə uşaqlarla top oynayırdım. Birdən ayağım dolaşdı, 
möhkəmcə yerə dəydim. Bütün bədənim qan içində idi. Ağlaya- 
ağlaya oradan ayrıldım. Elə qorxurdum ki, ilk dəfə idi belə bir şey 
görürdüm. Öncə məndən bir neçə yaş böyük olan əmim qızının yanına 
qaçdım, bu qanın nə olduğunu soruşdum. O, mənə doğru- düzgün bir 
söz deyə bilmədi. Məcbur olub anamın yanına gəlməli oldum. Sən 
demə, o gün “Oğlan Ləmanın” qadın olmağa məhkum olduğu 
günmüş. Daha böyümüşdüm. Bir günün, bir saatın içində bütün 
həyatım dəyişdi. Daha oğlanlarla top oynamır, onlarla dalaşmırdım. 
      Çöldə çox dayanmaq olmazdı. Fərhad qoluma girib məni maşına 
əyləşdirdi. Yolumuza davam etdik. Elə istərdim ki, bu dağ 
bulaqlarının suyundan içməyi, ancaq olmazdı. Soyuq su onsuz da qısa 
olan həyatımı, daha da qısalda bilərdi. İndi anlayıram, uşaqlıqda necə 
xoşbəxt olduğumu. Babamgilin həyətində soyuq bir bulaq vardı. İsti 
yay günlərində o bulaqdan nə qədər su içir, sərinləyirdik. Bəzən, 
 97 
uşaqlarla dağlarda ot biçən babam və əmimə də bu sudan aparırdıq. 
Nə gözəl günlərdi....  
Maşın indi bizim kəndə doğru gedirdi. Gəl də ağlama, 
gəl də ölmə ay Ləman... Ancaq ağlamağa, onu üzməyə haqqım yoxdu. 
Onsuz da yolda gələndə başına oyun açmışdım. Bu dağ başında yenə 
eyni şeyləri etmək istəmədim. Göz yaşlarım yavaşca ürəyimə axırdı, 
ancaq dözürdüm- onun üçün, mənə görə bu qədər şeylərə qatlanan 
Fərhad üçün dözürdüm. Uzaqdan kəndimiz göründü. Kənd məzarlığı 
kənddən xeyli aralıda idi. Elə istəyirdim ki, kəndi görəm, babamın 
həyətində olan o armud ağacına toxunam. Ancaq yox, bunu edə 
bilməzdim. Məzarlığı ziyarət edib geri dönməliydim. Maşın 
məzarlığın kənarında dayanmışdı. Fərhada burada gözləməsini 
söylədim. Doyunca dərdləşmək, ağlamaq istəyirdim. Ürəyim o qədər 
dolmuşdu ki... Əvvəllər başımı anamın, nənəmin dizlərinə qoyub 
ağlayardım. İndi isə, məzar daşlarının üstündə ağlayacaqdım. Elə 
məzarlıqda içəri girən kimi, ilk məzar daşı məni yaman üzdü. 
Bilmirdim, onun belə tez öldüyünü. Niyə, nə zaman köçmüşdü bu 
dünyadan, ondan da xəbərim yoxdu . Kök bir oğlandı, Əli adlı. Mən 
sizə uşaqlıq sevgimin olmadığını söyləmişdim. Ancaq bəlkə də vardı, 
bəlkə də ola bilərdi... İndi heç bir şeyə əmin deyiləm. Əli ilə 
oynamağa gedirdim tez- tez. Bəzən əmim həyətə çıxmağı qadağan 
edirdi mənə. Lakin hasarın üzərindən aşıb qaçır və Əli ilə oynayırdıq. 
İlk sevgim ola bilərdi, dediyim kimi. Bircə damcı cəsarəti olsaydı. Bir 
gün yenə oynadığımız yerdə qonşu oğlanlardan biri mənə daş atdı. O 
an Əlinin yanında özümü güvənli hiss edir, məni qoruyacağına 
inanırdım. Uşaq mənə daşı atandan sonra çox gözlədim ki, Əli qabağa 
çıxacaq və onun payını verəcək. Ancaq Əli yerindən tərpənmirdi. 
Oğlan bir az bizi lağa qoyub getdi. O gedəndən sonra Əli heç nə 
olmamış kimi yenidən mənimlə oynamaq istəmişdi. Ancaq daha 
bitmişdi hər şey. O, ilk dəfə sevdiyini itirirdi, məni isə biri itirmişdi.. 
İndi məzarının üstündəki şəkildə arıq, uzun, yaraşıqlı bir oğlan var. 
Budur, indi burada dayanıb. Əlini, itirdiyim uşaqlığıma qatıb ağlamaq 
istəmişdim. Ağladım da. Kaş o daş atan oğlana hücum edib, məni 
müdafiə edəydin. O sənə əlini qaldırsaydı, daşı-ağacı onun başına 
 98 
ələyərdim. Ay Əli, niyə o gün qorxaq davrandın? Bəlkə, mənim də bir 
uşaqlıq sevgim olardı, bəlkə, mənim də qədərim fərqli olardı. İlk sən 
yarı yolda qoymuşdun məni... İlk sən qoruya bilməmişdin. Sonra da 
Bəxtiyar...  
Əlinimi ağlayırdım, yoxsa özümümü, bilmirəm.. Ancaq 
axşama qədər burada qala bilməzdim. Məzarlığın yuxarı tərəfində 
məni gözləyirdi sevdiklərim. Necə danışım indi bu mənzərəni. Düzdü, 
yazaram, gözəl cümlələr qura bilərəm. Di gəl ki, anasının məzarı 
başında ağlayan bir qızın hisslərini anladacaq qədər güclü deyiləm. 
Budur, cərgə ilə dayanıblar. Öncə atamın, anamın məzarları, sonra isə 
babamla, nənəmin. Məzarların ayaq tərəfinə yaxınlaşıram, daha ayaq 
üstə dayanacaq halım qalmayıb. Dizlərimi yerə qoyub çökürəm. Əlim 
güclə çatır anamın sinə daşına. “Ay ana”- deyib, boğuluram. 
Boğazımda düyümlənir bütün sözlərim. Ağlamaq istəyirəm, o da 
olmur. Gözlərim donub sanki, sadəcə anamın başdaşındakı şəkilə - 
anamın daşa dönmüş gözlərinə baxıram. Görəsən, məzarların da ürəyi 
olurmu, hiss edirlərmi ətrafda olanları? Yəqin ki, qısa zamandan sonra 
cavab tapa biləcəkdim bütün suallarıma.  
Bəs məni hara basıracaqlar? Atamla-anamın məzarının 
arasında bir boş yer var. Elə bil, mənim üçün saxlayıblar. Bax, mənim 
məzar yerim bura olacaq. Buradan baxa bilməyəcəm dünyaya. 
Birtəhər həmin yerə doğru sürünür, torpağın üstünə uzanıram. 
Məzarımın üzərindəyəm indi. Bir zaman gələcək mən torpağın yox, 
torpaq mənim üzərimdə olacaq. Göy üzünə - buludlara baxıram. Hava 
tutqundu, bir azdan yağış yağacaq. Bir də görürəm, kimsə məni 
yerimdən qaldırmaq istəyir.” Qalx, ayağa soyuqdu” – deyir. Kim ola 
bilər ki, ondan başqa? Qoluma girib məni maşına gətirir. Yeriyə 
bilmirəm, elə bil sürünürəm.  
Baxışlarım məzarımın olacağı yerdədir. Bu zaman əlimi 
qaldırıb, oranı göstərirəm Fərhada. “ Bax ora, düz atamla-anamın 
məzarlarının arasında dəfn edərsiniz məni” - deyirəm. Heç nə deyə 
bilmir. Gözləri dolaraq sadəcə “yaxşı”- deyə bilir. Mən bura gələndə 
doyunca ağlayacağımı düşünürdüm. Ancaq olmamışdı. Bu dəfə 
gözlərimdən yaş çıxarda bilməmişdim. Mən onlara çox yaxın 
 99 
olduğumdan onları deyil, özümü ağlayırdım, qurumuş- donmuş göz 
yaşlarımla. Ağlaya bilməmişdim mən. Birtəhər sürüyüb, məni maşına 
salır. Deyəsən, bura gətirdiyi üçün çox peşman olub. Axı, soyuq olar, 
ağrılarım arta bilər. Nə işi vardı, əməliyyatdan yeni çıxmış birinin 
məzarlıqda. Tez sükana əyləşib maşını işə salır. Hələ də baxışlarım 
məzarlıqda- məzar yerimdə qalıb.  
Torpaq məni özünə çağırır. İlk dəfə ölümdən qorxmasam 
da, yaşamaq istədiyimi hiss edirəm. Bəli, yaşamaq, sevmək istəyirəm 
mən. Maşın yavaşca kəndin əyri- üyrü yolları ilə geriyə doğru hərəkət 
edir. Nələr düşmür ki, yadıma. Babamın, nənəmin hər hərəkəti, hər 
sözü beynimdə canlanır. Əmim uşaqları ilə elədiyimiz dəcəlliklər, 
səhvlər, oynadığımız oyunlar hamısı indi düşüncələrimə qonaq gəlir. 
Kəndimiz yavaş- yavaş balacalaşır. İki uşağı vardı əmimin. Bir oğlu 
və bir qızı. Vüsalə məndən böyük olduğundan onunla elə də yaxın 
münasibətim yox idi. Böyüklərə yaraşan bir hal ilə həmişə bizə 
məsləhətlər verirdi. Bəzən onun sözləri məni qıcıqlandırır, ona kiçik 
tələlər qururdum. Bir dəfə yay axşamlarının biri idi yenə. Babam, 
əmim və digərləri həyətdə, ağacın altında əyləşib çay içə- içə söhbət 
edirdilər. Günortadan Vüsalə məni əsəbləşdirmişdi. Əslində haqsız 
deyildi. Qonşunun özümdən iki yaş böyük oğlunu döyüb evə 
qaçmışdım. O da mənə uzun- uzun nəsihətlər vermişdi. Və bu, mənim 
heç xoşuma gəlməmişdi. Səbirsizliklə axşamın olmasını gözləyirdim 
ki, ondan heyfimi çıxım. Nəhayət ki, istədiyim olmuşdu. Hər kəs 
həyətdə idi. Mən isə evdə Vüsaləni gözləyirdim. Başıma da ağ mələfə 
salmışdım. Birdən onun gəldiyini hiss etdim. Deyəsən, yatdığı 
otaqdan nə isə götürməyə gəlirdi. Tez otağa gedib qapının arxasında 
gizləndim. İçəri girmək istəyəndə qaranlıqda başımdakı ağ ilə 
qarşısına necə çıxıb qorxutdumsa, vahiməli bir səs çıxarıb həyətə 
qaçdı. O hadisədən sonra necə qorxmuşdusa, bir həftə danışa bilmədi. 
Mən də qorxumdan heç nə demədim. Özünə gələndən sonra hər şeyi 
danışdı, ancaq daha gecdi.  Mən evimizdəydim. O biri yaya qədər isə 
hər şey unudulmuşdu.  
Necə fərqli olurdum, buralarda ilahi. Şəhərdəki o sakit 
Ləman bura gələn kimi dağ keçisinə çevrilirdi. Vüsalədən fərqli 
 100 
olaraq, əmim oğlu ilə eyni yaşda idik. Azər uşaqlıq dostum, 
sirdaşımdı. Demək olar ki, bütün qələtləri bir yerdə edirdik. 
Uşaqlıqdan çıxıb ağlımız kəsəndən sonra deyəsən məndən xoşu 
gəlməyə başlamışdı. Bunu hiss  edəndən sonra ona qaqa deyirdim. O, 
bu sözümdən əsəbləşir, mənim isə xoşuma gəlir, əlimi-əlimə vurub 
gülürdüm. Düzdü, məndən xoşu gəlsə də, bunu mənə heç vaxt 
demədi. Hər zaman bir qardaş kimi kənddə mənə arxa oldu. İndi 
xarici ölkələrdən birində yaşayır. Evlənibmi, bilən yoxdu. Maşın 
kənddən uzaqlaşdıqca, Azər yadıma düşür, kədərlənirəm. Yay tətili 
zamanı kəndə gələndə uça-uça gəlirdim.  Ən çox da Azərlə oynaya 
biləcəm deyə sevinirdim. Şəhərdə tək idim - bacı, qardaşım yoxdu. 
Ancaq burada, Azəri qardaş yerinə qoyub könlümcə əylənə bilirdim. 
Elə ki, yay tətili bitirdi, bax bu yolla evimizə tərəf gedəndə düz şəhərə 
çatana kimi ağlayırdım. Bilirdim ki, Azər də günlərcə özünə gələ 
bilmirdi.  
Maşın məni bəlkə də, sonuncu dəfə aparır buradan, son 
dəfə geri dönüb kəndimizə baxır, kövrəlirəm. Azərlə etdiyimiz 
dəcəlliklərin sayı-hesabı olmurdu. İndi düşünürəm ki, bəlkə də onunla 
heç bacı-qardaş olmamışıq, bəlkə də sevmişik bir-birimizi, ancaq 
sevginin nə olduğunu bilmədən.  Ən çox dağlarda quzu otarmağı 
sevirdik. Bu zamanlarda doyunca oynayır,  əylənə bilirdik. İndi 
yanından keçdiyimiz dağların hər qayasında bir xatirəmiz vardı. Bir 
qaya vardı. Onun ətrafını daşla hörüb, balaca bir otaq düzəltmişdik- 
iki nəfərin sığa biləcəyi, üstü olmayan otaq. Yağış yağdığı zamanlar 
şineli başımıza çəkib, bura sığınardıq. Bəzən, yağış çox bərk yağırdı 
buralarda. Şimşək çaxır, göy guruldayırdı.   Ən çox göy 
gurultusundan qorxurduq. Elə ki, şimşək çaxırdı, qulaqlarımızı tutub 
gurultunun keçməsini gözləyirdik. Bu zaman bir- birimizə elə 
sığınırdıq ki... Sonra yağış kəsir, torpaqda gözəl bir qoxu yaranırdı. 
Dağ olduğundan palçıq da əmələ gəlmirdi. Heç istəmirdik axşamın 
olmasını. Bütün günü o qədər qaçırdıq ki, quzuların ardınca, evə 
çatanda yorğunluqdan elə masanın arxasında yuxulayırdıq. Bəzən də, 
yağış leysana çevrilirdi. Bu zaman babam yanımıza gəlirdi. Yoxsa, 
leysanda qorxa bilərdik. O gələn kimi hərəmiz bir qolunun altına girib 
 101 
başımızı gizlədirdik. Necə güvənli idi, babamın şineli, ilahi! Kaş indi 
də babam sağ olaydı və onun şinelinə sığına biləydim. Görəsən 
dinərdimi bütün acılarım?  
Bəzən, babam quzulardan birini kəsmək istəyirdi. Bu 
zaman Azərlə səs-səsə verib elə ağlaşma qururduq ki, gəl görəsən. 
Vüsalə məcbur olub bizi harasa aparırdı. Gəldiyimiz zaman isə, 
manqalın üstündə bişən kababa baxıb, ağzımızın suyunu axıdırdıq. O 
zaman heç quzu da yadımıza düşmürdü. Quzunun ürəyindən, 
böyrəyindən çörəyin arasına qoyub bizə verərdilər. Ətin geridə qalanı 
bişib hazır olanacan, biz doyurduq. Yadıma gəlmir ki, bir dəfə hamı 
ilə masa arxasında əyləşək. Görəsən, Azərin də yadına düşürmü, o 
günlər? Yəqin ki, düşər. Axı, insan yaşlandıqca, daha çox bağlı olur 
keçmişinə, daha artıq xatırlayır uşaqlığını....  
Daha kəndimiz görünmürdü, dağların arxasında gözdən 
itmişdi. Sanki uşaqlıq xatirələrim də yavaş- yavaş uzaqlaşırdı. 
Dağlarda üşümürdüm, ancaq aşağı düşdükcə qəribə bir titrətmə 
bürüyürdü canımı. Xatirələr isə əl çəkmirdi məndən. Uzaqlardan 
gələn duman kimi düşüncələrimə çökür, məni keçmişə yuvarlayırdı. 
İndi sadəcə Azər və onunla uşaqlıqda etdiklərimiz, dəcəlliklərimiz 
vardı bu dumanın içində.  
Deyəsən, onuncu sinifin yayı idi. Yenə hər zamankı kimi 
məktəb bitər- bitməz kəndə üz tutmuşdum. Həmişə olduğu kimi, 
babam mən gələn günü quzu kəsdi, axşamına isə nənəm xəngəl 
bişirdi. Gecə- gecə  xəngəl yeyilməzdi, düzdü, ancaq nənəm mənim 
çox sevdiyimi nəzərə alıb bişirirdi. Həmin yay da günlər əvvəlkilər 
kimi keçirdi. Bir şey vardı ki, indi mən balaca uşaq deyildim. Əvvəlki 
kimi azad, dağları- daşları dolaşmaq imkanım yox idi. Həyətə çıxan 
kimi oğlanların baxışlarını bütün varlığımda duya bilirdim. Ancaq heç 
biri babama, əmimə görə mənə bir söz deməyə cəsarət etmirdi. Hələ, 
Azəri demirəm... Yəqin ki, kimsə xətrimə dəysə, onun başını-gözünü 
dağıdardı. Azər demişkən, daha o da uşaq deyildi, bir il sonra əsgər 
gedəcəkdi. Hə, bu cavan oğlanın da baxışları dəyişmişdi. İndi o, çox 
yaraşıqlı biri olmuşdu. Əmim kimi hündürboylu, babam təki 
enlikürəkli bir dəliqanlı. Baxışları dəyişsə də, münasibətimiz 
 102 
dəyişməz olaraq qalırdı. Əmim qızı artıq bir neçə il idi ki, ərə getmiş, 
qonşu kəndlərdən birinə gəlin köçmüşdü. Mənim tək dostum, 
sirdaşım bircə Azər qalmışdı. İndi evdə nənəmə, əmimin yoldaşına da 
ev işlərində yardım etməliydim. Məsələn, yeməkdən sonra qabları 
mən dura- dura onların yuması düzgün olamazdı. Yenə də, içimdəki 
uşağı öldürə bilmir, hərdən Azərlə dağlara gəzməyə çıxırdım. Ancaq 
bu tez- tez olmurdu. Görürdüm ki, istər babam, istərsə də əmim bizim 
birlikdə uzaqlara getməyimizi istəmirlər. Onlar da böyüdüyümüzü 
hiss edirdilər. Nə bilim, bəlkə də, Azərin baxışlarını görən tək mən 
deyildim.  
Yay tətilinin bitməsinə bir həftə qalmışdı. Son günlər 
olduğundan evdə xətrimə də çox dəymirdilər. Bu günləri doya- doya 
yaşamaq istəyirdim. Gələn yay gələ bilməyəcəkdim, gəlsəm də bir- 
iki günlük səfər olacaqdı bu. Məktəb bitir, ali məktəb imtahanı məni 
gözləyirdi. Gələn yay imtahanlara qədər ancaq oxumalıydım. Ona 
görə də bütün günü gəzirdim, kəndimizin gözəl dağlarında, 
meşələrində. Uşaqlıqdan bəri gəldiyimiz bir yer vardı. Tez-tez bura 
gəlib oyun oynardıq. Kəndin üst tərəfində, qayalıqlar içində tək bir 
ağac bitmişdi. Hündür, köklü bir ağac. Yəqin ki, bu ağacın yaşı lap 
çoxdu. Buradan bütün kənd, hətta qonşu kəndlər də görünürdü. 
Balacalığımızdan doğma məskənimiz olan ağacın altına gəlmişdik 
yenə. Ora yaxınlaşdıqca, Azərin həyəcanlandığını hiss etsəm də, 
görməzdən gəlirdim. Ağacın altına çatanda rəngi qıpqırmızı olmuşdu. 
Əlləri titrəyir, uçunurdu. Birtəhər özünü ələ alıb, əlini ağacın 
gövdəsinə tərəf uzatdı. Ağacın gövdəsinə bir ürək qazınmış, ürəyin 
içinə də, iki hərf yazılmışdı- “ L A”.  “ Səni sevirəm, Ləman”- dedi, 
titrəyə- titrəyə. Mənim isə ona deyəcək bir sözüm yoxdu. Nə verə 
biləcəyim bir ürəyim vardı, nə də ona acıqlana bilirdim. İndi böyük 
qız idim. Onsuz da məni sevdiyini bilirdim. Bunun üçün uşaqlıq 
dostumu, sirdaşımı incidəsi deyildim. Sadəcə ondan bıçağını alıb, 
ürəyin içindəki hərfləri oxunmaz hala saldım. Heç nə demədi mənə, 
bir daha bir söz eşitmədim ondan. Sakitcə kəndə gəldik. Bu bir həftəni 
də heç nə olmamış kimi keçirdik və mən şəhərə geri döndüm. Hər 
zaman məni yola salan Azər, bu dəfə də maşının arxasınca baxırdı. 
 103 
Sonra Azər daha məktəbə davam etmədi, bir ay sonra da xarici 
ölkələrdən birinə- dayısının yanına işləməyə getdi. Bax, indi bunları 
niyə xatırladım, bilmirəm. Keçmişə baxanda mənim də qırdığım 
ürəklər vardı. Azəri incitmişdi mənim hərəkətim. O, bir daha 
qayıtmadı kəndə. Babam, nənəm öldükdə belə gəlmədi....  
İndi maşın evimizin yanında dayanmışdı. Sanki duman 
çəkildi və geriyə sadəcə Fərhadın üzü qaldı. Məni maşından düşürüb 
içəri gətirdi. Gülnar yeməyi bişirib bizi gözləyirdi. Heç bir söz 
danışmadan masanın ətrafında əyləşdik.  
         Ah, Fərhad! Sevgimin, ümidimin adı! Sən olmasan görəsən mən 
necə ölə bilərdim, necə... Bəli, sən mənə ölüm ayağında gəldin. Sən 
mənə ölməyə yardım edirsən. Nə yazıq ki, indi anlayıram, insan 
sadəcə yaşamaq üçün yox, ölmək üçün də onu sevən birinə möhtac 
imiş. Səni çox sevirəm sevgilim, çox.. 
 
 
                                                      Mariya 
 
            Dərslərim səhər tezdən, saat səkkizdə başlayırdı, hardasa, iki-
üç arasında da bitirdi. Dərsdən çıxan kimi tez dükana qaçır, Fərhadın 
əmanətinə sahib çıxmağa çalışırdım. Bu, düz o gələnə qədər davam 
etdi. İndi yadımda deyil, neçə günü onsuz keçirdim, ancaq bildiyim 
tək şey, bu günlər onu daha yaxşı anlamağa, çox kömək etdi. İndi 
dərsdən çıxır, yemək belə yeməmiş gəlib dükanı açırdım. İşlər elə 
çətin deyildi. Gələn müştərilərlə maraqlan, kitablar haqqında məlumat 
ver və bu cür xırda işlər. İndi mən də eyni ilə onun kimi edirdim. 
Yoldakı köşkdən bir, bəzən də iki simit alır, dükanda çay dəmləyir, 
yoldaş gözləyirdim. Çayı bəzən kofe ilə də əvəz edirdim. Deyəsən, 
indi tamamilə ona dönmüşdüm. Məndən heç nə qalmamışdı geridə. 
Onun kimi axşama qədər dükanda dayanır, müştəri olmadığı 
zamanlarda kitab oxuyur, axşam qaranlıq qarışanda isə evə gedirdim. 
Fərhad hər an burada, mənimlə idi. Kitablarda, çay içdiyi fincanda, 
qapının önündə... Bəzən onun kimi siqaret yandırmaq istəyərdim, 
ancaq onun sözləri ilə özümə gəlirdim. Bircə kitab alan gənclərlə dost 
 104 
olmağı bacarmırdım. Necə edirdi Fərhad. Sanki içəri girən hər gənci 
illərdir tanıyırmış kimi, onunla danışır, gülürdü. Mən isə 
rəsmiyyətdən kənara çıxa bilmirdim. Halbuki, bir zamanlar mən də bu 
işlərin ustasıydım. Burada ən çox xoşuma gələn şeylərdən biri də, 
gündə beş dəfə oxunan azan idi. Məscid çox yaxın olduğundan azanın 
səsini aydın şəkildə duyurdum. Bu zaman içimə bir rahatlıq dolur, 
rəbbimlə baş-başa qalırdım. Fərhad üçündü bütün dualarım. Kitablar, 
çay, onu düşünmək, ona dua etmək. Bax, mənim həyatım bunlardan 
ibarətdi indi.  
Eşq bütün varlığıma hopmuşdu. Getdikcə soyuyan 
havalar da bir yandan yandırırdı qəlbimi. Bəli, soyuq məni üşütmür, 
əksinə yandırırdı. Bax, belə bir şeydi eşq. Azan səsi ilə çox uzaqlara 
gedirdim. Burada sufizmə aid kitablar oxuduqca, sanki eşqim iman 
edirdi. Rumini, İbni- Ərəbini həyəcanlanmadan, kövrəlmədən oxumaq 
olmurdu. Rumi ilə Şəms arasında olan dostluq, Ərəbinin eşq 
yolçuluğu, Yunus Əmrənin öz şeyxinin qızına aşiq olması da yeni 
öyrəndiyim bilgilərdən idi. Sən demə, eşq elə insandan başlayırmış. 
Bir insanı sevmədən, Tanrını necə sevə bilərik ki?! İndi mən də çayı 
daha çox sevirdim. Şəmsi tanıdıqca Yüsifi anlayır, Yüsifi – onun 
atıldığı quyunu öyrəndikcə, öz quyumun içindən xilas ola bilirdim. 
Bəli, hər bir Allah dostunun həyatından çıxaracağımız dərslər vardı. 
Bizim işimiz Şəmsi tapıb, qaranlıqlarımızı aydınlatmaqdı. Ondan 
sonra, bir sehrli karvan bizi düşdüyümüz quyudan çıxaracaq və sultan 
olacağımız yerə aparacaqdı. Ölüm gecəsini, şəbi- arus adlandıracaq 
qədər. Allah aşiqi ola bilmək üçün sadəcə eşq lazımdı, eşq...  
Yüsif dedim axı, ən çox Züleyxanın hekayəsini, onun 
eşqini sevmişdim. Öz sevdiyinə qovuşmaq üçün nələrdən 
keçməmişdi? Züleyxanın ilk vaxtlarında özümü görmüşdüm sanki. 
Mən də sadəcə Fərhadı istəmirdimmi?! Ancaq çiləsini çəkmədən, bir 
yağmur dənəsinə belə sahib ola bilməzdik. Bax, bunu indi anlayırdım. 
Züleyxa gəncliyindən, var- dövlətindən keçəndən sonra qovuşa 
bilmişdi öz Yüsifinə. Sanki, bu hekayədən sonra mənim qaranlıq 
quyum – fikirlərim aydınlanmışdı. Mənə düşən səbrlə gözləmək idi. 
Bəzən yanılırıq. Birini sevdiyimiz zaman, onu bir an öncə bizə 
 105 
verməsi üçün Allaha dua edirik. Ancaq duamız qəbul olunmur... Yüsif 
quyuda “ məni xilas et deyə” yalvarmamışdı, sadəcə səbrlə 
gözləmişdi. Bax, bu, bizə açıq mesajdı. Bəzən şikayət etmədən, 
üsyanalara yelkən açmadan sadəcə səbrlə gözləməliyik. İstədiyimiz 
hər nə isə, yalnız səbrimizin, sədaqətimizin qarşılığında verilirdi bizə. 
Bəzən ən gözəl dua susaraq edilmirdimi? Həyat bəzən bizə 
istədiklərimizi verir, həm də həqiqətən, ürəkdən istədiklərimizi... 
          Başıma maraqlı bir hadisə gəldi bu günlərdə. Bir cavan oğlan 
gəlmişdi kitab almağa. Axtardığı kitabı uzun müddət tapa bilmədi. 
Nəhayətində, mən də axtarışa qoşuldum. Kitabı tapmağına tapdıq, 
ancaq bir qəza keçirdim. Yuxarı rəflərdəki qalın kitablardan biri 
başıma düşdü və gözlüyümü sındırdı. Gözlərimdə elə böyük problem 
yox idi. Sadəcə, bəzən gözlük taxırdım ki, gözlərimi qorusun. Bu 
hadisədən oğlan da çox pis olmuşdu. Ancaq hər şərdə bir xeyir var, 
məsələsindən baxdıq hadisəyə və böyütmədik. Ancaq o, xəcalət 
çəkdiyi üçün mənə yardım etmək istəyirdi. Mən razılaşmaq 
istəməsəm də, əl çəkmədi. Elə bu yaxınlarda gözlük hazırlayan, təmir 
edən bir dayı varmış, hətta tələbələrə pulsuz olaraq gözlüklər 
düzəldirmiş. Uzun sözün qısası, dükanı bağlayıb ora gedəsi olduq. 
Həqiqətən uzaqda deyildi. Binaların arasından keçib, bir xeyli 
getdikdən sonra çatdıq. Birinci mərtəbədə, balaca otaqda nur üzlü bir 
dayı işləyirdi. Gözlərində gözlük vardı, əlindəki şüşəni yonurdu. Bir 
müddət qapının ağzında dayanıb işini bitirməsini gözlədik. İşinə başı 
elə qarışmışdı ki, bizi görmürdü. İşi bitməmiş də görəcək deyildi. Bu 
arada mən də otağı gözdən keçirdim. Diqqətimi çəkən ilk şey 
fincanlar, kofe və çaydan oldu. Demək ki, bu dayı da çay sevənlərdən 
idi. Son zamanlarda başa düşmüşdüm ki, çay yaxşı insanların ilham 
qaynağıdı. Maşınlar benzinlə işlədiyi kimi, onlar da çayla işləyirdi. 
Otaqdakı divanda əyləşib gözləyirdik. Dayı hələ də öz işində idi. 
Üzündən-gözündən elə bir mehribanlıq yağırdı ki, insana elə gəlirdi, 
uzun illərdi tanıyır bu ustanı. Əllidən çox olardı yaşı. Nəhayət, dayı 
işini bitirib, bizi qarşıladı. Oğlanı çoxdan tanıyırmış, onunla çox 
səmimi görüşdü. Oğlan da dükanda olan qəzanı dayıya danışdı və 
məni tanış elədi. Mehribanlıqla gözlüyü məndən alıb, bir neçə 
 106 
dəqiqənin içində təmir etdi. Sən demə, bir azca əyilibmiş. Bundan 
sonra haçan bir problem olsa, yanına gələ biləcəyimi dedi. Gözlüyü 
təmir edərkən boş dayanmamışdı. Dediyi bir- iki cümlə ilə, özünü 
tanıtmış, necə bir dərya olduğunu göstərmişdi. Əvvələr kitablarda rast 
gəldiyim bir söz vardı “ könül insanı”- deyə. Bu dayı da həqiqətən elə 
insanlardandı. Bundan öncə hərbiçi olub. Təqaüdçü olduqdan sonra 
isə, bu işlə məşğul olmağa başlayıb. Belə anlayırdım ki, aldığı aylıq 
yaşaması üçün kifayət edərdi, ancaq o, yenə də işləyir, insanlara 
faydalı olmağa çalışırdı. Kaş belə insanlardan çox olaydı. Təsəvvür et, 
hara gedirsən get, nəsə öyrənirsən, ruhun dincəlir. Ancaq nə yazıq ki, 
bu cür yerlərdən çox azdı. İndi hər kəs bir- birini aldatmağa çalışır. 
Dayını dinlədikcə, həqiqətən insanın ruhu dincəlirdi. Utanmasam, 
deyərdim ki, Şəmsi tapmışam. Bəzi insanlar var ki, səni danışmadan 
anlayır, sözlər olmadan dərdini sezir və ona uyğun dərman deyir. İndi 
dayının sözləri yaralarıma məlhəm olurdu. Mən ondan heç nə 
soruşmamış, heç nə deməmişdim. Gözlüyü təmir etdiyi bir neçə 
dəqiqəyə bu qədər sözü necə sığdırmışdı! Bunu qoyduq bir kənara.. 
Bəs, bu qədər mənanı, anlamı bu sayılı cümlələrlə necə yükləyə 
bilmişdi? O anda ağlıma Nazan Bəkiroğlunun bir cümləsi gəldi, 
“Hikmətləri sözlərin qəlbinə endirən Allaha həmd olsun”- deyirdi. 
Bəli, həqiqətən də, sözləri yaradıb, onlara məna, hikmət verən Allaha 
həmd olsun! Buradan çıxarkən, düşündüyüm tək şey bir də haçan 
gözlüyümün sınacağı idi, kaş bu hal tez baş verəydi... 
      Canım elə yanırdı ki, Fərhad üçün, anlatmaqla olmaz. Dərsdə, 
dükanda birtəhər başımı qata bilirdim. Elə ki, gecə gəlirdi, bax, 
mənim cəhənnəmim onda başlayırdı. Yatmaq istəyirsən, yata 
bilmirsən. Sonunda bədən yorulur, yuxuya gedirsən, ancaq bu dəfə də 
kabuslarla oyanırsan. İndi mənim günlərim belə keçirdi. Bir günün 
içində insanın halı neçə dəfə dəyişə bilərmiş, ilahi... Məsələn, optika 
dükanından çıxanda elə xoşbəxt idim ki.... sevirdim, sevdiyimə əlim 
çatmasa, belə xoşbəxtdim. Sonra axşam oldu, bir az kitab oxuyub 
yatmaq istədim. Yuxda kimi görsəm yaxşıdı, Ləmanı. Bir sinif 
otağında əyləşmişdi. Müəllim masası ilə üzbəüz olan masada 
əyləşmişdi. Mən də içəri keçib müəllimlərin əyləşdiyi yerdə otururam. 
 107 
Bir qədər söhbət edirik. Mən Fərhadı necə sevdiyimi deyirəm ona, 
deyəsən yalvarıram. O isə acıqlanır və Fərhaddan əl çək deyir. Bax, 
beləcə qorxu içində oyanıram. Oyandıqdan bir müddət sonra 
anlayıram yuxuda olmadığımı, bax, o an sinəmdən elə bir ağrı qopur 
ki, utanmasan gecənin bu vaxtında uşaq kimi ağlayaram. Sonra, bir az 
daha vaxt keçir... yuxulu olduğum üçün bu əzab çox çəkmir. Mən 
yenidən yox olduğumu hiss edirəm. Yavaş-yavaş acım azalır. Sonra  
yuxuya gedirəm...  
Bu dəfə gözəl bir röyaya qonaq edir Tanrı məni. Çoxlu 
insanlar var, nəyisə, kimisə gözləyirlər. Ətraf yamyaşıldı ... Hə, indi 
anlayıram burada kiminsə toyu olacaq. Və bir az daha dərinləşir 
yuxum, indi yuxuya kənardan baxmır, düz içinə daxil oluram. 
Əynimdə bəmbəyaz gəlinlik var, addımlayıram. Gəlinliyin ətəyi 
ayağıma dolaşıb, məni yıxmasın deyə bir əl yardım edir. Aman 
Allahım, özüdü ki, var... Mən Fərhadla evlənirəm. Arxadan balaca 
uşaqlar gəlir- balaca, şirin qız uşaqları. Bizim qabağımızla da biri 
gedir. Əlində gül səbəti, yolumuza gül səpir. Sevincdən, həyəcandan 
az qala ürəyim yerindən çıxa. Gözlərimə əngəl ola bilmirəm. İndi 
anlayıram, toyunda ağlayan gəlinləri. İndiyəcən elə bilirdim ki, nəsə 
evlərindən ayrıldıqları üçün, anaları üçün darıxacaqlarından ötrü 
ağlayırlar. Sən demə, bu göz yaşları sevinc göz yaşı imiş. O an insan 
heç nə düşünə bilmir. Sadəcə xoşbəxt olur. Biz yanaşı addımlayırıq, 
ətafdakı insanlarsa bizi alqışlayır. Nədənsə bu insanların heç birini 
tanımıram, ancaq bunun nə fərqi var ki, əsas odur ki, mən sevdiyim 
adamla xoşbəxtəm. Sonra gözlərimə bir işıq düşür haradansa. Əvvəl 
elə bilirəm toya gələn oğlan uşaqlarından kimsə dəcəllik edib gözümə 
ayna salır. Ancaq bir az sonra elə olmadığını anlayıram... Axşamtərəfi 
ki, günəş buludların arasından süzüləndə qəribə bir gözəllik yaranır, 
sanki göy üzündən nur yağır. Bax, elə bir mənzərə əmələ gəlir. Ancaq 
bu dəfə yerdən göyə doğru qalxır işıq şuaları. Yavaş- yavaş qonaqlar, 
qız uşaqları o işığa qoşulub göy üzünə süzülür. Bu an qəlbimi qorxu 
bürüyür. Fərhadın da gedə biləcəyindən qorxduğumdan, gözlərimi 
yumub qışqırıram. Sonra o işıq daha da gurlaşır, mən öz səsimə 
 108 
yuxudan ayılıram, qan- tər içində. O andaki peşmanlığı yəqin ki, sevgi 
acısı çəkənlər anlaya bilər. Başqa birinin anlaması mümkün deyil.  
Birtəhər yerimdən qalxıb dərsə hazırlaşıram. Tez 
çıxmalıyam, neçə ki, metroda seyrəklikdi, çatmalıyam. Basabasdan 
zəhləm gedir. Onun üçün də bir az tez çıxıram evdən hər zaman. Elə 
birinci dərs müəllimələrdən biri ilə bərk mübahisəmiz düşür. Söhbət 
sevgidən, sevgi əzabı çəkməkdən gedir. Müəllimə belə insanları aciz 
adlandırır, az qala onları ələ salır. Güclü insan da, bir oğlandan və ya 
qızdan ötrü əzab çəkərmi, hələ bunun üçün özünü öldürənlər var - 
deyir müəllimə.  Şəxsi həyatını az- çox bilirik bu insanın. Sevmədiyi 
biri ilə ailə qurub illər öncə. Uşaqların dediyinə görə bir oğlanı 
sevirmiş, oğlanın da ondan xoşu gəlirmiş, ancaq bu elə üz göstərir ki, 
yazıq oğlan qorxusundan sevgisini etiraf edə bilmir. Bu zaman 
ailəsinin tapdığı oğlana ərə gedir. İndi bizə sevgi əzabı çəkənlərin aciz 
olduğunu anladır bu “güclü” insan. Onun sevgini, gözəlliyi bu qədər 
aşağılamasına dözə bilmirəm. Əlimi qaldırıb söz istəyirəm və xahiş 
edirəm ki, məni sona qədər - sözümü kəsmədən dinləsinlər. Və 
başlayıram: 
        - Kimdir zəif, sevdiyi üçün mübarizə aparıb bu yolda əzab 
çəkənmi, yoxsa heç sevmədiyi bir insanın yatağına girənmi?! 
     Sözümü kəsməyin deməyimə baxmayaraq, bu sözlərim 
müəlliməyə od qoyur. 
-Sevgi onsuz da yataqda bitir, ondan sonra hörmət əsas olur, 
ailədə- deyir 
 bizim ağıllı müəlliməmiz. Yenə ayağa qalxıram.... 
     - Bunu sevdiyi ilə yatağa girməyən biri haradan bilə bilər ki?- 
deyirəm. Bu son sözlərim onu lap özündən çıxarır. Rənginin 
boğulduğunu görür, ancaq dayana bilmirəm. Qorxub qaçdığı doğruları 
ona xatırlatmağı özümə borc bilirəm... 
  - Sevən əzab çəkə bilər, özü də çox, ancaq onun əzabı sevgisizliyin 
əzabından yüngül olur. Sevdiyinə qovuşsan da, qovuşmasan da 
ürəyini eşqin atəşi ilə təmizləyirsən. Axıtdığın göz yaşları ruhunun 
yolunu təmizləyir.... 
 109 
       Tənəffüsdə hər kəs məni danlayırdı. Axı, mən müəllimlə 
mübahisə etmişəm. O da bunun hesabını iki ay sonrakı imtahanlarda 
mütləq çıxacaq. Bəli, yəqin ki, belə də olacaq. Bizim müəllimlərdə 
belə qəribə hallar çox olur. Savadlı olsa da, ona qarşı səhv edən 
tələbəni bağışlamırlar. Bir dəfə vacib bir işim olduğundan sonuncu 
dərsə girə bilməmişdim. Ərizə yazıb, izn aldım və evə tərəf 
yollandım. Onda deyəsən qış aylarından biri idi. Sən demə qarşıdan 
bizim politologiya fənninin seminarını aparan müəllimə gəlirmiş. O, 
başını, gözünü elə bükmüşdü ki, ancaq yanından keçəndən sonra 
tanıya bildim və təbii olaraq salam vermədən keçdim. Növbəti 
dərslərin birində məni ayağa qaldırıb,”  məni tanıyırsanmı”- sualını 
verdi. Mən heç nə demədim, çünki işin nə yerdə olduğunu yaxşı 
bilirdim. O, isə “ eybi yox, tanış olarıq”- dedi . Ondan sonra hər şey 
öz qaydasında gedirdi. Ta ki, imtahan vaxtı gələnə qədər. İmtahan 
günü düz yanımda dayandı. Bütün sinif köçürür, bir- birinə yardım 
edir, o, isə bunları elə  bil ki, görmürdü, ancaq mənimlə maraqlanırdı. 
Uzun sözün qısası, kəsilib qaldım payız imtahanına. Əslində indi də 
uşaqlar haqlı idilər, dilimi dinc qoymamışdım. Böyük ehtimalla bu 
dərsdən də kəsiləcəkdim. Ancaq nə edəsən,  haqsızlıq qarşısında susa 
bilmirəm. Uşaqlar məni yaxşı tanıyırdılar. Əvvəllər də belə idi, öz 
doğrularımı nəyin bahasına olursa olsun, müdafiə edirdim. Dəyişən 
sadəcə mənim doğrularım idi. Bəlkə, qabaqlar mən də elə bu 
müəllimə kimi düşünürdüm. İndi isə Fərhadı sevir, onun üçün bu 
qədər əzab çəkirdim. Axı, mənim əzablarımı təhqir etməyə heç kimin 
haqqı yoxdur.  
Əslində acını da güclü insanlar çəkir, zəiflər acıdan, 
əzabdan qaçırlar. Məsələn, ayrılıqdan qorxduqları üçün heç vaxt 
sevmir, daş kimi, ağac kimi ömürlərini başa vurub ölürdülər. Ancaq 
bəzi adamlar dəfələrlə eyni acıları yaşayır və bundan şikayətçi də 
olmurdular. İndi  o müəllimə mənə zəif deyir. Bəs, mən zəif 
biriyəmmi, məncə yox... Bax, bu qədər patokda mənim təki düşünən 
onlarca tələbə vardı, ancaq müəllimlə tərs düşməmək üçün heç biri 
ayağa qalxıb sözünü demədi. Ancaq kəsilməyi gözə alıb, sözümü 
demişdim. İndi mən necə qorxaq, zəif ola bilərdim axı?! Birtəhər 
 110 
bugünkü dərsləri  başa vurub dükana getdim. Fərhadımın əmanəti 
məni gözləyirdi. Bu dəfə yolun kənarındakı kafelərin birindən dönər 
və ayran da aldım. Nə zamandı özüm olmağı unutmuşdum, Fərhad 
kimi simit və çayla idarə edirdim. Bəzən isə özümüz olmağa, 
özümüzü xatırlamağa ehtiyacımız var. Bəli, dönərlə ayranı alıb içəri 
keçdim. Qapını da arxadan bağladım ki, yeyib bitirənə qədər kimsə 
narahat etməsin.  Mariyanı unutmaq olmazdı, axı Fərhadı sevən o idi. 
Onu unutsaydım, sadəcə Fərhad olsaydım, özümü sevə bilməzdim. 
Sevgi iki nəfərlikdi. Bəzən bunu səhv anlayırlar ki, bunun üçün 
mütləq iki nəfər də bir- birini sevməlidir.  Əslində, bu belə deyil. İki 
insan olmalıdır, bəli, sevən və sevilən. Yüzlərcə qarşılıqsız sevgi 
əfsanələri var və yüz illərin sınağından üzüağ çıxa biliblər. Demək ki, 
insan sevilmədən də sevə bilərmiş.  
Dönərlə, ayranı bitirəndən sonra qapını açdım. 
Tələblələrin dərsdən çıxan vaxtı idi. Dükanı çox bağlı saxlamaq 
olmazdı. Özüm də boş dayanmır, müştəri olmayanda oxuyurdum, 
eyni ilə Fərhadım kimi. Bu günlərdə Xalid Hüseyninin “Min 
möhtəşəm Günəş” əsərini oxuyub bitirdim. Orada Nizami Gəncəvi və 
Saib Təbrizidən sevgi ilə bəhs edildiyini görüb çox sevinmişdim, 
ancaq əsərin sonunda müəllif Saib Təbrizini fars şairi kimi göstərir. 
Bu da mənə çox pis təsir etmişdi. Əlbəttə, burada yalnız Hüseynini 
günahlandırmaq düzgün olmazdı. Günah bizdədir ki, öz şairimizi 
qoruya, sahiblənə bilməmişik, eyni ilə torpaqlarımızı qoruyub, 
bilmədiyimiz kimi... 
       Bu arada deyəsən bir nəfərin də məndən yaman xoşu gəlirdi, 
bəlkə də sevirdi. Mən burada işləyəndən hər gün bir cavan oğlan gəlir, 
kitablara baxır və ən ucuz olanını seçib alırdı. Demək olar ki, on günə 
yaxındır buradayam. İndi yavaş- yavaş onun bu halına acıyıram. 
Bəlkə də, tələbədir, pulu yoxdur, bütün pulunu məni görmək, 
mənimlə danışmaq üçün xərcləyir. Bəlkə də, buradan çıxandan sonra 
ac gedir evinə... Bu düşüncələr məni rahat qoymurdu. Ona görə də 
sabah bura gələndə ona: 
    - Görürəm, oxumağı sevirsən və bir gecədə kitabı bitirirsən. Gəl, 
səninlə belə razılaşaq. Bizim kitab dükanı işlətməkdə əsas 
 111 
məqsədimiz insanlarda oxumaq həvəsi yaratmaqdı. Maşallah, sən də 
çox oxuyursan, ancaq bu qədər kitaba pul çatdırmaq olmaz. Gəl, 
oxuduğun kitabı geri qaytar və yenisini al. Bircə şərtim var, kitabları 
elə vəziyyətdə gətir ki, sata bilək-  dedim və gülümsədim. 
     Mənimlə razılaşmışdı. Apardığı kitabları həqiqətən oxuyurdu, 
bunu onunla söhbətimizdən anlaya bilirdim. Bu sevgi onu xoşbəxt 
etməsə də, çox şey öyrədəcəkdi. Birdən onu düşünməm mənə birini 
xatırlatdı, daha doğrusu, birinin mənə münasibətini - Fərhadın. 
Demək, bunun üçün mənə pis davranmırdı. Sevgini bilən biri, heç 
vaxt onu sevəni incidə bilməzdi. Bəzən insanları sırf bizi sevdiyi üçün 
incidirik. Onu elə gözəl anlayırdım ki! İndi necə əzablar çəkdiyini 
bilirdim. Ancaq o, mənim qədər əzab çəkə bilməzdi, çünki hələ 
mənim başqasını sevdiyimi bilmirdi. Mən onun üçün yenicə görüb, 
vurulduğu biri idim. Hələ sevgisinin həyəcanı ilə döyünürdü qəlbi. 
İndi düşündüyü tək şey məni görə bilmək üçün yeni bəhanələr 
tapması idi. Bir qədər sonra görmək, danışmaq kifayət etməyəcək və 
öz eşqini bildirəcəkdi. Bax, əsl əzabı onda başlayacaqdı onun. Ürəyi 
acıyacaqdı, mən də bütün varlığımla bu acını duyacaqıdım. Axı, bir 
insanın mənim ucbatımdan əzab çəkməsini heç istəməzdim.  
Ah, yazıq Fərhadım, ona nə əzablar çəkdirmişdim. Hər 
kəs əzab çəkmirmi, əslində bu həyatda, bu hekayədə. Ləman ailəsi 
dağıldığı, Fərhadın yanında hər zaman ola bilməyəcəyi üçün, Fərhad 
Ləmanı itirəcəyi və mənim sevgimə cavab verə bilmədiyi üçün.... 
Ancaq bu insanların heç biri pis insan deyildi. Pis insanlar sevgi üçün 
əzab çəkmir, göz yaşı axıtmırdılar. Ancaq pis insanların da özünə 
görə əzabları vardı. Məsələn, filankəs daha yaxşı yerdə işləyir, 
filankəsin daha bahalı maşını var... Bax, belə ucuz şeylərdən ötrü əzab 
çəkir, həyatlarını cəhənnəmə çevirirdilər. Yaxşı insanlar isə şeir 
oxuyur, sevdiyi üçün göz yaşı axıdırdılar. Yaxşı insanların mükafatı 
heç zaman qaralmayacaq bir qəlbdi... 
         Birtəhər günü başa vura bildim. Havalar yaman soyuq keçirdi. 
Qışın gəlməsinə çox az qalmışdı. Günlər sonra, qış öz soyuq nəfəsi ilə 
donduracaqdı şəhərləri, kəndləri... 
 112 
Demək olar ki, hər gün yağış yağırdı. Yağış, nə yağış, 
küləkli-boranlı, sanki düşmən üzərinə hücuma keçən bir ordu. Qapını 
bağlayıb yola düzəldim. Beş dəqiqəlik yol olardı metroya qədər, 
ancaq bu qısa zamanda az qaldım birtəhər olam. Saçlarımı məndən 
alıb aparmaq istəyirdi külək, yağış isə özünü üzümə vurub intihar 
edirdi sanki. Bu yağış damcılarını pərvanəyə, üzümü isə şama 
bənzətmək olardı. Hər kəs mənim halımda idi. İnsanlar harasa tələsir, 
hardansa qaça-qaça evlərinə dönürdülər. İndi ailsəinin, sevdiklərinin 
yanına qayıdanlar necə xoşbəxtdi! Bəlkə də, yanılırdım, axı bu dünya 
gülmək üçün deyil. Hər cür problemlər, bəlalar gəlir başımıza. Hər 
şey yaxşı olacaq deyirik, lakin heç nə yaxşı olmur. Bax, bu 
düşüncələrlə metronun içinə girdim. İçəri qəşəng isti idi. Bayaqkı 
soyuqdan sonra, bu isti dərman kimi gəlirdi adama. Yaşlı insanlar 
əyləşir, cavanlar isə güclə ayaq üstə dayanırdılar. Metro yavaş- yavaş 
hərəkət edir. Hər zamankı kimi pəncərədən baxıram. Metro qaranlıq 
tunellərlə sürətlə keçib gedirəm. Sonra hansısa bir stansiyada dayanır, 
içindəkilərdən bəziləri düşür, sonra yenidən yola düşür... Bax, bu 
insanlar da növbə ilə həyat adlı qatara minir, düşürlər. Bunları 
düşündükcə həyat necə də mənasız gəlir adama, ancaq elə ki, qatardan 
endin, yenidən öz acılarımız ilə baş- başa qalırıq. Artıq mənim 
düşmək vaxtım gəlmişdi. Metrodan çıxıb evimizə tərəf yol aldım. 
Yağış dayansa da, külək hələ öz işində idi. Evdəkilər artıq alışmışdı 
mənim sabahları çıxıb, axşam qaytımağıma. İndi seviniridilər ki, heç 
olmasa işləyirəm, başım qarışır. Qapını anam açdı. Hər zamankı kimi 
paltarımı, çantamı otağıma atıb duşa girdim. İsti su bədənimə 
dəydikcə sanki əzablarım da yüngülləşirdi bir az. Duşdan çıxmağa 
qorxurdum. Çıxacam, yeməyimi yeyib, bir az sonra yatmalı olacam 
və eyni kabuslar, eyni acılar yenidən qonaq olacaq mənə. Bəzən 
sinəmdə heç nə hiss etmirəm, sanki bir boşluğun içindəyəm. Birdən 
isə, elə bir ağırlıq çökür ki, qışqırıb,ağlamaq, ürəyimi sinəmdən 
qoparıb atmaq keçir ağlımdan. Ancaq heç birini edə bilmirəm. Bu 
acıları çəkməyə, bişənə qədər yanmağa məcburuq. Hər insan özünün 
yükü ilə başbaşadır, ta ki, ölənə qədər... 
  
 113 
 
                                                                   Beytullah 
 
 
          Bəxtiyarın ən yaxın dostuyam. Yəqin ki, mənim haqqımda sizə 
danışıb. Məni və onu bir də məndən dinləyin. Bəlkə, o zaman daha 
yaxşı anlayarsınız bu hekayəni. Uzun illərdi tanıyırıq bir- birimizi. 
Onu deyim ki, ilk zamanlar onu tanıyanda ürəyində sevgidən başqa 
bir şey olmayan cavan oğlandı. Mən ondan bir az böyük olduğumdan 
hər zaman böyük qardaş kimi hörmət edir, mən də onu balaca 
qardaşım kimi sevirdim. İlk dərs günü yadıma gəlir ki, necə həyəcanlı 
idi. O zamanlar ailəsi rayonda yaşayırdı. İlk dəfə  böyük şəhərə gələn 
bu oğlan sanki qorxurdu hündür binalardan,  tanımadığı insanlardan... 
İlk dərs günü qorxa- qorxa ön sıralardan birində əyləşmişdi. Mən də 
hər zamankı kimi arxa sıralarda əyləşmişdim. Bu qədər uşağın içində 
ilk baxışda qanım ona isinmişdi. Onun üçün arxaya, yanıma çağırdım. 
Elə ilk gündən başladı bizim tanışlığımız və dostluğumuz. Mənim 
yanımda əyləşdikdən sonra, gözü bir qıza sataşmışdı. Dərs boyunca 
mənimlə söhbət edir, ona baxırdı. Dörd il boyunca Tərlanı sevdi, 
ancaq bir dəfə belə onu sevdiyini deməyə cəsarəti çatmadı. Daha 
doğrusu, Tərlan ona imkan vermədi. Bax, onun həyatını dəyişən bu 
hadisə olmuşdu. Bu qədər sevən bir insan, bu qədər sevgi ilə dolu bir 
insan sonradan necə ola bilərdi ki, sevdiyi qadını atsın...  
Mən onun hələ də Tərlanı sevdiyini düşünürəm. O qədər 
çox sevmişdi ki, unutdum desə, bilərəm ki, ən çox indi sevir. Onu 
düşünmürəm desə, anlayaram ki, ən çox Tərlanı düşünür... İnsan 
dəfələrlə aşiq ola bilər, ancaq bir dəfə elə sevir ki... Nə yazıq ki, 
Bəxtiyarın o böyük sevgisi uğursuz oldu və o, bir daha özünü 
toparlaya bilmədi. Tərlanın nişanlandığını öyrənəndən sonra günlərcə 
özünə gələ bilmədi. Birlikdə nə qədər ağlamışdıq. Ağlaya- ağlaya 
mənə “Beytullah, sanki ürəyimdən bir şey düşdü yerə, ayaqlarımın 
altına” - demişdi. O zaman o boşluğun nə olduğunu bilmirdi, yeri hələ 
təzə idi. Mən isə çoxdan tanış idim o hal ilə. Və yaxşı bilirdim ki, o 
boşluqla bir ömür yaşayacaq, aldığı hər nəfəsdə yoxluğunu duyacaq. 
 114 
Ona görə də, heç vaxt həyatıma kimsəni qəbul etmədim, evlənmədim. 
Xoşlandığım qızlar oldu, ancaq onlardan hər zaman uzaq qaçdım. 
Bəxtiyar isə özünə bir şans vemişdi, lakin bacarmadı. İndi yenidən 
ayağa qalxıb savaşmaq, itirdiklərini qazanmaq istəyir. Bəlkə, bacara 
biləcək, bəlkə də, yox... 
Onun iş yerinə qayıtması üçün hər şey edəcəm. Elə bir 
insanın millətimizə çox xeyiri dəyə bilər. Onlarca tələbələr 
yetişdirəcək. Əslində o, məndən çox güclüdür, çünki ikinci bir şans 
verə bilmişdi özünə. Onun üçün istəyirəm ayağa qalxsın, özüylə savaş 
etsin, özünə qalib gəlsin. Ləmanı yenidən qazana bilməsə belə, aşiq 
ola bilər, yenidən ailəsi olar... Tələbə vaxtı şeirlər də yazırdı. Sonra “ 
mənim ədəbiyyata ən böyük qazancım, xeyirim o ola bilər ki, bir daha 
şeir yazmayım” - dedi və həqiqətən də yazmadı. Haqlı idi, şeirləri 
sevgisi qədər gözəl deyildi. Ancaq yenə onun ürəyindən süzüldüyü 
üçün xoşuma gəlirdi. Bəzən, şeirlər yazır, dərslərdə oxuyurdu. Bu 
şeirlər ilə Tərlana öz sevgisini deməyə çalışırdı. Onu şeir oxuyarkən 
bir görsəydiniz! Həyəcandan az qalırdı ölsün. Tərlan da sağ olsun, 
onu heç vaxt incitmədi. Dörd il boyunca demək olar ki, hər dərs ona 
baxır, gözünü çəkmirdi. Ürəyə söz demək olmur, Tərlan onu 
sevmirdi, nə edəsən? Ancaq bunun üçün də Bəxtiyara acıqlanmır, onu 
anlayırdı. Bəzən, gözəl insanlar bir- birindən uzaq qalır. Nə olardı ki, 
Tərlan da onu sevsəydi, xoşbəxt bir ailələri olsaydı. Ancaq hər işdə 
Tanrının bir hikməti var. Bir bildiyi olmasa, yəqin ki, belə etməzdi. 
Bəxtiyar ən çox bir şey üçün üzülürdü. İkimizin də çox sevdiyi Sezai 
Karakoç, gəncliyində sevdiyi qız üçün bir şeir yazır “  Mona Roza”- 
deyə. Şeirin hər misrası qızın adının, soyadının bir hərfi ilə başlayırdı. 
Bax, Bəxtiyar da belə bir şeir yazmaq istəyirdi, Tərlan üçün, ancaq 
yaza bilmədi. Sonra Tərlan evləndi, toyuna çağırdı bir dəfə öldü 
Bəxtiyar, toydan sonra dərsə gəldi, bir də onda öldü... Bal ayından 
sonra ilk dəfə dərsə gəldiyi gün gecikmişdi. Haradasa, beş-on dəqiqə 
keçmişdi ki, qapı açıldı və içəri girdi. Bəxtiyar dayana bilməyib çölə 
çıxmışdı onda. Bax, buna görə deyirəm, bu qədər acılardan sonra 
ayağa qalxa bilirsə, güclü adamdı. Ləmanı da çox sevirdi, ancaq 
ürəyinin möhürünü Tərlan alıb ayağının altına atmışdı. Elə bu 
 115 
səbəbdən də yanında ola bilmədi evləndiyi qadının... Mənim də bir 
həyatım, hekayəm var. Danışmaq istəyirəm...  
       Mən bir az güclü insanam. Yəni, bir sevgili üçün ağlayacaq biri 
deyiləm. Mənim göz yaşlarım ürəyimə axır hər zaman. Şeir kimi bir 
qız tanımışdım bir zamanlar. Deyəsən, onda orta məktəbi  bitirmək 
üzrəydim. O zamanlar ali təhsil haqqında düşünmürdüm. Məktəbi 
bitirən kimi, işə girib əsgərlik vaxtını  gözləyirdim. Hələ bir il vardı 
on səkkiz yaşımın düzəlməsinə. Bu şəhərdə gözümü açmışdım 
dünyaya, bu şəhərdə keçmişdi bütün ömrüm. Cavan bir oğlanın 
yaşamaq istədiyi nə varsa, mən də onları istəyirdim. Zəngin olmaq, 
gözəl bir qadınla evlənmək ... Ancaq o günə qədər sevginin nə 
olduğunu hələ bilmirdim. Hər sabah qalxıb işə gedən vaxtlarım 
deyildi. Gənc, təhsilsiz bir oğlanın yaxşı iş tapması da imkansızdı. 
Mənim işim restoranlarda toy olduğu zamanlar olurdu. Kabab çəkən 
bir dayının yanında işləyir, iş olan gecələr iyirmi manat pul alırdım. 
Haradasa, həftədə iki-üç toy olurdu. Belə baxanda çox şükür, öz 
xərcimi çıxara bilirdim. İnsanlar əylənir, sevincli günlərini yaşayır, 
biz isə isti manqalın yanında kabab çəkirdik. Müsiqinin səsi ilə 
xəyallar qurmağa belə vaxtım olmurdu. Şişləri tez- tez çevirməsəm 
yanardı və mən işsiz qalardım. Ət yavaş-yavaş bişir, üzərində piy olan 
tikələrdən ərinmiş yağ közün üzərinə damcılayırdı. Ayaqüstü biz də 
kababdan çörəyin arasına qoyub yeyə bilirdik. Bunun üçün kimsə 
əsəbləşə bilməzdi bizə. Hələ toydan sonra o qədər yemək qalırdı ki, 
evə də gətirirdik bəzən. Bax, belə keçirdi günlər. Gecələr 
işlədiyimdən, çox vaxt gündüz yuxuda olurdum, axşamtərəfi yenidən 
işə. Bu rejimə elə alışmışdım ki, hətta iş olmadığı zamanlarda belə 
gecələr oyaq, gündüzlər yuxuda olurdum. Günlərim belə mənasız 
keçərkən, bir gün başıma maraqlı  hadisə gəldi. Evimizə gələn yol 
universitetlərdən birinin qabağından keçirdi. Bir gün fikirli-fikirli 
gedərkən, birdən bərk külək əsdi. Elə əsdi ki, güclə ayaqda dayana 
bilirdim. Külək həm də toz-torpağı üzərimə dağıdırdı. Gözlərimi 
qorumaq üçün əlimi üzümə tutdum. Bu zaman balaca, arıq bir qızın 
hasarın dəmirlərindən tutduğunu gördüm. Qorxduğu üzündən hiss 
olunurdu. Dəmirdən elə bərk yapışmışdı ki, elə bil külək bu dəqiqə 
 116 
aparacaqdı. Ancaq onu deyim ki, həqiqətən güclü küləkdi. Mənim 
boyda adam güclə ayaq üstə dayana bilirdi. Bu balaca qız dəmirdən 
tutmasa, yıxıla bilərdi. Bu zaman hər şeyi unudub ona tərəf getdim. 
Düşünmədən qucaqlayıb, onu özümə sıxdım. Necə qorxmuşdusa, 
etiraz etmədən mənə sığındı. İndi başı ürəyimin üstündə idi. İlk dəfə 
ürəyim belə döyünürdü. Hələlik üzünə diqqətlə baxmaq imkanım 
olmamışdı. Sonra külək dayandı. Bir az özümüzə gəldik. Ona bir 
yerdə əyləşməyi təklif etdim. Bir su içsə, üzünü yusa, özünə gələrdi. 
Sakitcə dediyimə əməl etdi. Tez qaçıb su aldım və elə üniversitetin 
həyətindəki skamyalardan birində əyləşdik. Üzünü yudu, su içdi, indi 
sakitləşmişdi. İlk dəfə deyildi bura gəlməyim. Hərdən dostlarla 
gözətçilərdən xəlvət univeristetin həyətində gəzirdik. Ancaq bu gün 
bir az fərqli idi. İndi tamam başqa gözlə baxırdım bura. Birinci dərsə 
onsuz da gecikmişdi. Qalxıb getməyə tələsmirdi. Çoxlu təşəkkür edir, 
mənə olan borcunu necə ödəyə biləcəyini deyirdi. Mən nə etmişdim 
ki?.. Yenə də özünü narahat hiss edirdi. Məni çaya qonaq etdi. Bir 
çaydan çay və iki fincan alıb, qarşımda əyləşdi. Sən demə, bu balaca 
qızcığaz heç də balaca deyilmiş. Məndən nə az, nə çox düz dörd yaş 
böyükdü. Bu il də dördüncü kursda oxuyurmuş. Diqqətlə baxanda 
onun həqiqətən də elə balaca olmadığını gördüm. Qara, şirin bir qızdı. 
Elə gözəl danışırdı ki, onu sonsuza qədər dinləyə bilərdim. Bir saata 
yaxın söhbətləşdik. Rayonların birindən oxumaq üçün gəlmişdi bu 
şəhərə. Və bu il universiteti bitirib rayonlarına geri dönəcəkdi. 
Özünün dünyaya gəldiyi yerdə müəllim işləmək istəyirdi. Mənim 
məktəbi bu il bitirdiyimi duyunca təəccübləndi. Görkəmim heç də on 
yeddi yaşlı bir oğlanın görkəmi deyildi. Ali təhsil almaq istəmədiyimi 
deyəndə, məni bir balaca danladı da... Bu qısa söhbətdə ona 
vurulmuşdum. İndi harada oxuduğunu bilirdim. Nə qədər istədim 
başqa şeylər də deyim, ancaq alınmadı, deyə bilmədim. Sağollaşıb 
ayrıldıq. Mən evə, o, dərsə getdi. İlk dəfədən bəlkə də, insan anlayır 
imkansız olduğunu, çəkəcəyi acıları anlayır, ancaq dur deyə bilmir 
ürəyinə. Mən əsgər gedəcək, bir il altı ay burada olmayacaqdım. O isə 
rayonlarına qayıdıb, müəllimə işləyəcəkdi. Bəlkə, onu gözləyən bir 
 117 
sevdiyi vardı? Axı, niyə düşünə bilməmişdim bütün bunları? 
Düşünsəydim, yəqin ki, indi belə olmazdım.  
Sabahı gün də eyni vaxtda orada, onu gözləyirdim. Elə 
istəyirdim ki, yenə külək əssin, yenə... Ancaq həyat xəyallara heç 
bənzəmir. Nə külək əsdi, nə də o gəldi. Birtəhər evə getdim. Sabah bir 
də eyni şeylər baş verdi. Az qala dəli olacaqdım. Axı, niyə gəlmir? 
Yenə gəlməmişdi. İlk dəfə idi ki, bu qədər acı çəkirdim. Sevgi çox 
qəribə bir duyğuymuş. İnsan qəlbində sevdiyini daşıdığı üçün 
həyəcanlanır, sevinir, ancaq sevdiyindən uzaqda olduğu üçün canı 
yanır. Mən indi onu, bir ananın öz övladını bətnində qoruduğu kimi 
qəlbimdə qoruyurdum və bu hələ də davam edir... Bu doğuş heç 
gerçəkləşmədi, bu acı heç bitmədi... aradan bu qədər illər keçib, ancaq 
ilk dəfə olduğu kimi yanır ürəyim. O günü axşamacan şəhərdə 
veyilləndim. Yol gedirdim, ancaq sanki bir boşluqda, qaranlıqdaydım. 
Yeriməklə elə bil bu zülmətdən xilas olmaq istəyirdim. Gedirdim, 
ancaq geridə qoymaq istədiyim şey ürəyimdə olduğu üçün uzaqlaşa 
bilmirdim. İndi çox fərqli görünürdü dünya gözlərimdə. Məsələn, o 
metronun çıxışında gül satan dayının hekayəsini düşünürdüm. Axı, 
niyə başqa bir şey yox da, məhz gül satırdı? Ya da, dəniz kənarında 
kamança çalan başqa bir qoca. Görəsən, hansı dərdlərindən xilas 
olmaq istəyir, hansı əzabını müsiqiyə qatıb dənizin boşluğuna yola 
salırdı? Ona görə də, bir gül aldım o metronun çıxışında dayanan 
dayıdan. Sonra dəniz kənarına gəlib kamança dinlədim. Bir balaca 
dalğa vardı dənizdə. Ləpələr özünü sahilə vurur, sanki onları da 
müsiqi çağırırdı. Elə yanıqlı çalırdı ki, gənc oğlan. Sanki gəlmiş-
getmiş bütün sevgililərin əzabını dilə gətirirdi kamançada. Axşama az 
qalırdı, ancaq mən buradan ayrılmaq istəmirdim. Bəs gülləri nə 
edəcəm, kimə verəcəm... Bu düşüncələrlə evə tərəf yola düşdüm. Bu 
zaman qaraçı dilənçilər yolumu kəsdi: 
    – Sevdiyinin canı üçün, sevdiyin üçün ay oğlan bir sədəqə ver- 
deyə ətrafımda hərlənirdilər. Bu sözlər  onların şablonları idi. Mən də 
bəlkə yüz dəfə eşitmişdim, ancaq bu dəfə fərqli idi. İndi mənim də 
sevdiyim vardı, bu sözlərin dəyərini anlaya bilirdim. Mənim 
yaşlarımda gözəl bir qız vardı aralarında. Gözəldi, ancaq bu səliqəsiz 
 118 
gözəlliyə insan baxmaq istəmirdi. İnsan özünü niyə bu hala salır ki... 
Nə isə, bu mənim məsələm deyildi. Mən sevdiyim üçün bir sədəqə 
verməliydim. Bir manat verdim o səliqəsiz gözələ, bir də əlimdəki gül 
dəstəsini. Mən oradan uzaqlaşarkən, qara qız gülü sevgilisi ilə gəzən 
bir cavana satmaq istəyirdi. Gördüyüm bu mənzərə bütün həyatım 
boyunca unutmayacağım bir şey oldu. Addımlarımı sürətləndirib evə 
gəldim. Bir duş alıb paltarımı dəyişdikdən sonra işə gedəcəkdim. Bu 
gün yenə toy vardı. Kim bilir, kimsə öz sevdiyinə qovuşacaqdı. Ya da 
ki, hansısa gənc qız öz sevdiyi oğlanı bir bəhanə ilə başından edib, 
zəngin dayısı oğlu ilə evlənəcəkdi. Bir qız vardı mən onuncu sinifdə 
oxuyanda. Yaşı az olsa da, sevgilisi vardı. Sinifdə hamı ona Leyli 
deyə müraciət edirdi. Mən də o zamanlar sevgi nədir, bilmirdim. Elə 
bilirdim ki, bu qız əsl sevgini yaşayandır. Lakin bir gün qızlarla onun 
bir danışığının şahidi oldum... 
       - Üç yol arasında qalmışam. Bir sevdiyim var, eşqimi çox 
sevirəm. Bir də dayım oğlu var məni istəyən, bir də əmim oğlu. Hər 
ikisinin də imkanı əladı. İndi bilmirəm hansını seçim. Ana tərəfi də, 
ata tərəfi də küsdürmək istəmirəm – deyirdi. 
       Əslində elə o gün anlamışdım bu həyatı az-çox... 
            İşdən sabaha yaxın çıxdım. Hər zaman evə gəlib yatırdım, 
ancaq bu gün  yatmadım, yata bilmədim. Bir az dincəldikdən sonra, 
universitetin qabağına getdim. Ürəyimdən bir səs bu gün küləyin 
əsəcəyini deyirdi. Həyəcanla darvazanın qabağında  o tərəf, bu tərəfə 
addımlayarkən birdən qarşıdan onun gəldiyini gördüm. Özümü 
itirmədən ona tərəf yönəldim. Məni gördükdə gülümsəyib yaxınlaşdı. 
Bir qədər danışdıqdan sonra onu çaya dəvət etdim. Yəqin ki, o günkü 
minnət borcunu düşünərək qəbul etdi. Saat ikidə burada olacaqdı. İndi 
isə dərsə getməli olduğunu dedi və üzr istəyərək məndən uzaqlaşdı. 
Saat ikiyə qədər bir az yatmalıydım. Yoxsa, o vaxtadək ayaq üstə 
dayana bilməyəcəkdim. Evə gəldim. Yol boyu ayaqlarıma gücüm 
çatmırdı. Mən evə, ayaqlarım isə geriyə qayıtmaq istəyirdi. İndi hər 
ağac, göydəki hər bulud, mavilik tamam fərqli görünürdü. Bunun adı 
eşq idi. Restoranda kabab çəkərkən, hərdən atəş üzümə vurur, canımı 
acıdırdı. Lakin indi ürəyimdəki acı bundan min betərdi. Canım elə 
 119 
yanırdı ki, ölmək yox, yox olmaq istəyirdim. Manqaldakı atəşdən 
xilas olmaq üçün uzaqlaşmaq lazım idi, bu ürəyimdəki atəşin dərmanı 
isə yaxınlaşmaq, ona yaxın olmaqdı. Bax, beləcə evə gəldim. Yatmaq 
istəyirdim, ancaq nafilə, bir damcı yuxu getmirdi gözlərimə. 
Gözlərimi açsam da o, yumsam da...  
Saat birə qədər yerimdə eşələndim. Yata bilməsəm də, 
gümrah hiss edirdim özümü. Ürəyim həyəcanla döyünür, bədənimdə 
dövr edən qan məni dinc saxlayırdı. Bir duş alıb, hazırlaşmağa 
başladım. Ən sevdiyim geyim forması qara pencək, şalvar və ağ 
köynəkdi.  Saçlarım isə indiki kimi uzundu. Daha doğrusu, saçlarımı 
arxadan uzanmağa qoymur, üstünü isə daima uzun saxlayırdım. O 
illərdən dəyişməyən tək şey, elə saçlarım idi. Nə zaman külək əssə, 
saçlarıma sığal çəkir, dalğalandırırdı. Bu hal çox xoşuma gəlirdi, elə 
indi də gəlir. Nə zaman külək əssə şəhəri gəzməyə çıxıram, hələ yağış 
da yağsa tam olur... Yağış yağanda küləyin gücü çatmır saçlarıma və 
o zaman başqa bir romantika yaranır.  
Sevdiyim ətri də vurduqdan sonra üniversitetin qabağına 
gəldim. Dərsdən çıxmasına on- on beş dəqiqə vardı. Həyəcanla 
gözləyir, yerimdə dayana bilmirdim. Bir az sonra, o, bu darvazadan 
çıxacaqdı. Elə istəyirdim ki, küləyin əsməsini. Sanki külək əssə, mən 
daha cəsarətli olacaqdım. Ancaq bu yaz günü külək əsmirdi, xoş bir 
hava vardı. Təbiət yavaş-yavaş oyanırdı. Ağaclara baxanda həyatı, 
dirilişi görmək mümkündü. Bax, beləcə düşüncələrə dalarkən vaxt 
uçub keçdi. İndi o, gəlirdi. Darvazanın yanında onu gözlədiyimi 
görüb üzündəki o xoş təbəssümlə mənə tərəf gəldi. Mənə doğru atdığı 
hər addımda ürəyimin döyüntüsü bir az daha artır, damarlarımda qan 
sürətlə özünü ora- bura vururdu. Gəlib yanımda dayananda üzümün 
qızarmasına əngəl ola bilmədim. Bir an ürəyimdəki bütün düşüncələr 
söz olmaqdan boyun qaçırdı, bir müddət danışa bilmədim. Mədəmdə 
də, şirin bir ağrı əmələ gəldi. Haçan belə həyəcanlansam, mədəm 
ağrıyar və bütün günü keçməzdi. Nəhayət özümü toparlayıb, onun 
salamını ala bildim. Axşama qədər bir işi yox idi. Mənimlə bir- neçə 
saat vaxt keçirə biləcəyini söylədi. Birlikdə sahilə - dəniz kənarına 
doğru addımlamağa başladıq. Mən adətən bərk yeriməyi sevən biri 
 120 
idim. Ancaq ilk dəfə idi ki, yanımda bir qızla gedirdim. İndi yerişimə 
fikir verməli, addımlarımı ona uyğun olaraq atmalıydım. Hələ ki 
havadan, sudan danışırdıq. Cəsarət edə bilmirdim ona 
ürəyimdəkilərdən söz açmağa. Qorxurdum nəsə deməyə, rədd 
edəcəyindən, küsəcəyindən qorxurdum. Düz sahilə qədər beləcə 
yeridik. Yolda dondurma aldıq, dənizə yaxınlaşarkən qağayıların səsi 
güc verirdi sanki bizə. Dediyinə görə o da çox sevirmiş bu quşları. 
Bəlkə də, bu şəhərdə ən çox sevdiyi şey dəniz üzərində rəqs edən 
qağayıları seyr etməkdi. Ən çox da, qağayılar üçün darıxacaqdı... 
Beləcə söhbət yavaş- yavaş onun həyatından, gələcək planlarından 
düşdü. Bir az sonra eşidəcəklərim bütün həyatım boyu daşıyacağım 
müqəddəs bir yaraya çevrildi.  
Bir sevdiyi varmış. Orta məktəbi birlikdə oxuyublar. 
Sonra o əsgərliyə gedib. İndi sevdiyi oğlan rayonlarında işləyir, onun 
universiteti bitirməsini gözləyirdi. Oğlandan danışarkən gözlərindəki 
sevinci, həyəcanı görməmək üçün kor olmaq lazımdı. Daha mənim 
deyəcəyim bir söz qalmamışdı. Bundan sonra ona sevgi sözləri 
demək, ona, sevdiyi oğlana, ən əsası da sevginin özünə hörmətsizlik 
olardı... Bu, mənə yaraşmazdı. İndi düşünürəm ki, gərək şansımı 
sınayaydım. Nə olacaqdı ki, bir sevgi etirafından?  
Ancaq o gün elə düşünmədim. Bir neçə saat dənizin 
kənarında gəzdik, dərdləşdik. Söhbətin çox hissəsi ali təhsil almaqdan 
getdi. Mütləq oxumamı, təhsilimi davam etdirməmi istəyirdi. Altı ay 
qalırdı imtahanların başlamasına. Altı ay qalırdı mənim əsgər 
getməyimə. Ancaq, çalışsam bu qısa zamanda bacara bilərdim. 
Əlindən gələn qədər mənə yardımçı olacaqdı. Boş vaxtlarında 
məşğələ keçməyə belə hazırdı. Elə həyəcanla danışırdı ki, ona yox 
deyə bilmədim. Bir-iki saat öncə bura gələrkən nələr düşünürdüm, 
indi nə düşünürəm... Beləliklə, qərara gəldik ki, mən ali məktəb 
imtahanlarına hazırlaşacam. O günə qədər düz- əməlli məktəbə belə 
getməmişdim. Heç nədən başım çıxmırdı. O, böyük səbrlə mənə 
imtahanları, qrupları, hansı qrupda hansı fənnlər var, onu başa saldı. 
Ən yaxşısı, onun qrupuna, üçüncü qrupa hazırlaşmaqdı. Çox savadlı 
qızdı. Demək olar ki, hazırlaşdığı bütün fənnlər yadında idi. Beləliklə, 
 121 
həftədə üç dəfə görüşəcək, məşğələlər keçəcəkdik. Mənə lazım olan 
kitabların, testlərin siyahısını yazıb verdi. İki gün ərzində bütün 
deyilənlər alınmalı və hazırlıq başlamalı idi. Ondan ayrılandan sonra 
qarşımda ömür boyu daşıyacağım bir əzabım və bir hədəfim vardı. 
Bəli, altı aydan sonra onu bir daha görməyəcəkdim. Ancaq bu aylar 
ərzində ondan çox şey öyrənməli və ömrümü onun öyrətdiklərinə həsr 
etməliydim.  
Ondan sonrakı günlərim daha bir- birinin eynisi olaraq 
keçmədi. Hazırlıqlar başladı. O, böyük səylə məni başa salır, 
oxumağın yollarını öyrədirdi. Mən başqa müəllimin dediklərini heç 
vaxt nə bu qədər diqqətlə dinləyir, nə də yadımda saxlayırdım. Mənim 
müəllimim sevdiyim qadındı və mən hər yeni bilgini eşqlə 
oxuyurdum. Fərhad dağı necə külünglə dağıtmışdısa, mən də eləcə 
üniversitetə qəbul olmalıydım. Bəzən danışarkən xəyallara dalır, 
ancaq onun gözlərinə baxırdım. Bu zaman mənə əsəbləşmir, sadəcə 
ara verirdi. Deyəsən, anlamışdı ona olan münasibətimi. Ancaq mən 
bir söz demədiyimdən, o da üzə vurmur, yalnız hazırlıqla məşğul 
olurduq. Hər keçən gün bir-birimizə daha da yaxınlaşırdıq, 
dostlaşırdıq. Gecələr bəzən işdə olur, gündüzlərsə, çox az yataraq 
dərslərə hazırlaşırdım. Özümün də bilmədiyim bir cəhətimi kəşf 
eləmişdik birlikdə. El arasında da deyildiyi kimi, çox yaxşı başım 
varmış. Bir dəfə oxuduqlarım yaddaşıma həkk olunur, silinmirdi. İlk 
vaxtlarda hədəfimiz sadəcə üniversitetə daxil olmaqdısa, aylar 
keçdikcə indi daha yaxşı bir yerə qəbul olmaq üçün çalışırdım. 
Müəllimim, dostum isə böyük fədakarlıq göstərək, öz işlərindən 
zaman ayırıb mənimlə məşğul olurdu. Sonuncu kursda oxuduğu üçün, 
onun da işləri həddindən artıq çox idi. Dövlət imtahanı, diplom işi 
kimi ağır işlər onu gözləyirdi. Yenə də həm öz işlərini həll edir, həm 
də mənim dərslərimə yardımçı olurdu. Bu arada, o, mənə həm də 
bədii kitab oxumağı da aşıladı. Dərslərdən yorulduğum zamanlarda 
dincəlmək üçün kitab oxumağımı tövsiyə edirdi. Öz kitablarından 
gətirir, bitirdikdən sonra geri alır, yenisini verirdi. O, bir müəllim 
kimi kitabdan suallar verir, oxuyub-oxumadığımı yoxlayırdı. Mən 
 122 
oxuyurdum, nə həddim vardı oxumayım, onun dediyi bir şeyi 
etməyim.  
Vaxt azaldıqca, ürəyim sıxılırdı. İndi sadəcə iki ay 
qalmışdı ayrılığa. Nə imtahanları, nə dərsləri düşünmürdüm. Bu 
dərsləri də, kitabları da yalnız o istədiyi üçün oxuyurdum. Ancaq 
zaman keçdikcə, kitabları sevməyə başladım. Oxuduğum hər kitab 
düşüncə üfüqlərimdə yeni limanlar göstərir, həyata baxışımı 
dəyişdirirdi. Mənə sevgini öyrədən qadın, kitabları da sevdirməyi 
bacarmışdı. İndi oxumaq istəyirdim, ali məktəbə daxil olmaq və 
ondan sonra da təhsilimi davam etdirmək. Onu indi həm də bir 
müəllim kimi sevirdim. İlk dəfə bir müəllimim mənə bu qədər can 
yandırıb, bu qədər çox istəmişdi mənim təhsil almağımı. Bəzən 
ağlımdan onun kimi bir müəllim olmaq keçirdi.  İndi özüm 
müəlliməm, şagirdlərim var, ancaq yenə ən böyük hədəfim, onun kimi 
olmaqdı.  
Mən ali məktəbə qəbul oldum, özü də yüksək balla. Həm 
də, onun oxuduğu fakültəyə. O isə rayonlarına, sevdiyi adamın yanına 
qayıtdı. İndi ondan mənə qalan yalnız təhsilimi davam etdirmək, 
kitablarımı sevməkdi. Ancaq onun oxuduğu fakültədə, onun ayaq 
izləri silinməmiş oxuya bilmədim. Hərbi xidmətə yollandım. 
Təhsilimi gəldikdən sonra davam etdirəcəkdim. Beləliklə, düz iki 
ildən sonra fakültəyə gələ bildim. Elə bilirdim ki, zaman keçdikcə onu 
unuda biləcəm. Ancaq olmamışdı, on səkkiz ay əsgərlik, ondan 
sonrakı dörd ay heç nəyi dəyişdirmədi. Elə indi də heç nə dəyişməyib, 
elə indi də onun olan qəlbimi onun üçün qoruyub saxlayıram. Dörd 
illik bakalavr təshsili, sonra maqistr, sonra müdafiə etmək və ən 
nəhayətində müəllim kimi fəaliyyət göstərmək. Baxın, mənim də belə 
bir hekayəm var. Bəlkə də, onun üçün Bəxtiyarın dostu ola bilmişdim.  
Bəxtiyar da gözəl bir müəllimdi. Tələbələrinə can yandıran, onlara 
gözəllikləri öyrədən bir müəllim. Necə olursa-olsun, onun işinə 
qayıtmasına nail olmalıyam. Həm dostumun yenidən həyata 
dönməsini, həm də yeni nəsillər yetişdirməsini istəyirəm.  
Dekabr ayı özünü çatdırmışdı. Havalar olduqca soyuq 
keçsə də, qar yağmırdı. Ümumiyyətlə, qar bu şəhərə çox az yağır. Bir- 
 123 
iki günlük işim vardı. Ancaq bu işimdə onu da özümlə aparacaqdım. 
Bu günə qədər məndən sevgi ilə bağlı soruşsa da, hekayəmi ona 
danışmamışdım. Məncə indi vaxtıdı. Yenə ona heç nə demədən həftə 
sonu bir yerə gedəcəyimizi söylədim. Qatarla gedəcəkdik. Beşinci 
gün axşamı buradan çıxacaq, altıncı gün işlərimizi gördükdən sonra, 
axşama geri qayıdacaqdıq. Heç nə demədən sözlərimlə razılaşdı. 
Beşinci gün axşam dəmiryol vağzalında məni gözləyirdi. Qatara 
əyləşdik. Hələ ki, heç nə soruşmurdu. Xoşbəxtlikdən vaqonda bizdən 
başqa kimsə yox idi. Doyunca paylaşa bilirdik öz sükutumuzu. Bir az 
sonra hava qaraldı və qatar qaranlıqda uğultu ilə getməyə başladı. Bir 
qurşunun havanı yarmasına bənzəyirdi bu hal. Sakitcə qaranlıqlara 
meydan oxuyur, bizi uzaqlara aparırdı. Elə bir uzağa ki, mən o uzağı 
hər zaman ürəyimdə daşımışam.  
Yavaş-yavaş söhbətləşməyə başladıq. Tələbəlik 
illərimizdən, Tərlandan, Ləmandan.... Məndən hələ danışmırdıq. Hələ 
ki, gözləyirdi məni. Ancaq vaxtına vardı. Bir az da gözləməli idi, 
mənim hekayəmi dinləmək üçün. Qatar yenə öz yolu ilə gedir, bizi 
yeni- yeni insanların olduğu yerlərdən keçirirdi. Telefonumu açıb 
sevdiyimiz mahnılardan birini qoydum. Bu o demək idi ki, söhbət 
bitmişdi. İndi düşüncənin, xəyalların zamanı idi. Başımızı qatarın 
şüşəsinə söykəyib, çölü, qaranlığı seyr edə-edə, bu mahnının sədaları 
altında gözlərimizə təslim olmuşduq. Səhər tezdən yuxudan oyananda 
hələ də yanaqlarımızda qurumuş göz yaşı vardı.  
Rayon yerlərində səhər tezdən açıq bir yer tapmaq 
imkansız bir şeydi. Ən yaxşısı bir-iki saat elə vağzalda gözləməkdi. 
Sonra hamı oyanacaq, həyat başlayacaqdı. Beləliklə, rayonda həyat 
başlayana qədər  gözlədik. Sonra  səhər yeməyi yeyəcəyimiz bir yer 
tapıb əyləşdik və mən hekayəmi danışmağa başladım. İldə bir neçə 
dəfə gəlirdim bu rayona- Onun yaşadığı yerə. Ancaq bir dəfə də olsun 
görə bilməmişdim. Onun böyüdüyü, gəzdiyi və indi də yaşadığı 
yerlərdə gəzmək bəs edirdi mənə. Burada özümü elə rahat, xoşbəxt 
hiss edirdim ki, sanki öz vətənimdi - doğulub, böyüdüyüm 
torpaqlardı. Sən demə, sevgilinin yaşadığı yerin adı imiş, eşq 
kitabında vətən sözünün mənası. Mən indi vətənimdə idim. Axşama 
 124 
qədər gəzib dolaşdıq və bütün hekayəmi Bəxtiyara danışdım. Rayon 
yerlərində insanlar çox şeydən uzaq qalmışdılar. İndi onu daha yaxşı 
başa düşürdüm ki,  niyə bura qayıtmaq, müəllimə işləmək istəyirdi. 
Yəqin ki, burada olan məktəblərdən birində işləyir və gözəl şagirdlər 
yetişdirir. Bəlkə də, onun dərs keçdiyi şagirdlərdən hansısa mənim 
tələbəm olacaqdı. İlk müəllimim, dostum, sevdiyim qadın, xoşca qal...  
Qatara mindik. İndi, deyiləcək bütün sözlər deyilmişdi. 
Bizə sadəcə susmaq qalırdı. Vaqonda bizimlə bərabər iki nəfər də 
vardı. Bunu bəhanə edib, heç nə demədən yatağımıza girdik. Ancaq 
inanmıram ki, kimsə yata bilsin bu gecə. İndi qatar bildiyim, 
yaşadığım yerə doğru gedirdi, ancaq ondan uzaqlaşırdım. Əlacım 
olsa, yalvarardım qatara ki, getmə, aparma məni buralardan. Kaş 
xəyal etdiyimiz şeyləri edəcək gücümüz olaydı! O qədər xəyallar 
qururam ki,... Məsələn, bu rayona köçüb gəlir, kiçik bir iş tapıb, 
onunla eyni yerdə yaşayıram. Ancaq olmur, insan xəyallar qura 
biləcək qədər güclü olsa da, onları həyata keçirəcək qədər dəli ola 
bilmir...  
Görəsən, Bəxtiyar indi nə düşünür?.. Tərlanımı, yoxsa 
Ləmanımı? Ancaq mənə elə gəlir o, indi sadəcə sevgini düşünür. O, 
sevgiyə aşiqdi. Dünən Tərlan, bu gün Ləman... bəlkə də sabah bir 
başqası, ancaq mən sadəcə Ona aşiqdim. Ömrümün sonuna qədər də, 
bunu heç bir şey dəyişdirə bilməyəcəkdi. Deyəsən, göz qapaqlarım 
ağırlaşır.... Bəlkə də, bayaq böyük danışdım.... Bəlkə də... 
 
 
                                                           Bəxtiyar 
 
         Neçə illik dostumu, bu gün daha yaxından tanımışdım. İndi 
onun hisslərinin qarşısında səcdə etmək istəyirdim. Kaş mən də onun 
qədər güclü ola biləydim, kaş mən də Tərlanla bağlayaydım könül 
kitabını. Ancaq olmamışdı. Ləmana bağlanmışdım, sevmişdim onu. 
Yanında ola bilməmişdim... Kaş, bağlayaydım könül kitabımı- 
deyirəm, əslində bağlamışdım. Tərlanla bitmişdi hər şey. Sadəcə mən 
bunu qəbul etmir, yaşamaq, xoşbəxt olmaq istəyirdim. Bu nəyə 
 125 
bənzəyir bilirsinizmi, dənizə atılan bir insanın, onu xilas edə 
bilməyəcək balaca bir taxta parçasına ümid etməsinə. Bitmişdi bu 
məsələ, ancaq qəbul edə bilmədim və bir insanın həyatını alt-üst 
etdim. Hələ özümün çəkdiyim əzabları demirəm...  
Rayondan qayıdandan sonra Beytullah həqiqətən də 
mənim işimlə ciddi məşğul olmağa başladı. Heç də asan olmadı. 
Etdiklərimdən sonra insanlar haqlı olaraq mənə güvənə bilmirdilər. 
Bu iş sıradan bir iş deyildi- müəllimlikdi. Millətin gələcəyini 
təhlükəyə atmaq olmazdı. Mən həqiqətən də ağlımı itirmişdim bir ara. 
Ancaq indi səhvimi anlamışdım, düzəlmişdim. Lakin insanlara bunu 
inandırmaq çox çətindi. Bir müddət Ləman buralarda olmadı. 
Evlərinə gedibmiş, təzə öyrəndim bunu. Qəribədir, ondan ötrü 
darıxmağa belə utanıram, buna haqqım yoxdur. İndi onun yanındakı 
adamın da bütün hekayəsini bilirəm, mənim etmədiklərimi edən 
adamın! Maraqlıdır, daha onu qısqanmıram, əksinə, hörmət edirəm. 
Ləmanı son zamanlarında tək qoymamış, indi də bütün gücü ilə onun 
xoşbəxt ölməsi üçün çalışırdı. Bir səhv etmişdim və səhvimin cəzası 
bir ömür unutmamaq, bu vicdan əzabı ilə yaşamaq olacaqdı.  
Beytullahın səyləri sonunda öz bəhrəsini verməyə 
başlamışdı. İkinci semestrdən işimin başına qayıda biləcəkdim. Nə 
yalan deyim, ilk dəfə sinif otağına girəndə indiki qədər 
həyəcanlanmırdım. Uzun ayrılıqdan sonra, yenidən tələbələrimə 
qovuşacaqdım. Əslində, onlara nəsə deyəndə, öyrədəndə özüm də 
onlarla bərabər dinləyirəm. Xoşbəxt olduğum bir neçə yerdən biridir 
sinif otaqları. Bu arzuma çatacaqdım dostumun, qardaşımın 
sayəsində. İtirdiyimi geri qaytara biləcəkdim, ancaq Ləman qatarı 
çoxdan keçmişdi. Həkimlərindən eşitdiyimə görə elə bir ömrü 
qalmamışdı. Mənim Ləmanım son günlərini yaşayırdı. İndi o, sadəcə 
ölümü, bir də Fərhadı düşünürdü. Ondan istədiyim son aylarını 
mənimlə keçirməsi yox, sadəcə məni bağışlaması idi. Bir dəfə 
evlərindən qayıdandan sonra yanına getdim. Bu dəfə məni içəri dəvət 
etdi. O, tək deyildi, Fərhad da oradaydı. Fərhad məni görüncə ayağa 
qalxdı, məni bayıra atmaq istəsə də, Ləman buna izn vermədi. Keçib 
əyləşdim. Bir zamanlar qadınım, hər şeyim olan insanı, indi bir 
 126 
başqası məndən qoruyurdu. Ürəyimdə “ öl ay Bəxtiyar, öl”- dedim. 
Ancaq ,ölə bilmir insan... Vallah, bu utancı yaşamaqdan ölmək 
yaxşıdı.  
Rəngi solmuşdu, artıq ölümün nəğmələri oxunurdu 
gözlərindən. Ancaq yenə təslim olmamışdı. Nə yaşadıqlarına, nə 
ölümə... Bilgisayarı qarşısında idi. Özünün dediyinə görə romanını 
bitirmək istəyirdi, ölüm çatana qədər. Bu dəfə mənimlə hər şeyi 
unudub, bir köhnə dost kimi danışırdı. Gözlərim dolmuşdu. Onun hər 
sözü, söhbəti sağalmaz yaralar açırdı ruhumda. İşimə geri döncəyimi 
deyəndə, çox sevindiyini dedi. Bir qədər sonra özümü toparlayıb “ 
bağışla, məni, bağışla Ləman” - deyə pıçıldadım. Bir neçə dəqiqə 
susdu. Otağı səssizlik bürüdü. O, danışmırdı deyə, heç kim bir söz 
deməyə cəsarət etmirdi. Bir qədər sonra baxışlarını uzaqlardan geri 
çağırıb “ mən səni çoxdan bağışladım, sən özünü bağışlaya 
biləcəksənmi?” – dedi. Bəli, mən özümü bağışlaya biləcəkdimmi, 
deyəsən, bu sualın cavabı yoxdu.  Gülnar bizə çay gətirmişdi. 
Gülümsəyərək: çayını iç, söylədi. Fincanı əlimə aldım, dodaqlarıma 
yaxınlaşdırıb güclə onları islatdım. Çox çətinliklə uda bildim bir 
qurtum çayı. Sanki boğazımdan aşağıya qurğuşun töküldü. Daha 
özümdə güc tapa bilməyib, fincanı yerinə qoydum. Ləmanın bu halı, 
görünüşü məni məhv edirdi. Bir zamanlar necə də gözəl, təravətli idi 
sevdiyim qadın. Mənə inanmışdı, ancaq mən əclaf, onu yarı yolda 
qoydum. Arada onun Fərhada necə baxdığını gördüm. Bu baxışda 
nəsə çatmırdı. Hər halından onu sevdiyi bəlli idi, ancaq yenə də bu 
sevgidə çatmayan bir şey vardı. Axı, Ləmanın sevgi dolu gözlərini 
çox gözəl tanıyırdım. Kimsəni mənim qədər sevə bilməyəcəyini o an 
anladım və məhv oldum. Məni belə sevən bir qadını necə yarı yolda 
qoya bilmişdim?! Daha burada qalmağın mənası yoxdu. Onsuz bir az 
da qalsam, Ləmanın etirazlarına baxmayıb, Fərhad özü atacaqdı məni 
çölə. Onun üçün də üzüsulu ikən sağollaşıb evdən çıxdım. Qapının 
ağzından ayaqlarımı birtəhər sürüyə-sürüyə həyətə saldım. Üsyan 
edirdi bütün bədənim mənə. Bir an yenidən ağlımı itirəcəyimdən çox 
qorxdum. Ancaq əzabım o qədər çox idi ki, bu əzabları ancaq ağıllı 
insan daşıya bilərdi. Allah bu dəfə ağlımı almayacaqdı, çünki 
 127 
peşmanlığı, acıları iliklərimə qədər yaşamağımı istəyirdi. Bax, beləcə 
təmizlənə, yenidən insan ola bilərdim.  
Onsuz da uzun zamandı doğru-düzgün yaşamırdım. Ən 
çox rahat bir yuxu üçün darıxmışdım. Çox az yatır, yatanda da daima 
Ləmanı görürdüm. Hər yuxu bir-birindən fərqli olsa da, hamısının 
sonu eyni olurdu, mən Ləmanı itirirdim...  
Güclə özümü universitetin həyətinə çatdırdım. 
Ehtiyacım olan şey Beytullahla dərdləşməkdi. Mən ora çatanda 
dərsdəydi. Həyətdə oturub onu gözləməyə başladım. Tələbələri seyr 
etmək əhvalımı bir az yüngülləşdirmişdi. Bircə vaxt tez keçsə, 
qovuşsam işimə! Bəlkə, yaşamaq üçün bir səbəbim olardı. Bura 
gələndə də, Tərlanı xatırladırdı hər şey mənə. Ah, Tərlan nə olardı 
məni sevsəydin, belə yarımçıq qoymasaydın. O zaman Ləmanın 
qarşısına çıxıb, həyatını məhv etməzdim. Nə qədər bu qapının ağzında 
onu gözləmişdim. Zəng vurulan kimi tez çölə qaçır, onu gözləyirdim 
ki, bəlkə nə isə deyə bildim, ancaq heç vaxt cəsarətimi toplaya 
bilmirdim. Nə zaman gözlərinə baxsam, özümü itirir, bütün sözləri 
unudurdum. Dodaqlarının üzərindəki xalı, o uşaq üzünü unuda 
bilmirdim. Gör neçə ildir ki, onu görə bilmirəm. Daha doğrusu, 
görməkdən qaçıram. Bir dəfə görsəm, yenidən öləcəyimdən 
qorxuram. Tərlana görə tələbə yoldaşlarımızdan neçəsinin toyuna 
getmədim. Buna görə məndən küsənlər də oldu. Ancaq heç biri 
anlamadı məni, niyə qaçdığımı... Yenidən tələbə olmağı o qədər çox 
istəyirdim ki... Bircə dərslik keçmişə qayıda bilsəydim, onu doyunca 
seyr edib, dəftərimə nələrsə yazaydım. İndi o dəftəri açmağa belə 
qorxuram. Hər gün ona nəsə yazırdım, cavan bir oğlan qəlbinin 
həyəcanı ilə. Yaz yağışım, deyirdim, ona, yaz yağışım. Bu, ancaq 
mənim ürəyimlə bölüşdüyüm bir sirdi. Çünki, bir yaz yağışı kimi 
yağmışdı ömrümə. Ondan sonra bir daha günəş çıxmadı, bir daha 
qurumadı göz yaşlarım. İndi onunla bağlı daha çox şey xatırlamaq 
istəyirəm. Zaman keçdikcə bəzi xatirələr unudulur, yaddan çıxır. Elə 
qorxuram ki, bir gün onu tamamilə unutmaqdan.  
Ləman vicdan əzabımdı, nəfəs alqdıca, mənimlə 
yaşayacaqdı. Ancaq Tərlan, yoxluğu ilə belə məni xoşbəxt etməyi 
 128 
bacaran bir xəyaldı, yaz yağışı idi. İndi məni bir şeirlər, bir də 
Beytullah anlaya bilərdi. Beytullah, Tərlandan danışa biləcəyim 
yeganə insandı. Onun üzünə baxanda tələbəlik illərimi- onlu 
günlərimi xatırlayırdım. İndi Beytullah qapıdan çıxır və mənə 
yaxınlaşır. Gözlərimdən hər şeyi anlayır. Bir müddət heç nə 
danışmadan susuruq. Gedib bufetdə əyləşir, çay içirik. Dəftərini açıb 
sevdiyimiz şeirlərdən oxuyur. İndi Karakoçun “ en sevgiliyə” şeirini 
daha yaxşı anlayırıq. Şair “  ey sevgili, ən sevgili artıq bitir, şu dünya 
sürgünümü”- deyir. Bəli, hər ikimiz gözəl anlayırıq bu həyatda 
sürgündə, qürbətdə olduğumuzu və bu sürgünün, yalnız ölümlə sona 
çatacağını. Oradan çıxandan sonra axşama qədər şəhərdə gəzir, 
dərdləşirik.  
Havalar yaman soyuq keçir, günlər də qısalır. Dekabr 
bütün sərt üzünü bizə göstərmək istəyir deyəsən. Əslində, gecələrin 
belə uzun olması bizim kimi insanların ürəyindəndi. Gecənin nə isə 
başqa bir havası var. Günəş gözdən itəndən sonra meydan itlərə və 
igidlərə, aşiqlərə qalır. Bir çıxıb gecələr gəzsəniz, ya narkomanlara, 
ya da aşiqlərə rast gələrsiniz. İndi zaman yaman dəyişib. İgidlik, 
mərdlik çoxdan yoxa çıxıb. Bir zamanlar hər yerdə igid adamlar 
vardı. Ürəkləri dəli, saf... Bu adamlar harada bir zalım zülm etsə, 
orada olar, məzlumun, zəifin yardımına gələrdilər. İndi küçələrimizi 
yolkəsənlər, cibsoyanlar doldurub, ancaq igidlər nədənsə, yoxa çıxıb. 
Axşam olur, lakin hələ də şəhərdə gəzirik. Mən o qədər cəsur biri 
deyiləm. Beytullah isə mənim tam əksimdi. Onun üçün deyirəm də, 
ondan çox şey öyrəndim. O, cəsurdur. Gecə sabaha qədər ən qaranlıq 
küçələrdə gəzsəm, onunla bir damcı qorxu duymaz qəlbim. Onunla 
bir savaşa girmək də gözəl olardı. Soyuqdan titrəyə-titrəyə bir az 
gəzdik. Mənim üşüdüyümü görüb, Yunusun bir sözünü dəyişdirərək 
mənə zarafat edir. Yunus Əmrə “ aşiqlər ölməz” demişdi, Beytullah 
isə “aşiqlər üşüməz, Bəxtiyarım” - deyir. Deməli, “ həqiqi aşiq ola 
bilməmişəm ki, üşüyürəm” – deyirəm. “ Bu həyat bir dərgahdı” - 
deyir və sözlərinə davam edir. 
         - Bu həyat bir dərhag, bir məktəbdi, başımıza gələn hadisələr də 
müəllimlərimiz. Acılarla, əzablarla bişirik. Yoxsa çiy- çiy kimə aşiq 
 129 
deyilər, kimə insan deyilər ki... Aşiq olmaq üşün, öncə insan olmaq 
lazımdı, Bəxtiyar. İnsan olmayan birindən aşiq – filan olmaz. Eşq 
təmiz olduğu üçün kirli qəlblərdə yuva sala bilmir. Təmiz qəlbin 
sahibi acı çəksə də, əzablarla qovrulsa da, nəticədə bişir, tamamlanır. 
Vay yarımçıq qalanların, bütövləşmədən köçənlərin halına.... 
          Hər sözü ilə məni bir az da həyata, özümə qaytarır. İndi hava 
daha da soyuqlaşır və qaranlıqdı. Hələ ki, evə də getmək istəmirik. Bu 
zaman gözümüzə türk kafelərdən biri ilişir. Həm isti bir şorba içər, 
həm də söhbətimizi davam etdirərik deyə, düşünürdüm. Ancaq onunla 
yemək yeməyə getmək istəmirdim. Nə zaman əyləşsək, hesabı 
məndən öncə ödəyir, məni utandırırdı. Bəzən eşidirdim ki, dostlar 
hesabı bir-birinin boynuna atmaq üçün dalaşırlar. Onun üçün 
tələbələrimə məsləhət verəndə “  bir yerdə yemək yeməyə gedin, 
hesabı özü vermək istəsə, dostunuzu tapmısınız, yox sizə verdirmək 
istəsə, ondan uzaq qaçın” - deyirdim. İçəridə xoş təbəssümlə 
qarşılayırlar bizi. Soyuq olduğundan başqa bir adam yoxdu. Bir 
küncdə əyləşib, söhbətə başlayırıq. Bu soyuq havada şorba, dost 
söhbəti dərman kimi gəlir. Bu zaman içəri on-on beş yaşlarında bir 
uşaq girir və ac olduğunu söyləyir. Soyuq havada əynində elə də qalın 
paltar yoxdu. İşçilər onu uzaqlaşdırmaq istəyirlər. Nəsə etmək 
istəyirəm, ürəyimdən yardım keçirərkən Beytullah ayağa qalxıb, 
kassaya yaxınlaşır. “ Bu balaca mənim qonağımdı, ona da bir şorba 
gətirin” – deyib, uşağı bizim əyləşdiyimiz masaya gətirir. O an 
balacanın gözlərindəki sevinci, işığı görmək dünyanın bütün 
zənginliklərinə dəyərdi. Əyləşir, bizimlə və şorbasını acgözlüklə 
içməyə başlayır. Əynindəki paltar nazik, köhnə olsa da, təmizdi. Özü 
də təmiz uşağa bənzəyir. Aydın məsələdir ki, qaraçılardan deyil. Bir 
az sonra yəqin ki, kim olduğunu öyrənərik. Hələlik mane olmayaq, 
yeməyini yesin. Bu zaman Beytullah bir hekayə danışmaq istəyir 
adəti üzrə. Deyir, balaca dostumuz da dinləsin, öyrənsin və nəticə 
çıxarıb Hz.Hüseyn kimi olsun. Belə deyəndə anlayıram ki, söhbət 
şəhidlər sultanından gedəcək. Və dostum sözə başlayır: 
      - O zamanlar Kufə əhli bir məktubla Hz.Hüseynə müraciət edib, 
yardıma çağırır, Yezid və onun ordusu ilə savaşmaq üçün. Və söz 
 130 
verirlər ki, bu döyüşdə onu tək qoymayacaqlar. Hüseyn əfəndimiz də 
bu çağrışı qəbul edir və getməyə hazırlaşır, ancaq kufəliləri yaxşı 
tanıyanlar ona “ getmə” - deyir. Onlar sənə yalan söyləyir, səni döyüş 
meydanında tək qoyacaqlar. Bu zaman Hz. Hüseyn əsrlərə meydan 
oxuyacaq bu sözləri deyir.” Mən də bilirəm onların yalan danışdığını, 
məni savaş meydanında tək qoyacaqlarını, ancaq bu gün mən zalımın 
ordusunun üzərinə getməsəm, bir daha heç kim özündə bu gücü tapa 
bilməyəcək”. Və gedib bir dəstə adamı, silahdaşı ilə şəhid olur. 
            Beytullah danışdıqca mən kövrəlir, balaca dostumuz isə 
diqqətlə bizi dinləyir. Və sözlərinə davam edir Beytullah: 
    - Baxın, indi iki yol var, daha doğrusu hər zaman bu iki yol 
ayrıcında olub insanlıq. Biri Hz.Hüseynin yoludur ki, bu eşqin- 
aşiqlərin yoludur. Digər yol isə Yezidin, yəni kinin, nifrətin yoludur. 
İndi biz özümüzə sual verək görək, hansı yolun yolçusuyuq, əgər 
yolumuz eşq yolu isə, ona görə yaşamalıyıq. Həm sevirəm, aşiqəm 
deyib, həm də Yezidin yolu ilə getmək olmaz, qardaşım. Birinci 
özümüzü, qəlbimizi təmizləyəcəyik ki, insanlara, tələbələrimizə də bir 
faydamız olsun. O danışarkən, balaca qonağımız şorbasını içib bitirir. 
Ancaq anlayırıq ki, bir şorba ilə doymaq olmaz və yeni yeməklər 
sifariş veririk. Təkcə onun üçün desək, birdən utanar, yeməz, deyə 
ona yoldaşlıq edirik. Əslində, bizim düşüncəmiz sadəcə şorba 
içməkdi. Ancaq onu deyim ki, indiyə qədər heç bir yemək bu qədər 
ləzzət etməmişdi mənə. Budur, yeməklər gəlir, yanında da ayranı... 
Ayran atalarımızın içkisi olduğu üçün bizim də sevimlimizdir. İndi 
kimsə danışmır, ləzzətlə yeməyimizi yeyirik. Bu arada çöldə hava 
təmiz qaralıb, yağış da yağır deyəsən. Yağmur dənələri özünü kafenin 
pəncərəsinə vurur. Ürəyimizdən şeirlər keçir. Həmişə belə yağışlı, 
dumanlı havalarda bir ordu ilə savaşan Kürşad və qırx döyüşçüsü 
düşür yadımıza. Yağış elə gözəl yağır ki, insanın damarlarında qanı 
coşur, eyni ilə Kürşad kimi ordularla savaşmaq istəyir. Nəhayət, 
yeməyi bitirib çölə çıxırıq. İndi balaca dostumuzdan ayrılmaq 
zamanıdır. Ancaq hava çox soyuqdu, onun əyni isə nazikdi. Bu zaman 
heç nə demədən gödəkçəmi çıxarıb onun çiyninə salıram. Etiraz etsə 
də, etirazını qəbul etmirəm. Gülümsəyərək başına sığal çəkib, onu 
 131 
evinə yola salırıq. Bax, indi üşümürəm. Yağış, külək, mənim əynimdə 
isə bəyaz bir köynək, ancaq üşümrəm. Deyəsən eşq, aşiqlik belə bir 
şeydi. Axı, bayaq Beytullah deyirdi- aşiqlər üşüməz.  
Bir az da gəzmək istəyirik. Yağış saçlarımızdan süzülür, 
üz-gözümüzü dalayır külək, lakin yenə də gəzmək istəyirik. Hava 
getdikcə qaralır, daha küçələrdə insanlara rast gəlmək olmur. 
Aradabir evinə tələsən kimisə görmək mümkündür. Biz isə qaranlıq 
küçələrdə irəlilləyir, Tanrının dediyi şeiri dinləyirik. Əynimizdəki 
paltar demək olar ki, tamamilə islanıb. Bir az da gəzsək, xəstələnə 
bilərik. Evim yaxın olduğuna görə bizə doğru yola çıxırıq. Buradan 
xeyli var, ancaq marşuruta minmək əvəzinə yeriməyi üstün bilirik. 
Bu gecə havada başqa bir şey var ki, özünə çəkir insanı. 
Bir xeyli gedirik. Qaranlıq küçələrdən birindən keçərkən, beş- altı 
nəfərin siqaret çəkib, söhbət etdiyini görürük. Hər halda xeyirli 
adamlara oxşamırlar. Onlar gecələri yol kəsib, xuliqanlıq edən 
qaqaşlara bənzəyirlər. Yağışdan qorunmaq üçün, böyük bir ağacın 
altında dayanıblar. Yolumuz düz onların yanından keçir. Tək 
olsaydım yəqin ki, yolumu dəyişdirərdim, bəlkə də, daha yox... İndi 
nə olursa, olsun yoluma davam edərdim. Ancaq indi tək deyiləm, 
yanımda Beytullah var. Ölüm də olsa, onunla birlikdə 
addımlamalıyam. Yavaş-yavaş onlara yaxınlaşırıq. Oxuduğum bütün 
şeirlər, romanlar yadıma düşür. Bayaq kafedə Kürşadı xatırlayarkən, 
bir ordu ilə savaşmaq istədiyimi söyləmişdim. Bəlkə də, gün 
qorxularımla üzləşmək günü idi. Bu günə qədər heç savaşmamışdım. 
Uşaqlığımdan bu günə qədər demək olar ki, bir qorxaq kimi 
yaşamışdım. Bu, bəzən özümdən belə gizlətdiyim  həqiqət idi. Bəlkə 
də, bu axşam bu qorxunun sonu olacaqdı. Beytullah nə olursa-olsun 
qaçmayacaqdı. Buna adım kimi əmin idim, ancaq özümə inana 
bilmirdim. Son ana qədər fikrimi dəyişdirib qaça bilərdim. İndi bütün 
həyatım gözümün önündən keçirdi. Ləmanı da belə qoyub 
qaçmamışdımmı, əgər bu gecə Beytullahı tək qoysam, bir daha üzünə 
baxa bilməyəcək, əvvəlki lənət həyatıma qayıdacaqdım. Ancaq mən 
yaşamaq, yaşamaq istəyirdim. Nə olacaqsa, olsun. Qoy, bu yağışlı 
gecədə qanım yağan yağmura qarışsın. Bəlkə, qəlbim təmizlənər, 
 132 
bəlkə mən də insan kimi rahat yaşaya bilərəm. İndi ağacın altına 
yaxınlşamağımıza çox az qalır, haradasa, bir- iki addım. Oğlanların 
bizə baxıb gülə- gülə nəsə danışdığını eşidirəm. Beytullah heç nə 
demədən sakitcə irəliləyir. Ona baxıram, elə gedir ki, sanki sevgilisi 
ilə görüşə tələsir, o ağacın altında onu savaş yox, sevdiyi gözləyir. O 
anda anlayıram ölümə sevgi ilə qoşan igidləri, şəhidləri.  
Dediyim kimi də olur. Bu gecə havada nə isə var və 
mənim son şansımdı bu. Bax, budur, onlara yaxınlaşırıq. Oğlanlardan 
ən iri olanı mənə yaxınlaşıb danışmaq üçün telefonumu istəyir. 
Beytullah nə edəcəyimi bilmədiyimi görüb “ ver qoy danışsın” - 
deyir. Telefonu sakitcə çıxarıb verirəm. Ancaq bildiyimiz kimi 
oğlanın telefonu qaytarmaq fikri yoxdu. Heç nə bilmirəm, belə 
söhbətlərdən başım da çıxmır... Nə olacağını maraqla gözləmək 
istəyirəm. Oğlan ağzını açıb nəsə demək istəyir, ancaq Beytullah onu 
qabaqlayaraq”  indi də sən, şalvarını çıxar ver, bir lazım olana 
verəcəm” - deyir. Onun bu sözləri məni çox təəccübləndirir. Belə bir 
sözü heç gözləmirdim. Ancaq onsuz da savaş olacaqdı. Hər halda 
telefonumuzu eləcə aparmalarını izləyəcək deyilik... Bu zaman digər 
qaqaşlar da ətrafımızı sarır. Beytullah mənə baxıb, gülümsəyir. 
Üzündə, gözlərində ən xırda bir qorxu yoxdur. Sadəcə “ hazırsanmı” 
– deyir mənə. O, hazırsanmı, deyər də, mən hazır olmarammı? Çox 
gözləmək olmaz. Şalvarını istədiyi qaqaş əllərini ölçə-ölçə ona 
yaxınlaşıb, nəsə öz aləmində söz demək istəyir. Bir anın içində nə 
olduğunu anlamadan sillə qulağının dibindən açılır. Yerə düşərkən tez 
əlindən telefonu alıb cibinə qoyur Beytullah və savaş başlayır. Üç 
nəfər onun üstünə gedərkən, ikisi də mənim qismətimə düşür. 
Ömründə bir dəfə belə savaşmamış bir adam gəl, indi iki nəfərlə 
birdən savaş, ya da savaşma, qoy ölümünə çırpsınlar. Bu zaman heç 
nə düşünə bilmir insan. Yağış daha da möhkəm yağır, ancaq külək 
dayanıb deyəsən, bu savaşın sonunu maraqla gözləyir...  
Heç nə demədən mənə doğru gələnlərdən birinin üzərinə 
atılıram. Boğazından yapışıb var gücümlə sıxıram. Bu zaman yer də 
yaş olduğundan, yerə yuvarlanırıq, ancaq yenə əllərim boğazındadır. 
Nə qədər əlləşirsə, çıxa bilmir əlimdən. O biri isə var gücü ilə məni 
 133 
təpikləyir. Başqa yol yoxdu, əgər buraxsam o, da, o birinə qoşulub 
vurmağa başlayacaq. İndi heç olmasa, birini əlimin altında 
saxlayıram. Bir az sonra dəyən zərbələri hiss etmirəm. Deyəsən, biri 
üzümə dəyir. Ağzımdan, burnumdan qan axır. Bu zaman altımdakı 
adamın boğazını buraxıb, üzünü yumruqlamağa başlayıram. O biri 
məni nə qədər bərk vurursa, mən də eyni şiddətlə onu vururam. Hətta 
deyəsən, mən daha bərk vurmağa başlamışam. O, bayaq məni vuran 
yoldaşını əlimdən almağa çalışır. Mənsə, hələ də onun üzünə zərbələr 
vururam. Bu zaman Beytullahın səsi gəlir qulağıma “ burax, Bəxtiyar 
yoxsa, adam öləcək” - deyir. Yenə də özümə əngəl ola bilmirəm. Bu 
zaman birləşib məni onun üzərindən qaldırırlar. Demək olar ki, 
hamının üz-gözü qan içindədi. Ancaq mənim dəliliyim digər 
dalaşanları bizi ayırmağa məcbur etmişdi. Ayağa qalxandan sonra 
daha kimsə-kimisə vurmağa cəhd etmədi. Yerdəki yoldaşlarını 
qaldırıb, aradan çıxdılar. Biz də birtəhər evə doğru yollandıq. Yolda 
gülərək Beytullaha “ şalvarını ala bildinmi, oğlanın” - dedim. O da 
güldü. Bədənimdə ağrımayan, göyərməyən tək yer qalmamışdı. İndi 
içimdə nəsə düzəlmişdi, daha özümü əvvəlki kimi aciz, gücsüz hesab 
etmirdim. Bu gecə Beytullah ruhumu, vicdanımı xilas etmiş, 
qaranlıqların əlindən ala bilmişdi. Evə kimi heç bir söz demədən 
gəldik. Qapını açan anam bizi belə gördükdə bir az qorxdu, ancaq ona 
hər şeyin qaydasında olduğunu birtəhər başa sala bildik. Atam isə tək 
olmadığım üçün bir söz demədi. Paltarımızı dəyişib, qurulandıq. 
Bundan sonra gözəl bir gecə, çay və şeirlər bizi gözləyirdi. Bu 
gecənin asi ruhuna ən uyğun şeirlər Nihal Atsızın ola bilərdi ancaq.... 
Beytullah “ gözlərinmi, atəş, yoxsa ruhunmu alevden” şeirini deməyə 
başlayanda artıq çayımız dəmlənmişdi. Çayı dəmli sevirdik, 
tələbəlikdən bəri bu beləydi. Bu gecə çayımızı gedən bütün 
sevgililərin şərəfinə  içdik, şeirlər söylədik sonra, şeirlərlə sardıq 
ürəyimizdəki yaraları. Bu qədər dava-dalaşdan sonra ürəyimizin daha 
çox ağrıması da başqa bir məsələdir ha... Ancaq içdən- içdən bütün 
bədənim sızıldayırdı. Beytullah ayağa qalxıb pəncərədən yağan yağışı 
izləyir, mən də çayları təzələyirdim. Necə üsyankardır yağış, ancaq bu 
üsyanı, yaradana qarşı deyil, bu üsyanı toxunmaq istədiyi tellərə, 
 134 
dodaqlaradır. Şeir kimi keçirdi gecə. Daha deyiləcək bütün sözlər 
bitmişdi. Şeir demək, dinləmək istəmirdik. Çay soyumuşdu, lakin 
təzələməyi düşünmür, sadəcə ürəyimizin sonsuz sularında gəzirdik. 
Nələr var, ilahi bu balaca insan ürəyində?! Bütün dünya, axirət nə 
desən, sığırdı... Mənə maraqlı gələn içinə bu qədər şeyin sığdığı 
ürəyin, bu balaca bədəndə necə dayana bilməsi idi. Bir quş kimi 
köksümüzü yarıb çoxdan göylərə qalxmalıydı ürəyimiz. Bir-iki damcı 
yaş gəlir gözlərimdən. Tərlanı çoxdan itirmişdim, Ləman isə ölür.. 
Ölməsə belə, məni bağışlamaz. İndi onun həyatında başqa biri var. 
Ürəyimsə sevgi nəğmələri yaşamaq istəyir. Mənim kimi insanlar 
ancaq sevgi ilə yaşaya bilər. Gözlərinə baxacağı bir sevgili olmadan 
qurumuş bir çay, kökü çürümüş bir çinar kimi olarıq. Daha möhkəm 
ağlayıram... Ah, Tərlan ...Ah eşq...Ah... 
 
 
                                                  
 135 
Fərhad 
 
           Şəhərə qayıdandan sonra, Ləman hər gün bir az geriyə doğru 
gedirdi. Həkimlərin dediyinə görə bu yayı görməyə bilərdi. Onun 
gözlərimin önündə əriməsi, kəndlərindəki məzarlıqda elədikləri... 
bütün bunlara dözə bilmirdim. Yenə də, mən güclü olmalıydım, 
yaşamalıydım o yaşadığı müddətdə. Dekabr son günlərini yaşayır. Bir 
az sonra, yeni bir il gələcək. Qış gətirəcək yeni ili. Sevdiyim qadının 
qarşılayacağı, sonuncu il olacaq, bu... Bəlkə, mənim də.  
Bəs, mən onsuz necə nəfəs alacam, necə yaşayacam?! 
Anlaya bilmirəm sevdiyini atanları, tək buraxanları... Bir neçə gün 
öncə Bəxtiyar gəlmişdi Ləmanı görməyə. Sevdiyimin xətri olmasaydı, 
onu elə oradaca öldürərdim. Peşman olubmuş, nəyə yarar... Bir 
zamanlar Ləmana elədikləri üçün ciddi- ciddi onu öldürməyi 
düşünmüşdüm. Hətta uzun müddət izlədim ki, bir xəlvət yerdə 
məsələni həll edim. Ancaq bir şey əngəl oldu mənə. O, Ləmandı. Onu 
öldürsəm, zindana düşərdim və sevdiyim tək qalardı. Bu zaman 
mənim də, Bəxtiyardan heç bir fərqim qalmazdı. Ləman öldükdən 
sonra da, ona toxunmayacam. Qoy yaşasın öz peşmanlığı ilə. Vicdanı 
varsa, bu ona bir ömür bəs edəcək. Ölüm onun üçün xilas yolu olardı. 
Ləman daha evdən çox nadir hallarda çıxırdı. Hər gün bir az da solur, 
hər gün bir az da uzaqlaşırdı həyatdan. Ancaq yazmaqdan vaz keçmir, 
romanını bitirmək üçün hər şeyi edirdi. Bəzən, şiddətli ağrıları 
günlərcə imkan vermirdi ona yazmağa, yenə özünə gələn kimi yazırdı. 
İndi ən böyük arzusu bu romanı bitirməkdi. Elə mənim də, Tanrıdan 
tək istəyim bu idi... Bu günə qədər demək olar ki, heç nə 
istəməmişdim. Verdiyi ilə qane olub, hər zaman şükr etmişdim. Bu 
gün isə, sevdiyim üçün bir şey istəyirdim. O romanı bitirsin, 
sağlığında çap oldunduğunu görsün...  
İnsanın içindəki ölümsüzlük duyğusu hər zaman onu 
yaratmağa, ölümdən sonra xatırlanmağa sövq edir. Ləman həm bunun 
üçün, həm də mənim üçün yazırdı. Yazdıqlarını hələ tam hazır 
olmadığı üçün mənə göstərmirdi. Ancaq bilirəm ki, “ Eşqin 
kölgəsində” bizi- sevgimizi yazır. Elə bir əsər yazmaq istəyir ki, məni 
 136 
ölməyə qoymasın və sevgimiz insanlıq yaşadıqca yaşasın. Belə bir 
qadını tanımaq, sevmək hətta onun üçün ölmək də gözəldi.  
Son günlərdə demək olar ki, hər gün yağış yağır. Bu 
yağışlar bəzən sulu qara da çevrilir. Kaş bahar olaydı, doyunca 
gəzdirə biləydim sevdiyimi. Ancaq Tanrının yazısından kənara 
çıxmaq olmaz, mümkün deyil. Madam qışdı, soyuqdu, o zaman biz də 
baharı öz içimizdə yaşamalı, yaşatmalıyıq. Otağını güllərlə 
bəzəmişdim. Otaq tempraturunda bu güllər, yaxşı qulluq olunduğu 
zaman tez- tez çiçək açırdı. Bülbül də almaq istədim. Ancaq sonra 
anladım ki, nə onu, nə mənim özümü qəfəsdəki bir quş xoşbəxt edə 
bilməzdi.  
Mariyanın dükanda işləməsi işimi xeyli asanlaşdırmışdı. 
O, dərsdən çıxandan sonra sevdiyimin yanına qaçır, onunla daha çox 
vaxt keçirirdim. Mariya dedim də, bu qızın dərdi də məni bir yandan 
öldürürdü. Elə bir əzabın, imtahanın içindəyəm ki... Bir yandan 
sevdiyim qadın ölür, o biri tərəfdə, bir gənc qız mənim üçün əzab 
çəkir. Həqiqətən, bütün bu olanlar ağır gəlir, daşıya bilmirəm. Bundan 
aylar öncə necə sakit, monoton bir həyatım vardı. Xoşbəxt deyildim, 
ancaq əzab da çəkmirdim. Bu düşüncələr beynimdən bir işıq kimi 
keçir və çox utanıram. Ləman necə olursa-olsun, həyatıma rəng, məna 
qatmışdı. Tanrının bu hədiyyəsinə ancaq şükr etmək olardı. Ayrılıq 
dünya həyatının bir başqa adı deyildimi, onun üçün Tanrıdan əbədi 
aləmində- cənnətində bizi qovuşdurması üçün dua edirdim. Bəs 
Mariya necə olacaq? Bu sual çox ağırdı. Ləmanı sevirdim. Yaşadığı 
müddətdə yanında olacaq, öldükdən sonra isə... uzaqbaşı mən də 
öləcəm. Ancaq Mariya həyat dolu gənc bir qızdı. O, yaşamaq istəyir- 
mənimlə yaşamaq. Bax, bu çətin sual, problem qarşısında çıxılmaz 
vəziyyətdə idim. Ləmana ondan danışsam, o dəqiqə bizi evləndirərdi. 
Onsuz da məni həyata bağlamağa bir bəhanə gəzirdi. Buna görə də 
qətiyyən Ləmanın yanında Mariyadan danışmırdım. Günlərin bir 
günü dükana getmək istədiyini söylədi. Hava soyuqdu, ancaq onu qıra 
bilmədim. Günortaya yaxın hazırlaşıb getdik kitab dükanına. O 
narahat olmasın deyə, qapını bağlamaq istədim. Ancaq bunu istəmədi. 
Kitab almağa gələn gəncləri görmək istəyirdi. Daha nələri... nələri 
 137 
görmək istəyirdi Allah bilir... Millətinin savadlı, güclü olmasını, 
gənclərin kitab oxumasını, düşüncəsini... Ömrü vəfa etsəydi, onlarca 
kitab yazardı, ancaq o, iki kitabla tərk edəcəkdi bu həyatı. Biri məni 
ona aşiq edən, o biri də məni yaşadacaq kitab. Dükanın içi isti idi. 
Burada istədiyi qədər əyləşə bilərdi. Çay dəmlədim onunçün, simitsiz 
də olmazdı, əlbəttə.. Çay dəmlənənə qədər ilk tanış olduğumuz 
zamanlardan danışdıq. Nə gözəl gündü o gün. Buludlar bir anda 
dağılmış, günəş göz vurmuşdu hər ikimizə. O qədər qısadır ki, həyat. 
Hər kəsə nəsib olmur sevib-sevilmək bu həyatda. “Bunun üçün, bütün 
bu gözəllikləri mənə yaşatdığın üçün çox sağ ol sevgilim”- dedi, 
Ləmanım. Ölümə qədər və ondan sonra sevgimiz daim yaşayacaqdı. 
Sevgi Tanrının bizə ərmağanı idi, bəlkə də, elə Tanrının özü idi...  
Çayımız dəmlənmişdi. Fincanları doldurdum, simiti 
ikiyə bölüb onun gözlərinə baxa-baxa çayı içməyə başladım. Bu arada 
ona yeni oxuduğum bir kitab haqqında danışmaq istədim. Adını deyən 
kimi müəllifi tanıdı, ancaq o əsəri oxumamışdı. Qısa məlumat 
verməyimi istədi məndən. Roman Türk yazıçısı Nurullah Gənçin “ 
İntizar”-ı idi.  Romanda kövrək bir sevgi hekayəsindən danışılır. Bir 
zamanlar sərxoş olduğu üçün, Ayşə Əmrənin evlənmə təklifini qəbul 
etmir. Aradan illər keçsə də, onlar bir-birini unutmur və bir gün 
yolları kəsişir. Əmrə Ayşənin istədiyi kimi biri olsa da, artıq evlənmiş 
olur. Bu zaman Əmrə Ayşədən bir xahiş edir. Dünyada qovuşa 
bilmədik, ancaq söz ver ki, cənnətdə bir seçim haqqın olsa, məni 
seçəcəksən. Ayşə bu təkliflə razılaşır. Mən danışdıqca Ləmanın 
gözləri dolmuşdu. Bu hekayə bizim hekayəmizə oxşayırdı, haradasa. 
Biz də qovuşa bilməyəcəkdik bu dünyada, daha doğrusu çox tez 
ayrılmalı olacaqdıq. 
 Çayını mənim gözlərimə baxaraq içirdi, çayımı onun 
baxışları ilə qarışdırıb içirdim... Hər zaman yaşlı insanların bir-birinə 
olan sevgisi mənə qəribə gəlirdi. İnsan qocanı və ya qarını necə sevə 
bilər axı?! İndi anlayıram, indi Ləmanın xəstəlikdən solan 
vaxtlarında, onu əvvəlkindən də çox sevdiyim zamanlarda anlayıram. 
İnsan sevdiyinin gözlərini, ürəyini, ruhunu sevir ki, onlar da, heç 
qocalmaz.  
 138 
Cənnətdən danışmağımı istədi Ləmanım. Dedi ki, 
cənnətə gedə bilsəm, Tanrı məni ora layiq görsə, yalnız səni 
istəyəcəm. Ancaq bunun üçün sən də ömrünün geri qalanını gözəl 
yaşamalısan. Allah eləməsin, sən cənnətə düşə bilməsən, mən də 
getməyəcəm sənsiz, oturub rəbbim səni cəhənnəmindən çıxarana 
qədər ona yalvaracam. İndi mənim də gözlərim sözlərimə baxmırdı. 
Belə bir qadını tanıtdığım üçün yaradana nə qədər şükr etsəm, azdı. 
Qadın deyil sanki, bir mələkdi. Bəlkə də, mələk olduğu üçün, Tanrı 
onu öz yanına tez aparmaq istəyirdi. Ondan icazə aldım, qapının 
ağzına çıxıb siqaret yandırdım. Son zamanlar bu andıra qalmışı 
yaman artırmışam. Günə bir paket yetmir bəzən. Ancaq çəkməsəm də, 
ürəyim dağılır, dözə bilmirəm əzablarıma. Gözlərimin önündə əriyir, 
solur sevdiyim qadın və mənim əlimdən heç nə gəlmir. Bir az sonra 
Mariya da gələcək. Ləman burada bir qızın işlədiyini bilirdi, lakin  
Mariyanın mənə olan münasibətindən xəbərsizdi. Bayaq yemək 
yeməyi təklif edəndə istəmədi, “qızı gözləyək, dərsdən gələcək, 
birlikdə yeyərik”- dedi. İndi Mariyanın dərsdən gəlməsini gözləyirəm 
və nələrin olacağını düşünmək istəmirəm. Yox, Ləman üçün o istəsə 
belə, bu həyatda ondan başqasının əlindən tuta bilmərəm. Kaş 
Ləmanla ölə biləydim, rəbbim ikimizin canını birlikdə alsaydı! Ancaq 
olmur belə, istədiyimiz hər şey asan olmur. Bu atəşə, bu eşqə 
talibiksə, yanmadan, imtahan olmadan qovuşa bilmərik nura. 
Ləmanın imtahanı bu xəstəlik və dünyadan tez köçmək, mənimki isə, 
uzun illər bəlkə də, onun hicranı ilə yanmaqdı. Onu tək qoymamaq 
üçün içəri keçirəm. Hələ ki çayımız var, söhbət də, yar da var, daha nə 
istəyək ki, bu həyatdan...  
Arada bir nəfər içəri keçib, kitablara baxır. Alan da olur, 
almayan da... Ləman ümman kimi bir qadındı. İnsan onunla 
danışanda, gözlərinə baxanda bütün dərinliyi hiss edir, duyur. 
Yorulmursan onun yanında. Xəstəlik onu nə qədər əldən salsa da, 
fincanı dodaqlarına yaxınlaşdırması hələ də əvvəlki kimi gözəldi. Bu 
hərəkəti ilə aşiq etmişdi bəlkə də məni özünə. Çay içə- içə “gəl xəyal 
quraq” – dedi. Onunla xəyallar belə gözəldi. Öncə bir xəyal 
quracaqdıq, sonra onu romanında- “Eşqin kölgəsində” yazacaqdı. 
 139 
Əlimdən tutub məni xəyallar ölkəsinə, şairin dediyi, söyüdlər 
kölgəsinə apardı...  
Qaranlıqdı, göy üzündə bir dənə də ulduz görünmürdü. 
Ucqar bir dağ kəndindən keçib, meşəyə çatdıq. Ətrafı yalnız maşının 
işıqları aydınladırdı. Maşın getdikcə qabağımıza tülkü, dovşan kimi 
heyvanlar da çıxırdı. Maşının ışığından gözü tutulan bu heyvanlar, 
qaça bilmir, biz oradan uzaqlaşana qədər yerlərindəcə donub 
qalırdılar. Hər şey o qədər gözəldi ki, gecə bütün çirkinliklərin 
üzərinə öz siyah örpəyini sarmışdı. Ən əsası Ləman sağlamdı, gəncdi. 
On doqquz yaşlarında gənc bir qız əyləşmişdi yanımda. Onun üzü 
qaranlıqda yaxşı görünməsə də, işıq saçan gözləri, dodaqları məni 
həyəcanlandıra bilirdi. Maşın isə meşənin dərinliklərinə doğru gedir, 
ağacların arasından rüzgar kimi keçirdi. İndi qulağımıza çaqqalların 
səsi gəlməyə başladı. Uşaq səsini xatırladırdı- anasından ayrı düşən, 
ağlayan uşaq səsini. Deyəsən, bir az qorxur Ləman, əlini dizimin 
üstünə qoyur. Ona baxıb gülümsəyirəm. Qorxmaq nəyə gərək, onun 
yanında mən varam. Bir az da gedirik. Sanki təbiət Ləmanın 
qorxusunu duyur, ətraf bir az işıqlanır. Göy üzündən buludlar yavaş-
yavaş dağılır. Öncə ay, sonra ulduzlar səmadan bizə baxıb 
gülümsəyir. Bu mənzərə onu bir az ürəkləndirir. İndi onun üzünü 
daha aydın görə bilirəm. Necə gözəldir, ilahi! Bir tala kimi yerə 
çatırıq. Bir tərəfdə uca dağlar görünür, ətafda isə çoxlu ağaclar, meşə. 
Maşından enirik. Bu zaman bir qayanın başında ulayan canavarı 
görürük. Elə də qorxmuruq, xəyalda da qorxacaq deyilik ki.... Ancaq 
Ləman bir azca qorxur, mənə qısılır. Maşına söykənmişəm. O da 
başını sinəmə qoyub, belimi qucaqlayıb. Maşından mahnı səsi gəlmir, 
istəmirik. Gecə özü nəğmələr söyləyir bizə. Saçlarını qoxlayıram 
doyunca. Bu qaranlıqda, işıqlı bahar səhərinin ətri vurur məni. 
Dodaqlarımı alnına yaxınlaşdırmaq istəyirəm, ancaq olmaz. Ləman 
belə bir şeyi istəmir. Onun dünyasında eşq o qədər təmizdi ki, alnına 
qonacaq bir balaca öpücüklə belə kirlətmək istəmirəm xəyal 
dünyasını. Onu öpsəm, toxunmaq istəsəm, bu meşənin qaranlığında 
nə o, etiraz edə bilər... nə də bir başqası görərdi. Ancaq heç bir şey 
etmədim. Kirlətmədim sevgimizin adını. Sadəcə, doyunca saçlarının 
 140 
ətrini çəkdim içimə. Başını düz ürəyimin üstünə qoymuşdu. Qəlbim 
elə həyəcanla atırdı ki... Ancaq elə ki onun başı yaxınlaşdı sinəmə, 
birdən-birə sakitləşdim, fərəh doldu içimə. Demişdim axı, okean kimi 
qadındı Ləman. Onun içində yox olmuşdum, batırdım, lakin 
boğulmurdum. Gecə isə öz işində... Hərdən əsən külək bir ağacın 
budağı ilə oynayırdı, mənim onun saçları ilə oynadığım kimi... 
Şeirə dönmüşdük hər ikimiz. Daha sözlər yoxa çıxmışdı, 
bu qaranlıqda gözlər, baxışlar da sıradan çıxır. İndi bizi bir- birimizə 
bağlayan tamam fərqli bir şeydi. Bu dünyaya aid olmayan bir şey. 
Mən onu hiss edir, duyurdum. Qəlbinin atmasını sinəmdə hiss edir, 
nəfəsini ciyərlərimdə duyurdum. Getdikcə daha çox sıxılırdı mənə. 
Elə bil, ikimiz birləşib, bir olmuşduq. Sonra haradan çıxdığı bəlli 
olmayan qara buludlar gəldi ayın, ulduzların önünə. Külək daha bərk 
əsir, deyəsən göy də guruldayırdı. Bəli, hətta şimşək də çaxırdı. 
Düşünə bilirsinizmi, gecə qaranlıqda şimşəklə aydınlanan meşənin 
gözəlliyini?! Sonra yağış da yağdı. Hər ikimiz islanır, ancaq maşına 
minmirdik. Bu anın kefini sonacan yaşamaq istəyirdik. Bu an 
dodaqlarından öpmək istədim, ancaq sadəcə ona”  səni sevirəm” - 
dedim və daha möhkəm sarıldım ona. Bir az sonra yağış leysana 
çevrildi və biz maşına minməyə məcbur olduq. Maşının şüşəsinə 
düşən yağışı aynasilən qovur, beləliklə ikisinin – aynasilənlə yağışın 
arasında savaş gedirdi. Hər şey o qədər gözəldi ki, ayrılmaq, ayılmaq 
istəmirdim bu xəyaldan. Ancaq bütün gözəl xəyalların sonu olur bu 
həyatda. Ləman mənə baxıb gülümsəyirdi. O qədər gözəl nağıl 
etmişdi ki, sanki o anları yaşamışdım. Bu qədər gözəl danışan, necə 
gözəl yazacaqdı bunları. Və ikimizin xəyalını neçə gənc, qoca 
yaşayacaqdı. Bax, ikimizi, sevgimizi belə ölümsüz edəcəkdi 
Ləmanım. Ay ışığım, yaz yağmurum, ömrümün son yağmuru, bax, 
beləcə yaşadacaqdı bizi... 
      Bir az sonra Mariya gəlir. Dərslərini bitirən kimi dükana qaçır hər 
gün. Həftə sonları isə mənimlə birlikdə  gəlib açır dükanı və qaranlıq 
düşənə qədər ayrılmır. Onun bura gəlməsi dükana yeni nəfəs 
qatmışdı. Gənc bir qızın kitab satması, çox cavanlarda kitaba həvəs 
yaratmışdı. Ancaq çox vaxt o burada olanda qaçırdım. Bəzən belə 
 141 
imkanım olmurdu. Bütün işi onun boynuna atmaq da insafsızlıq 
olardı. Bəli, o, gəlir. İçəri girən kimi gözü Ləmana sataşır. Onu 
görəndə bir an özünü itirir, həyəcanlanır. Belə ki, onun bu 
hərəkətlərini balaca uşaq da anlayardı. Məcbur olub onu Ləmana 
təqdim edirəm. Çox mehribanlıqla qarşılayır, görüşür onunla. 
Mariyanı anlayıram. Özünü Ləmanın yanında günahkar hiss edir, 
utanır ondan. Ləman üçünsə o, işləyən sevimli tələbə qızdı. Bir az 
daha gözləyirik, tələbələr tamamilə çəkilir. Dükana gələnlər azalır. Bu 
zaman Mariyanı yemək almaq üçün kafeyə göndəririk. Ləman şorba 
istəyir, çox yeməyi yeyə bilmir xəstəliyinə görə. Mən də şorba 
istəyirəm. Özü isə nə istəyir alsın. Və o, çıxır dükandan. Ləmanın 
üzünə baxa bilmirəm nə isə. Ancaq bu hal onu şübhələndirə bilər. 
Bütün gücümü toplayıb başımı qaldırır, gözlərinə baxıb 
gülümsəyirəm. O da gülümsəyir. Gülüşünü soldura bilməyib xəstəlik. 
Mariya gələnə qədər ona şeir oxumaq istəyirəm. Sevdiyi şeirlərdən. 
Ən çox Nəriman Həsənzadənin şeirlərini sevir, ən çox onu oxuyur. 
Hər zaman deyir: -  mənə elə gəlir Nəriman müəllim böyük şairlərdən 
(şəklini sinif otaqlarından asacaq qədər) sonuncusudur. Onun üçün 
mən də, Həsənzadənin şeirlərindən oxuyuram. Bayırda hava getdikcə  
pisləşir. Belə getsə, bu il qar tez yağacaq deyəsən. Çöldə sulu qar, 
fırtına, içəridə çay və şeirlər. Bir az sonra Mariya gəlir. Qapını 
arxadan bağlayıb yeməyə başlayırıq. Özü üçün də şorba alıb. Biz 
şorba içərkən başqa bir şey yeməyi düzgün hesab etməyib. Baxıram, 
onun bu hərəkəti Ləmanı sevindirir. Yəqin ki, ürəyindən ”  maşallah, 
nə düşüncəli qızdı”- deyə keçirir. İsti şorba soyuqdan donan 
Mariyanın bədəninə həyat verir, yavaş- yavaş canlanır. Ləman ona 
suallar verir, dərsləri ilə əlaqədər olaraq. İkisinin söhbəti gözlədiyimin 
əksinə olaraq çox maraqlı alınır. Bəlkə də, Ləman, Mariyanın 
gözlərində özünü, öz gəncliyi görür. Çox maraqlıdır, görəsən, Mariya 
nə görür Ləmanın gözlərində, baxışlarında? Ölümümü, bəlkə hə.... 
bəlkə də, yox... Mariyanın bir sözü vardı. Bir şey soruşanda, işin 
içindən çıxa bilməyəndə “ hə, yox” deyirdi. Əslində, elə həyatımız da 
bir hə, bir yox... bax, bu ardıcıllıqla ötüb keçir. Bir baxırsan varsan, 
bir də yox olursan, ölürsən. Yavaş- yavaş yeməyi yekunlaşdırırdıq. 
 142 
Biz bu gün çox çay içmişdik. Mariya özünə bir çay süzdü. Biz isə, 
qalxmalı olduq. Bu qədər oturmaq Ləmana pis təsir edə bilərdi. 
Dincəlməliydi. Qalxdıq, pencəyimi Ləmanın çiyninə atıb, maşına 
gətirdim onu. Evə gedərkən bir az maşınla gəzmək istədiyini söylədi. 
Sadəcə, yolmuzu bir az uzadaraq, dənizin kənarından keçək- dedi. 
Özləmişdi dənizi, qağayıları, ən əsası da sahildə əl- ələ gəzən 
sevgililəri görmək üçün. Dediyini etmək ən böyük xoşbəxtliyim 
deyildimi?! Bayaqkı, xəyalmızdakı kimi yağış və aynasilən arasında 
bir savaş başlamışdı. Maşın şəhərin küçələri ilə keçib, dəniz kənarına 
yaxın yola çatdı. Maşınlar çox idi. Yavaşlamaq, və ya dayanmaq 
imkanımız olmadı. Sahildən, qağayılardan keçdik, xəyallarımızdan 
keçə bilmədik. İnsanlar hara isə tələsirdi. Belə soyuq hava olmasına 
baxmayaraq, yenə də sevgililəri görmək mümkündü. Gənclər bura nə 
üçün gəlirdi, onu özləri bilər. Bəlkə dənizi seyr etmək, bəlkə də tək 
qalıb doyunca öpüşə bilmək üçün? Bu zaman elə burada Mariyanın 
məni öpməsini xatırlayıb çox pis oldum, utandım. Görəsən, bu 
xəyanət sayılırdımı Ləmana...  
Ancaq bildiyim tək şey vardı ki, o da ürəyimin hər iki 
dünyada tək sahibi olacaq, o da LƏMAN. Mən bu qadını sevirdim. 
Bu sevgi dünyəvi bir həvəs deyildi. Elə olsaydı bir döşü kəsilmiş, 
günü- gündən solan birini sevməzdim. Yenə deyirəm, mən onun 
ruhunu, gözlərinin dərinliyindəki cənnəti sevirdim. Ürəyimdən “  bizi 
cənnətində qovuşdur, Tanrım”- deyə keçirdim. İndi maşın binanın 
qarşısında dayanmışdı. Ləmanı evə çıxardım və geri döndüm. Hara 
gedəcəkdim, bilmirdim. Sadəcə maşını işə salıb, qazı sıxdım. Maşın 
gedir, içində də sevdiyim mahnılar... Piyada gedərkən mahnı 
dinləməyi daha çox sevsəm də, maşında da pis alınmırdı. O da qalsın, 
yağmurlu havalarda. 
Uzaqlaşmaq istəyirəm özümdən, əzablarımdan. İndi 
düşünürəm ki, mən heç vaxt xoşbəxt ola bilməmişdim. Nə uşaqlıqda- 
ailəmdə, nə də gənclik illərimdə. Bircə damcı xoşbəxt olsaydım 
özümü kitabların arasına həbs edərdimmi? Yəqin ki yox. Düzdü, kitab 
oxumaq gözəldi, insanı çox- çox uzaqlara aparır. Ancaq yaşamaq da 
lazımdı... Nə vaxta kimi başqalarının sevgi hekayələri ilə ovuna bilər 
 143 
ki, insan? Ləmanı tapmışdım, lakin onu itirmək qorxusu izn vermirdi 
xoşbəxt olmağa. Mən əslində dəli kimi bir sevgi arzulamışam-
sevmək, sevilmək. Ailəmdə tapa bilmədiyim sevgini bir qadınla 
quracağım yuvada yaşamaq istəmişdim. Bunu da qıymadı həyat. Yenə 
böyük danışmayım, bəlkə gözəl olacaq nələrsə... Bu gözəllik Mariya 
ola bilərmi, Ləmanı bu qədər çox sevərkən onunla yaşaya 
bilərəmmi?! Bax, bu sualların cavabını tapa bilmirəm. Deyək ki, 
Mariya ilə evləndim. Bəs, Ləmanla bir- birimizə verdiyimiz cənnət 
sözü necə olacaq?! Bəs, orada Mariya mənimlə bərabər olmaq istəsə?  
      Şəhərin sulu küçələrində şütüyürəm, amma cavab tapa bilmirəm 
ürəyimdəki suallara. Yox, belə olmaz, piyada gəzmək, islanmaq 
istəyirəm. Axşama az qalır, bir az sonra dükana getmək lazımdı. 
Bağlamaq üçün Mariyaya yardım etməliyəm. Düşünürəm, maşını 
saxlayım parkda, doyunca islandıqdan sonra da dükana gedərəm. Belə 
də edirəm. Maşını hər zaman saxladığım yerə tərəf sürürəm. Yağış isə 
dayanmır, özünü insanların üzünə vurmağa cəhd edir. Bəlkə, yağış 
damcıları da vurulur, nə demək olar ki... İndi yer üzündə nə qədər 
mələk var. Yağmur damlası sayı qədər mələk... Maşın gedə- gedə 
ürəyimdəkiləri dodaqlarımın ucuna gətirir, dua edirəm. Mələklər 
“amin” deyirmi görəsən, yoxsa dualarım dodaqlarımda yerə tökülür... 
Mələklər “amin” desə də, deməsə də məni eşidən biri var. Onun üçün 
doyunca dua edir, Ləmanın romanı bitirməsini, bizi cənnətdə 
birləşdirməsini istəyirəm ondan. Bax, budur, maşın hər zamankı 
yerinə gəlib çatdı. İndi  bir saata yaxın vaxtım var. Paltomu geyinib 
parka tərəf gedirəm, qullaqlarımda da qulaqcıqlar. Bütün hüznlü 
mahnılar var, qonaqdı telefonuma. Yeriməyə başlayıram. Dekabrın 
son günlərində yayı xatırlayır, gözlərimi yağmurla isladaraq 
yeriyirəm. Elə soyuq var ki, külək də lap zəhləsini tökür insanın. 
Saçalarımı istədiyi kimi oynadır. Heç vaxt papaqdan istifadə 
etmədiyimdən saçalarım artıq alışıb yağışa, qara...  
Ətrafda çox az adam var. Bu qısa dekabr günlərində hər 
kəs işini görüb, evinə qaçmaq istəyir. Ancaq dükanlar açıqdı, bəziləri 
hətta sabaha qədər açıq olur. Neçə dəfə fırlanıram parkı, bilmirəm. 
 144 
Hələ də gəzirəm. Demək olar bütün paltarım islanıb. Ancaq 
üşümürəm.  
Ləman, Mariya... Bütün ağlım, ürəyim bir-birinə qarışıb. 
Bu, nə işdi, düşmüşəm, çıxa bilmirəm. Mənə əzab verən əslində 
Mariyanı bu qədər çox düşünməyimdi. Axı, bu qız niyə ağlımı, 
düşüncələrimi bu qədər məşğul edir?! Düşünürəm, sonra da 
düşüncələrimdən ötrü utanır, əzab çəkirəm. İnsan eyni anda iki qadını 
sevə bilərmi? Yox, bu mümkün deyil. Bir ürəkdə iki sevgi ola bilməz 
axı. Elə isə nədir onu düşünməyimə səbə? Axı, bu qız niyə beynimin 
içindən getmir? Öz düşüncəmlə anlayıram həqiqəti. Bəli, Mariya 
beynimin içindəydi. Hələlik ürəyimə enməmişdi. Ləman olduğu 
müddətdə isə heç vaxt enməyəcəkdi. Bu zaman başqa bir sual hücum 
edir mənə. Yaxşı, insan ağlı ilə sevə bilərmi?..  
İçimdən bir səs “ sevə bilməz, ancaq evlənə bilər”- 
deyir. Lənət sənə kor şeytan! Bu nə haldı mən düşdüm? Daha 
möhkəm gedirəm, daha uzaqlara getmək istəyirəm özümdən. 
Mümkün olmayacağını anladıqca, daha çox əzab çəkirəm. Hava 
qaralmaq üzrədi. Dükana getmək istəyirəm, daha doğrusu 
getməliyəm. Ancaq qorxuram. Bəs nədən, niyə, hansı səbəbə 
qorxuram.... sakitcə dükana tərəf addımlayıram. Qapını açıb içəri 
girirəm. Mariyadan başqa kimsə yoxdu. Kitab oxuya- oxuya məni 
gözləyir. İçəri girən kimi çay təklif edir. Elə soyuqdu ki, elə 
üşümüşəm ki, bu təklifi rədd edə bilmirəm. Tez bir fincan çay süzür 
mənə. İsti çay bədənimin donunu açır. Bir fincan da, deyərkən hava 
əməllicə qaralır. Artıq getmək lazımdır. Bu zaman Mariya 
gözlənilmədən “ məni, evində bir fincan qəhvəyə qonaq edə 
bilərsənmi?”- deyir. Donub yerimdəcə qalıram. Bu nə idi indi, bu qız 
niyə belə bir təklif etdi?! Və ən əsası, mən niyə bu qədər 
həyəcanlandım?! Bu zaman içimdə bir şeylər hərəkətə keçdi sanki. 
Yəqin ki, bu hər kişidə olan ehtiras duyğusu idi. İndi mən 
ehtiraslanmışdımmı? Gözəl, gənc bir qız, gecə vaxtı mənə deyir məni 
evinə dəvət et. Bu gecənin necə bitəcəyini bilmək olmazdı. Bəs mən 
niyə yox deyə bilmirdim bu təklifə?! Bəs Ləman necə olacaqdı? 
Külək daha da möhkəmlənmiş, yağış özünü içəri dəvət etdirmək 
 145 
istəyirdi. Dodaqlarım titrəyə-titrəyə - yaxşı dedim, yaxşı gedək səni 
bir qəhvəyə qonaq edim- dedim. Dükanı bağlayıb maşına əyləşdik. 
İndi qorxurdum, ilk dəfə idi ki, sevdiyim qadını itirməkdən 
qorxurdum- unudaraq itirməkdən... Demək ki, insan olmaq belə bir 
şeymiş. Bu gecə ölməyəcəyimi, yaşayacağımı anladım. Canım elə 
yanır, elə əzablar çəkirdim ki... Əvvəllər düşünürdüm, Ləmansız 
öləcəm, ancaq indi yanımda bir qızla evə gedirəm. Özü də Ləmanın 
mənim yolumu gözlədiyi bir vaxtda. Nifrət edirdim özümə, ancaq 
yenə yolumu dəyişib, Mariyanı öz evlərinə aparmadım. Maşın mən 
yaşadığım binanın qarşısında dayandı. Daha bundan sonra geriyə 
dönmək olmazdı. Maşından düşüb, yuxarıya - evə qalxdıq. Qapının 
kilidini açarkən həyəcandan əllərim əsirdi. Aman Allah, mənə nə 
olur?! İçəri keçdik, ev, çölə baxanda isti idi. Mən Mariyadan 
paltarlarımı dəyişmək üçün izn istədim. Əynimi dəyişənə qədər o da 
qazı yandırıb, çaydanı üstünə qoysaydı pis olmazdı. Otağıma keçib, 
yaş paltarlarımı çıxardım və ev üçün olan rahat geyimlərdən 
geyindim. İstədim Ləmana zəng edib, bir az gecikəcəyimi deyim, 
ancaq bacarmadım. Qorxdum ki, tək olmadığımı anlayar. Bəs, bir az 
sonra Mariyanı evinə aparıb, Ləmanın yanına gedəcəmsə, niyə normal 
bir paltar geymirəm əynimə? Artıq düşünməkdən dəli olacaqdım. İndi 
salona keçmək lazımdı. Orada məni qonaq gözləyir. Di gəl ki, 
qorxurdum. İçəridə başıma gələcəklərdən çox qorxurdum. Ancaq içəri 
girdim. Çaydanı qazın üstünə qoyub məni gözləyirdi. Mən də keçib 
əyləşdim. Hər halda suyun qaynaması lazımdı, qəhvə hazırlamaq 
üçün. Evə, əşiyalara diqqətlə baxır, hər şeyi yaddaşında gizlətmək 
istəyirdi sanki. Evimi təmiz saxlayırdım hər zaman. Hər həftə bir 
vaxtım vardı ki, evin təmizliyi ilə məşğul olurdum. Çirkli bir yerdə 
yaşamaqdan zəhləm gedir. İnsanamsa, insan kimi də yaşamalıydım.  
Su qaynamışdı. Qəhvə hazırlamaq üçün ayağa qalxıb, 
mətbəxə tərəf getdim. Bir az sonra iki fincan qəhvə ilə geri 
dönmüşdüm. Mariya da boş dayanmayıb, telefonundan romantik bir 
melodiya açmışdı. Ürəyimdə “ bax, indi sonum çatdı” - deyə 
düşündüm.  Əyləşib qəhvələrimizi içərkən gözlərini məndən 
çəkmirdi. O baxışlardan oxuduqlarımı deməyə utanıram, ancaq o 
 146 
baxışlar məni atəşə dəvət edirdi. Yavaş- yavaş həyəcanlandığımı, 
ürəyimin döyüntüsünün artdığını gördüm. Ayaqlarımdan sinəmə 
doğru bir atəş məni sarırdı. Daha özümə əngəl ola bilmir, ağlıma 
başqa şeylər gətirirdim. Ləmanla otaqda tək qalanda necə gözəl, təsirli 
şeylər düşünürdüm, ancaq indi... Dodağına apardığı fincana baxarkən 
istər- istəməz gözüm dodaqlarına sataşdı. Necə də gözəl, incə 
dodaqları vardı. Hələ, hələ alt dodağı bir lalənin ləçəyini xatırladırdı. 
Bu an ürəyimin daha möhkəm döyündüyünü hiss etdim. Az qalırdı 
sinəmdən çölə yox, Mariyanın dodaqlarına qaçsın. Deyəsən, ilk dəfə 
idi belə bir hal yaşayırdım. Telefondakı melodya da məni ona dəvət 
edirdi. Ancaq hələ ki yerimdən qalxmır, sakit-sakit qəhvəmi içirdim. 
İnsan oğlunun ən təbii ehtiyacı idi sevişmək. Qadın və kişi ayrı-
ayrıykən bir olub tamamlanmasaydı... Ancaq bu cürmü?  
Otuz altı yaşıma az qalırdı, ancaq bu günə qədər hər 
zaman qaçmışdım qadınlardan - sevgidən və sevişməkdən. Bu gün nə 
edəcəkdim? Qadın vardı, sevişmək də ola bilərdi, ancaq sevgi 
yoxdu... Digər yanda isə qadın və sevgi vardı, sevişmək yoxdu... Bax, 
bu düşüncələr içində xəyala dalır, yorğun- yorğun düşünürdüm. Çöldə 
hava getdikcə daha pis vəziyyətə düşürdü. Deyəsən, qar yağacaqdı bu 
gecə.. Pəncərəmə vuran qar, gözlərimə vuran dodaqları... Deyəsən, 
yavaş- yavaş özümdən uzaqlaşırdım. Mariya qəhvə fincanını 
dodaqlarına fərqli aparırdı, Ləmandan fərqli... Ləmanda eşq vardı, 
Mariyada isə ehtiras. İndi gənc bir qadının atəşində yanmaq üzrəydim. 
İlk dəfə bəlkə də bir qadınla sevişəcəkdim. Bədənimdə qəribə bir 
həyəcan, titrətiş vardı. Daha düşüncələrim beynimdən tamamilə 
silinmişdi. Ən son Ləman bir duman içində itdi beynimdə. İndi mən 
tamamıilə müdafiəsiz halda Mariyanın ixtiyarındaydım. O isə hələ 
heç nə etmirdi. Sadəcə qəhvəsini içir və mənə baxırdı. Bir də 
mahnılar.... bütün acıları unutmaq olardı bu gecə. Bəs sonra, bəs 
sabah açılınca?!  
Canım çox yanmışdı, çox əzablarım olmuşdu. Bütün 
zamanlarda tək idim. Ləmandan öncə də, ində də... Mariya bütün 
həyat eşqi ilə qarşımda dayanıb. Bütün acıların sonu ola bilərmi 
görəsən? İndi onun atəşinə atılsam, belə sabahlar açılacaq və mən 
 147 
daha möhkəm yanacaqdım. İndi xəyal ilə həqiqət, əzab və sevinc eyni 
anda hücüm edirdi beynimə, düşüncələrimə. Yalnız olduğum 
gecələrdə nə qədər gözlərimə məğlub olmuş, nə qədər xoşbəxtliyin 
xəyalını qurmuşdum. Gündüzləri güclü, laqeyd olan mən, axşam 
olduğu zaman yaralı bir canavar kimi inləyirdim. Yatmağa 
qorxurdum, çünki yuxunun sonunda oyanmaq vardı. Hər sabah yeni 
acılar, bəlkə də, yeni yox təkrar olunan acılardı. Bax, buna görə 
digərləri oyanmamaqdan qorxduqları zaman, mən oyanmaqdan 
qorxurdum.  
Qəhvəsini bitirmişdi. İndi normalda onu evinə 
aparmalıydım, bunu ona təklif etməliyəm. Ancaq susuram, gözlərim 
dodaqlarında, dodaqlarımı dişləyirəm. Nələr olur mənə görəsən? Heç 
vaxt sevişməmiş mən qəribə-qəribə hərəkətlər edir, dilimlə 
dodaqlarımı isladıram. O, ayağa qalxır və mənə doğru addımlayır. 
Damarlarımdakı qanın necə möhkəm dövr elədiyini hiss edirəm. İndi 
bir addımlığımda dayanıb mənə baxır. Saçlarım üzümə dağılır, 
saçlarımız qarışır. Mən nə edirəm... yenə düşüncələr hücum edir. 
Ancaq daha gecdi. Ayağa qalxmağa qoymur məni. Dizlərimin 
üstündə oturur. İndi bütün bədənimdə qəribə atəş dolaşır. 
Qucaqlayıram onu. Bayaqdan gizli-gizli baxdığım dodaqların dadını 
indi hiss edə bilirəm. Bu dodaqların dadını bilirdim əslində. Sahildə 
öpmüşdü məni, ancaq bu dəfə mən öpürdüm onu. İlk dəfə insan 
qorxa- qorxa yaxınlaşıdırır dodaqlarını. Sonra isə alışırsan. Bütün 
gücünlə, nəfəsin kəsilənə qədər öpmək istəyirsən. Dodaqlarını, 
çənəsini öpürəm. Əllərim qadağan olan yerlərə doğru hərəkət edir. Bu 
zaman çöldə əsən güclü külək, səsi ilə qorxutmaq istəyir bizi, 
bacarmır. Sonra yağış damcıları bütün gücü ilə özünü vurur 
pəncərəmə. Yatağa gedəcək qədər belə zamanımız olmur.  
Mariyanın paltarları döşəmənin üzərinə dağılıb. Bir 
rəssam olaydı, kaş bu mənzərəni çəkmək üçün. Ətrafa dağılmış qadın 
paltarları... sevişən iki insan, daha nələr... nələr. Bədənimi parçalamaq 
istəyirdi sanki barmaqları ilə. Bir qadının necə ehtiraslı ola biləcəyini 
öyrənirdim. Atəşlə, atəşin qovuşması idi, bu. Dodaqlarım Mariyanın 
bədənində gəzdikcə, sanki acılarımı unudur, bütün əzablarımdan 
 148 
intiqam alırdım. Bax, beləcə ilk dəfə bir qadın bədəninin, onun 
gözləri, baxışları qədər gözəl ola biləcəyini öyrənirdim.  Başımı 
sinəsinə sıxarkən saçlarımda gəzən barmaqlar bütün rəssamların əlləri 
ilə ustalıqda yarışa bilərdi. Dağ laləsinin, yasəmənin qoxusu vardı 
sinəsində. Və mən o qoxunu indi bütün iliklərimə qədər yaşayırdım.  
Külək dayanmışdı, daha yağış da yağmırdı. İndi 
uzanmışdım döşəmənin üstünə və başını sinəmə qoyub, məni 
qucaqlamışdı. Bundan sonra həyatımda iki qadın olacaqdı. Bu 
gecədən sonra Mariyanı da özümdən uzaqlaşdıra bilməzdim. Ləmanı 
düşünərkən içim titrəyirdi. Bu gecə gedə bilməmişdim onun yanına. 
Görəsən, indi nə edir, nə düşünür...  
Bəs, sabah mən nə deyəcəm ona?! Daha gecdi, yatağa 
gedirik. İlk dəfə balaca yatağımı biri ilə bölüşməli oluram. Bir qədər 
sonra şeytanlıqlar edir və yenidən başlayır film... Elə gözəl öpür ki, 
mən yaşamaq istəyirəm. İlk dəfə cibimdə gəzdirdiyim gümüş gülləni 
uzaqlara atmaq keçir ürəyimdən. Sonra yorğunluq güc gəlir və onu 
qucaqlayıb yuxuya gedirəm. Bir qadının nəfəsi, istiliyi ilə yatmaq 
gözəlmiş. İlk dəfə yastıqdan daha yumşaq bir şeyin üzərində yumulur 
gözlərim, ilk dəfə əllərim bir qadının sinəsində isinir... İlk dəfə bir 
qadının saçları dodaqlarımdan öpür... 
 
 
                                      Ləman 
 
         Bu gecə gəlmədi. Narahatam, darıxıram, ancaq onu da anlamaq 
lazımdı. Günorta bir yerdə deyildikmi, indi də bəlkə ailəsənin  yanına 
gedib, bəlkə də başqa bir işi var?! Elə istərdim ki, bu yağışlı, küləkli 
payız gecəsində başımı onun sinəsinə qoyaraq yuxuya getmək. Qış 
gəlir və bu mənə ölümü xatırladır. Ayaq səslərini duyduğum ölümü. 
İndi bahar olsaydı, heç olmasa təbiət ölüm adlı donunda olmasaydı. 
Ancaq gör ki, bütün acılar, bütün ayrılıqlar birdən gəlirdi. Əlimdənsə, 
yazmaqdan savayı heç nə gəlmirdi. Göz yaşları içində yazıram, 
yaşamadıqalarımı, heç vaxt yaşaya bilmədiklərimi...  
 149 
Saat bir olar. Gülnar çoxdan yatıb, mən isə hələ də 
bilgisayarın başında yazıram. Gah öz həyatımı, gah yazdıqalarımı 
ağlayır... yenə yazıram. Dünyanın bütün acılarını, bütün sevgilərini 
bir romanın içində gizlətmək keçir ürəyimdən. Çox sevənləri yazıram 
bir yanda, digər yanda onları ürəyi oyuncaq hesab edənlərlə 
qarşılaşdırıram, eynilə həyatda olduğu kimi. Məsələn, oğlan gedən 
sevdiyinə tək bir sual vermək istəyir “ mənim bu qədər canım 
yanarkən, necə gülə bilirsən?” Hər gün görür oğlan sevdiyi qızı, hər 
gün onun gülüşü ilə ölür. O, acı çəkir, əzablarında boğulur, qız isə 
yenə öz kefində gülür... Oğlan siqareti siqaretin ardınca yandırır, lakin 
bütün bu olanları qız görmür, yenə gülür. Görəsən, bir zamanlar 
baxışları ilə, sözləri ilə ürəyini aldığın birinin acı çəkməsini insan 
necə seyr edə bilər.  
Bax, bunu yaza bilmədim, çünki bu duyğular yaddır 
mənə. Ancaq o oğlanın acısını anladığım üçün yaza bildim və o qızın 
gedişini, Bəxtiyarın gedişi kimi anlatdım. Külək sanki bu dünyadan 
nə isə qoparmaq istəyir, yağış nələri isə yumaq, təmizləmək 
arzusundadı. Bu düşüncələrlə yuxuya gedirəm. Bəli, öləcək olsam da, 
öləcəyimi bilsəm də yatır, yemək yeyirəm. Hətta bəzən gülə də 
bilirəm. İnsanın bu halı çox qəribə gəlir mənə. Sabah yuxudan Gülnar 
oyadır məni. Yazı yazdığım yerdə, divanın üstündəcə yuxulamışam. 
Fərhadı düşünürəm yenə. Görəsən, gələcəkmi, bu gün və ya dünən 
işdən çıxandan sonra nə üçün gəlmədi?  
Qalxıb əl-üzümü yuyuram ki, bir az özümə gəlim. Gəlsə, 
məni belə dağınıq halda görməsin. Ancaq saat bir-bir uzaqlaşır mən 
qalxdığım vaxtdan. Günortdan sonra qapı döyülür və o, gəlir. İçəri 
keçir, ancaq nəsə bir hal var onda. Mən soruşmuram niyə gəlmədiyini, 
o, da demir. Gətirdiyi gülləri pəncərənin qabağına qoyur, əyləşir 
qarşımda. Gözlərinə baxmaq istəyirəm və baxıram...  
Gözlərində yenə mən varam, sevgim var, ancaq başqa 
bir şey də var ki, onu hiss edə bilmirəm. Gülnar çay süzür, birlikdə 
çay içirik. Hər zamankı kimi səhhətimi, romanımı soruşur. Yalandan 
da olsa “ yaxşıdır”- deyirəm.  Sonra havalardan düşür söhbət. 
Nədənsə, dünənki gecədən danışanda gözlərini qaçırır məndən. 
 150 
Ürəyimə sanki bir iynə sancılır, nə isə hiss edirəm, bir şeylərin 
qaydasında getmədiyini... Hər zaman qorxmuşam hisslərimdən. Yox, 
yox, mən Fərhadı itirmək istəmirəm. Həyat uzun illər yaşamaq 
şansımı əlimdən alıb, indi Fərhadı da alsa, nə edərəm, ölüm onsuz da 
gələcək. Yalnız ürəyi olan insanlar yaxşı bilir, bu həyatda ölümdən 
betər şeylərin olduğunu. Qorxa- qorxa ona yaxınlaşıb, əllərindən 
tuturam. İlk dəfə ona “ səni itirməkdən çox qorxuram”- deyirəm. Bəli, 
onu itirməkdən qorxuram. Əgər o, getsə ölümüm belə yarımçıq olar. 
Mən tam yaşaya bilmədim, heç olmasa ölümüm tam olsun istəyirəm. 
Bu sözləri deyəndə gözləri yaşarır. Qarşımda diz çöküb, əllərimi öpə-
öpə başını dizimin üstünə qoyur. “ Sən eşqsən, Ləman, sevgisən sən. 
Nəfəsin olduqca səninlə döyünəcək ürəyim. Bir gün nəfəsini üzümdə 
hiss etməsəm, mən də yarımçıq qalacam”- deyir. Onun yoxluğu 
mənim ölümümü yarım qoyar, ancaq indi anlayıram ki, mənim 
yoxluğum- ölümüm onun ömrünü yarımçıq qoyacaq. Yaşayacaq 
bəlkə, ancaq yarımçıq.  
Bayaq düşündüklərim üçün çox utanıram. Mənim üçün 
bu qədər çox şey edən birini, bir gecə gəlmədi deyə, vəfasızlıqda 
günahlandırmışdım. İstəmirdim məndən sonra yarımçıq qalsın, 
istəmirdim... Sən yaşamalısan sevgilim, ikimizin yerinə də... Məsələn, 
ən böyük arzum bir qızımın olmasıydı - adını Mələk qoyacaqdım, 
sonra bir oğlum olacaqdı, bəlkə də, onun adını da Ümid qoyacaqdım. 
İndi bunların heç biri olmayacaq, ancaq ola bilər, sənin övladların ola 
bilər, əzizim. Məndən sonra iki insanın xəyalı, arzuları ilə yaşamalı 
olacaqsan. Anlayırsanmı məni, bu ömrü iki nəfərlik yaşamalısan. 
Oğlun Ümidə məndən danışarsan, Mələk böyüyər ilk oxduğu roman, 
mənim bu xəstə- xəstə yazdığım olar. Bax, sevgilim bütün bunlar 
olarsa, boşuna yaşamış olmaram, nə də ki, boşuna ölmüş... Sən 
yaşayacaqsan, sən xoşbəxt olmağa layiq birisən, Fərhadım. Bu sözləri 
deyərəkən başı hələ də dizlərimin üzərində idi. Barmaqlarım sığal 
çəkirdi uzun, yumşaq saçlarına. Bu saçları yağışlı havalarda 
islanarkən, küləklə rəqs edərkən görmək daha gözəl olurdu. İlk dəfə 
onu görəndə də saçları ilə oğurlamışdı ürəyimi. Çoxlu sığal çəkmək 
 151 
istəyirdim başına ki, barmaqlarımın izi qalsın, mən öldükdən sonra 
da...  
Bir-iki saat oturduqdan sonra qalxıb getdi. Mən yenə öz 
yalnızlığımla baş- başa qalmışdım. İndi düşüncələrdən, xəyallardan 
başqa bir şeyim yoxdu  yaşayacaq... Yaxşı ki, Gülnar var. Sağ olsun, 
bu günlərdə mənə bir xidmətçidən artıq bacı olmuşdu. O da olmasa 
qaranlığımda, təkliyimdə yox olardım. Romanı bitirməyimə çox az 
qalırdı. Həm həyat romanımı, həm də yazdığımı...  
Fərhad getdikdən bir qədər sonra Bəxtiyar gəldi. Onun 
son zamanlarda çox dəyişdiyini görürdüm. Gəlişləri məni geri 
qazanmaq üçün deyildi daha, sadəcə köhnə bir dostu, sevgilini ziyarət 
edirdi. Bilmirəm, bu qədər dəyişsə də, belə xəstə bir qadını sevməyə 
gücü çatardımı?! Bütün etdiklərinə baxmayaraq, bu adam mənə 
ömrümün ən gözəl illərini- gəncliyimi, gözəlliyimi, sağlamlığımı 
xatırladırdı. Nəticədə bir zamanlar sevdiyim, sevdişdiyim biriydi. 
Daha çox danışmırdı. Sakitcə keçib qarşımda əyləşmişdi. Salam, sağ 
oldan sonra mən sual verməsəm, ağzını açmırdı. Yenidən dərslərinin 
başına qayıdacağı üçün çox sevinirdi. Bu dəfəki söhbət daha səmimi 
keçirdi. Mənim dünyada kiməsə kin güdəcək halım qalmamışdı, hər 
şey adi görünürdü. gözlərimə. Bütün acılar, əzablar...  
İnsan ölüm yaxınlaşdığı zaman sadəcə yaşamaq 
haqqında düşünür. Sağlam vaxtı çəkdiyi əzablar o qədər cılız görsənir 
ki, gülmək istəyirsən. Bəxtiyar məni atmışdı. Hə, nə olsun ilk ayrılan 
biz idikmi, əgər xəstəlik olmasa, Fərhadla hər şeyi yenidən başlaya, 
xoşbəxt ola bilərdim. Gözəllik, sevgi ürəyimizdədi, ürəyimizdi. Biz 
kimi sevsək, ora kimi qoysaq, sevgili o olur. İndi Bəxtiyar başına 
gələnləri danışır, mən də nəzakət xatirinə dinləyirəm. Necə ağlını 
itirdiyini, pis hala düşdüyünü, hamısını bir-bir danışır. Bundan sonra 
da vicdanı onu rahat qoymayacaq yaşamağa. İndi ona baxıram, 
əslində pis insan deyil, sadəcə acizdi, qorxaqdı milyonlarla insan 
kimi. Onun yerində olsaydı, çoxları elə onun elədiyini edərdi. Sadəcə, 
Fərhad kimi insanlar sevgisizlikdən ölüm qədər qorxa bilir. Dildə bir 
əsas, bir də köməkçi- mənası olmayan sözlər var. Bax, insan sevdiyi 
zaman əsas olur, məna qazanır, ancaq sevgisiz insan, köməkçi söz 
 152 
kimidir. Yaşasa da, nəfəs alsa da, mənasız olur. Bəxtiyar isə omonim 
sözlərə bənzəyir. Omonim olan əsas və köməkçi sözlərə. Məndən 
əvvəl sevdiyi olmuşdu, məndən sonra da olacaqdı. Ölümüm onun 
sadəcə vicdanını sızladacaqdı. Ancaq Fərhadın ilk sevdiyi idim, son 
da olacaqdım. Yoxluğum onun ürəyində hiss olunacaqdı. Fərhadın 
həyatında qadını olsa belə, ürəyində hər zaman mən olacaqdım. 
Bəxtiyar böyük həvəslə çəkdiyi acılardan danışarkən gözümün 
önündə sadəcə bir obraz görürdüm- yazdığım, xəyal vurğunu olan 
obrazlardan birini. Bəxtiyara gözəl olan hər şeyi vermişdim, Fərhada 
isə yalnız əzablar qalırdı... Bax, bütün bunlar mənim son zamanlarda 
düşündüklərimdi. İndi mənim həyatım keçmiş düşüncələrdən ibarətdi. 
Bəxtiyar çayını içə- içə danışırdı. Hətta Beytullahla gecə başına 
gələnləri belə danışdı. İlk dəfə kişi olub savaşmış, yoldaşını yarı yolda 
qoymamışdı. Ancaq nəyə yarar, bütün bu sözlərin mənə nə dəxli var? 
İndi bir an öncə bu söhbətin bitməsini gözləyirdim, çünki yazacağım, 
məni gözləyən bir romanım, hekayəm vardı... Çayını bitirdikdən 
sonra, qalxıb getdi. Bu zaman öz- özümə düşündüm ki, görəsən, 
ürəyimdən keçənləri dodaqlarıma qədər gətirə bilmişdimmi?! Eh, nə 
isə, deyib bilgisayarı açdım. Ürəyim ilk dəfə aşiq olmuş kimi 
döyünürdü. Yazmaq istəyirdim... 
                                           
 153 
Eşqin kölgəsindən bir hissə.... 
 
           Eşq günəş kimidir, demişdi qoca bağban. Bəzən buludlar onun 
önünü kəssə də, bəzən gecə gəlsə də, əslində heç vaxt yox olmur. 
Daim biz onun varlığını hiss edir, duyuruq. Eşq günəş, dünya, 
insanlar isə buludlar, gecələrdi. Onun üçün çox vaxt insan oğlu ilə 
eşqin yolları kəsişmir. Çox maraqlı bir hekayəsi vardı, bağbanın. 
Bundan uzun illər öncə, cavan oğlan olduğu zamanlarda bir qıza 
sevdalanır, çox sevir onu. Adı Gül olan bu qız deyəsən onu sevir. 
Qocanın özü danışarkən “ deyəsən” sözündən istifadə edir. Çünki, 
indi belə tam əmin deyil, o qızın onu sevdiyindən. Elə ona görə də - 
“heç vaxt sevildiyinə əmin ola bilməzsən”- deyir. İnsanlar sevsə də, 
sevməsə də gedir. Bir dəfə ailə qurub ayrılmışdı Gül. Onun üçün 
ürəyində kişilərə qarşı hədsiz nifrət vardı. Onun nəzərində bütün 
kişilər yalançı idi. Tanıdığı hər kişidən intiqam almaq istəyirdi. Bu 
intiqam isə, elə gözəlliklə, gül ilə olurdu. Elə gözəl bir qız deyildi, 
ancaq ürəyimə yatmışdı, sevmişdim onu. O isə məni digərləri kimi 
görür, inanmırdı mənə. Məsələn, ona sevgilim desəm, “ sənsən 
sevgilim” - deyirdi. Sevgi, sevgilim sözləri belə gözlərindən 
düşmüşdü. Çox çətindi onu sevmək, çox... Bir ilə yaxın “sevgili” 
oyunu oynadıq. Bu bir il ərzində sadəcə bir dəfə onun qadın 
olduğunu, ürəyinin olduğunu hiss etdim. Başqa bir şəhərdə yaşayırdı 
və mən tez- tez onu ziyarət üçün gedirdim.  O səfərlərin birində 
görüşümüz axşama qədər çəkmişdi. Şəhərin hündür yerlərinin birində 
söhbət edirdik. Günəş yavaş- yavaş solurdu. Yaz axşamı idi. Sakit 
hava, ayaqlarımızın altında şəhər... İlk dəfə hər iki əlindən tutdum və 
son dəfə olmuşdu bu... Onun gözlərinin içində həqiqi onu - sevgiyə 
möhtac bir qadını görmüşdüm. Ağaca söykənmiş, qollarımda bir 
balaca sərçə kimi titrəyirdi. İlk dəfə dodaqları mənə bu qədər yaxındı, 
ilk dəfə bədənlərimiz bir- birinə dəyirdi. Bu zaman gözlərinin 
yaşardığını gördüm. Özü boynuna almadı. “ Havadandı”- dedi. Ancaq 
o, ağlamışdı. Barmaqlarımı göz yaşları ilə qovuşdurdum, göz yaşlarını 
sildim. Ürəyimdən onu öpmək keçirdi. İndi düşünürəm də, öpsəydim 
heç nə edə bilməzdi. Bəlkə də, öpməliydim. Sözlərin, baxışların deyə 
 154 
bilmədiyini balaca bir öpüş deyərdi ona. Ancaq mən “ səni öpə 
bilərmmi” - deyə soruşdum. Bəli, belə bir səhv etdim. Əlbəttə cavabı 
“ yox” oldu. O zaman gənc, təcrübəsiz bir oğlandım. Bilmirdim, 
tanımırdım qadınları. Qadın cəsarəti olan kişini mükafatlandırır, təklif 
edəni yox. Öpmək istəyirsənmi, öp... darıxdınmı, get gör... Yoxsa 
daha öpə bilərəmmi, səni görməyə gələ bilərəmmi kimi mənasız 
suallar vermə. Mən də bu səhvi etmişdim. Öpə bilmədim onu, ancaq 
orada elə yaxınlaşmışdıq ki, saçlarının qoxusunu hiss edə bilirdim. 
Bədənlərimiz elə yaxındı ki, bir- birinə, bir addım atacaq cəsarətim 
olsaydı bu yaxınlıq iki atəşin qovuşması olardı. Ancaq öpsəm onu 
itirəcəyimdən qorxmuşdum. O, ilk dəfə kişilərə nifrət edən bir robot 
yox, qadın olmuşdu qarşımda. Mən isə istifadə edə bilməmişdim bu 
şansdan. Oradan ayrılıb, marşuruta gedənə qədər sürdü bu yaxınlıq. 
İlk dəfə qucaqlaya bildim onu, sarıldım sevdiyim qadına. İndi də onun 
çiyinlərinə, kürəyinə toxunan sağ əlimin xüsusi yer var mənim 
yanımda. Ondan öncə də görüşlər olmuşdu, ondan sonra da oldu. Bir 
dəfə dəniz sahilində əl- ələ tutub çoxlu gəzdik, başqa bir səfər onu 
qatarla yola saldım. Qısa da olsa, az da olsa yaşanmışlar oldu, yaşadıq 
sevgini. Ancaq heç vaxt bilmədim, əmin olmadım məni sevib-
sevmədiyinə... İndi bu, o qədər də vecimə deyil. Ondan sonra bağban 
oldum. Çoxlu güllərim oldu. Mən güllərə qulluq etməklə keçirdim 
ömrümü. Mən gülü sevdim, gülləri seçdim...Eşq gül qoxusu kimidi. 
Sənin bağında olmasa belə hiss edərsən, külək onun ətrini sənə 
gətirər... 
      Gülün hekayəsini yazıb bitirəndə haradasa axşam olurdu. Külək 
yenə dəli- dəli əsir, yağmur göy üzündən yerə can atırdı. Çöldə çox 
soyuq olmalıydı, bəlkə də bu gecə qar yağacaqdı, bəlkə də mənim son 
gecəm olacaqdı. Uşaqlıqdan külək əsəndə üşümüşəm, indi də yaman 
üşüyürəm. Bu axşam gəlsə, Fərhadı qoymayacam getməyə. Mənimlə 
qalsın bir gecəni də. Bu soyuq dekabr gecəsində onun nəfəsi ilə 
isinmək istəyirəm. Bəs, görəsən, indi nə edir, hardadır? Yəqin Mariya 
ilə dükanı bağlamağa hazırlaşırlar. Bu qızı qısqanardım əvvəllər olsa, 
indi isə elə istərdim ki, Fərhadı sevsin, onu heç buraxmasın. O, 
 155 
gəncdi, həyat dolu bir qızdı. Məndən sonra Fərhadı yaşada, həyatda 
tuta bilərdi.  
Külək niyə dəli olub bu gecə? Nə fərqi var, bu gecənin 
digər gecələrdən? Bax, bu külək kimi olsaydım, Mariyanı 
qısqanmayan mən indi küləyi qısqanıram. Külək olsaydım, 
sevdiyimin saçlarını oynadardım, ya da yağış olsaydım- Fərhadın o 
ipək kimi saçlarına qonar, ona gözəllik qatardım. Saatın saniyələri 
göstərən əqrəbi elə yavaş- yavaş hərəkət edir ki, ürəyim sıxılır. 
Sağlam olsaydım, qalxıb onun üçün bəzənərdim, bu gecə onunla bir 
olub, soyuğa meydan oxuyardım. İndi bu halımla onunla sevişməm 
ona işgəncə olar. Onunla qovuşma istəyim bir ehtirasın yox, ruhun- 
ruhumun ehtiyacıdır. Gülnar axşam üçün yemək hazırlayır. Ətrafıma 
baxıram, bir dənə xoşbəxt insan görə bilmirəm. Mən xəstə, Bəxtiyarın 
ruhu, vicdanı xəstə, Gülnarın həyatı dağılıb. Fərhad və Mariya qalır 
geriyə. Bu qədər problemlərin içində Fərhadı həmişə xoşbəxt 
görürdüm. Çünki, onun həyatında mən vardım, eşq vardı. Mariya isə 
gəncliyin qayğısız günləri ilə xoşbəxtdi. Yenə ağlıma gəlir, kaş bu qız 
Fərhadı sevəydi, bir ömür onun üzünü güldürə bilərdi öz enerjisi ilə. 
Ancaq yenə yarım qalacaqdı mənim sevdiyim, sevgilim. Elə bu 
düşüncələr içində pəncərədən baxarkən birdən qapı döyülür. Bəli, 
gələn Fərhaddı, yanılmıram. İçəri keçir. Onu görəndə ürəyimdə bahar 
fəsli olur, lalələr dalğalanır könül bağçamda. Yaxınlaşır və alnımdan 
öpür. Boynunu qucaqlayıb bir xeyli buraxmıram, doyunca bağrıma 
basmaq istəyirəm, ancaq kim sevdiyindən doyub ki...Qulağına onu 
çox sevdiyimi pıçıldayıram. Gülümsəyir, gözlərindən ürəyimə günəş 
işıqları düşür bu soyuq dekabr axşamında. Bir az sonra süfrə başında 
əyləşirik. Ona bu gecə burada, mənimlə qalmasını söyləyirəm. 
Gözlərinə elə bir baxıram ki, yox deyə bilmir. Qəbul edir. Elə 
sevinirəm ki... Bu gecə başımı onun sinəsinə qoyub yatmaq istəyirəm. 
Bəlkə, bu ilk və son dəfə olacaq, ancaq olsun. Bəzən bir an, bir gün 
bütöv ömrə dəymirmi, bu o çox sevdiyim mahnıda oxunurdu “ bəzən, 
bir an üçün, bir ömür verilir”- deyə.  
      İndi, bu gecə o an yaşanmalıydı. Bu gecə Bəxtiyarla keçirdiyi 
gecələrin heç birinə bənzəməyəcəkdi. Bu gecədə ölümlə həyat qol- 
 156 
qola, sevgi ilə ayrılıq çiyin- çiyinə olacaqdı. Nəhayət, yemək bitir, 
çaylar içilir. Gülnar qabları yuduqdan sonra izn istəyib, yatmağa 
gedir. Yəqin ki, bizi narahat etmək istəmir. Divanda əyləşir, yanına 
gedib mən də otururam. Başımı sinəsinə qoyub, onu qucaqlayıram. 
Birlikdə pəncərədən çölə- artıq qara çevrilmək üzrə olan yağışa 
tamaşa edirik. Küləyin səsi daha da möhkəmlənir, mən daha artıq 
qısılıram ona. Ürəyinin səsini dinləyir, saçıma vuran nəfəsi ilə 
xəyallar qururam. Yox, tez ayılıram bu dəfə xəyallardan. Bu gecə 
xəyal, xatirə istəmirəm. Hər nə olacaqsa, yaşanacaqsa qoy həqiqət 
olsun. Daha xəyallardan yorulmuşam, xatirələr isə acıdır, əzab verir. 
Saçıma sığal çəkir, öpüb qoxlayır. İndi bütün acılarım dinib. Heç bir 
ağrım yoxdu. Onun yanımda olması ən kəskin ağrıkəsicilərdən daha 
təsirlidir. Onun bir öpüşü....dodaqlarından öpsəm, nə deyər deyə 
düşünürəm. Xəstə olsam da, hələ ki, dodaqlarım tamamilə solmayıb. 
Aylar, bəlkə günlər sonra torpağa qarışacaq bu dodaqlarla onu 
öpməyə qıya bilmirəm. Kövrəlirəm, ancaq onun görməsini 
istəmədiyim üçün başımı onun sinəsində gizlədirəm. Göz yaşlarım 
bəyaz köynəyini isladır, ancaq o, bunu görmür. 
Uzun zamandır ki, özümü bu qədər rahat hiss 
etməmişdim. Bəzən məni qorxu bürüyür- ölüm qorxusu. Təkbaşına 
soyuq, qaranlıq məzarda çürüyəcəyini düşünmək kimin qəlbinə qorxu 
salmaz ki... Ancaq mən məzarda yox, sevdiyimin ürəyində olacam. 
Bu düşüncə ilə özümü ovudub onun boynunu qucaqlayıram... 
Dodaqlarım özünə hakim ola bilmir, əllərim saçlarını mehribanlıqla 
qucaqlayır. Bütün ayrılıqların sağlığına yaşayırıq, bütün ayrılıqların 
acığına...Bir ömür yazmaq, dünyanın ən böyük əsərlərini qələmə 
almaq belə, bu anın yerini verə bilməzdi.  
Çöldə qar yağır indi, mələklər qar dənəsi ilə gəlir 
görüşümüzə. O mələklərə qoşulub cənnətə getmək istərdim. Elə 
qorxuram ki, Allahın məni bağışlamayacağından. Cəhənnəmdə heç 
ümid yoxdu deyilənə görə, cənnət isə xoşbəxtlikdir. Sevdiyim adamı 
cənnətdə gözləmək istəyirdim. Mənim cənnətim, mənim sevgimdi. 
Nələr, nələr keçir insanın ağlından, ilahi... Bəzən canın yanır, sonra 
ümid dolur ürəyinin pəncərəsindən. O zaman anlayırsan bu dünya 
 157 
cənnətlə cəhənnəmin ortasında bir yerdir, çünki, burada ümidi və 
ümidsizliyi eyni anda və ya növbə ilə yaşaya bilirsən. Cənnətim 
Fərhad, cəhənnəmim onsuzluqdu, indi yaşadığım həyat isə ikisinin 
arasında bir şeydi - bu dünya kimi. İndi qucaqladığım bu adamı başqa 
biri ilə düşünəndə hərdən qısqanır, üzülürəm. Ancaq əlimiz, qolumuz 
belə bizim deyilkən, bir başqasınamı sahib olacaqdıq? Qısqansaq, 
ürəyimizi nifrətə, kinə qısqanaq. Bizimlə olmasa da, qoy xoşbəxt 
olsun sevdiklərimiz. Ürəyimin səsini dinləyə-dinləyə düşüncələrimlə 
savaşırdım. Bu adamı mənə mələklər göndərmişdi, ölümüm yarımçıq 
qalmasın deyə.  Əslində elə ömrüm də yarım deyil, tamamlanmışdı 
onunla. Külək bir az möhkəmlənir, pəncərəmin qulağına bahardan 
nəğmələr pıçıldayır. Gözlərim yavaşca yumulur, Fərhad da yuxulayıb 
deyəsən. Başımı qaldıranda tamam fərqli bir yerdə görürəm özümü. 
Bir an qorxur, öldüyümü düşünürəm. Fərhad yanımdadır. Ölüm olsa 
belə yanımdadır. Və biz ölməmiş, gözəl bir yerdə gəzirik. Uca 
dağların başındayıq. Ətraf yamyaşıl, güllər rəngarəng. Qaça- qaça 
lalələrin olduğu yerə gedirik. Əlimiz gəlmir bu incə gülləri 
qoparmağa. Bu an ciyərimin yandığını hiss edirəm, susamışam. Bir az 
aralıda qayaların içindən gur bir bulaq qaynayır. Fərhad ovcunda su 
içirir mənə. Barmaqlarının dadını soyuq suya qatıb xoşbəxt oluram. 
Göy üzündə bir dənə də bulud yoxdu. Hər yan elə gözəldi ki, insan 
quş olub uçmaq istəyir. Çoxlu danışırıq, gülürük... Saçlarım əvvəlki 
qədər gözəl, döşlərim bir qızın döşü kimi şuxdu. Xəstə də deyiləm. 
Elə sevinirəm ki, səsimə quşlar ürküb göy üzünə qalxır. Bu qədər 
yerdə nə bir ev, nə insan var. Sadəcə gözəlliklər və biz varıq.  
Doyunca yaşamaq lazımdır hər şeyi. Qaçıram ki, tutsun 
məni. Güllərin arasından, güllü donum ilə bir külək kimi keçirəm. 
Nəhayətində tutur məni, hər ikimiz yerə yıxılırıq. Uzanıb göy üzünü 
seyr etmək nə qədər də gözəldi! Bu zaman başımı onun sinəsinə 
qoyuram. Gözlərinin içi gülür. Saçları otlara qarışıb. Sakitcə süzülüb 
boynundan öpürəm. Saçlarına sığal çəkə- çəkə onu sevdiyimi 
söylədikcə gülür. Və birdən qolumdan tutub məni yerə yıxır. Əllərim 
kürəyində, saçlarında dolaşdıqca dodaqlarımdan həsrətlə öpür. 
Gözlərimdən yaş axır, ağlayıram, ancaq bunu görmür. Məni öpür, 
 158 
ancaq dodaqlarının dadını hiss edə bilmirəm, çünki bunun bir yuxu, 
xəyal olduğunu anlayıram. 
Hələ tamamilə oyanmasam da, yuxu ilə həqiqətin 
arasında qalmışam. Bir az sonra külək özünü pəncərəmə çırpır və mən 
yuxudan tam mənası ilə düşürəm. Yenə naşükür deyiləm. Fərhadım 
yanımdadı. Divanın üstündə yuxuya gedib, başım da sinəsinin 
üzərində. Daha dayana bilmirəm və ona tərəf uzanıram. Yuxulu 
dodaqlarından öpdüyüm zaman ayılır. İndi bu yuxu deyil... Bütün 
gözəlliyi ilə hiss edə bilirəm sevdiyim insanı. Qar yağsın, ya günəş 
çıxsın onun qollarında, onun nəfəsi ilə olduqdan sonra nə fərqi... 
        Eşq ölüm kimi bir şeydi, heç gözləmədiyimiz zamanda gəlir və 
bizi, bizdən alıb aparır bilmədiyimiz, ancaq eşitdiyimiz yerlərə. Eşqin 
tək fərqi ölümdən bir az öncə gəlməsidi... 
 
 159 
 
Mariya 
 
       Bir soyuq dekabr gecəsindən sonra heç bir şey əvvəlki kimi 
olmadı. O gecə mən onun qadını oldum. Daha bundan sonra məndən 
qaça bilməzdi, ancaq ürəyi heç vaxt mənim olmayacaqdı. Buna dözə 
biləckdimmi, bax, bunu bilmirəm. Yenə də xoşbəxt ola bilərik, deyə 
düşünürəm. Sevgi insanın ürəyinə bir neçə dəfə qonaq ola bilərdi. 
Ləmanın ölümündən sonra onu yaşada bilsəm, sevgisini də qazana 
bilərdim. Ləmanı tanıyandan sonra ona haqq verirdim. Bir mələkdi 
Ləman. Qar dənələrini gətirən mələklərdən biri insan olmağı seçmişdi 
deyəsən. O mələyin olduğu ürəkdə, onun kölgəsində belə olmaq 
dünyada xoşbəxt olmağa bəs edərdi. Fərhadın olmaq, onunla 
sevişmək, elə gözəldi ki... 
        Ağlıma qəribə bir fikir gəlmişdi, Ləmanı ziyarət edəcək, ondan 
yardım istəyəcəkdim. Fərhad bizi birləşdirən dəyərin adı olmuşdu. 
Hər ikimiz onu canımızdan çox sevir, yaşamasını istəyirdik. Ancaq, 
Ləman onu yaşadacaq qədər güclü idi. O, təkcə Ləmanın sözü ilə 
yaşaya bilərdi...  
Günortaya qədər dükanda olurdu Fərhad. Bir gün dərsə 
getməmək qərarına gəldim. Sabahı birtəhər edib, tezdən Ləmanın 
evinə tərəf yollandım. İçimdə qəribə bir qorxu, həyəcan vardı. Deyək, 
getdim. Bəs nə deyəcək, necə danışacaqdım... Ya mənə acığı tutsa, ya 
pis olsa, mən nə edərdim? Ancaq başqa yolum qalmamışdı. 
Getməliydim və getdim. Qapının zəngini sıxarkən barmaqlarım 
titrəyirdi. Nəhayət qapı açıldı. Ləmanı görmək istədiyimi deyib, içəri 
keçdim. Pəncərənin kənarında əyləşib yazı yazırdı. Məni görən kimi 
tanıdı və çox gözəl qarşıladı. Soyuqdan gəldiyim üçün, yanındakı qıza 
çay süzməsini söylədi. Çay gələnə qədər məndən üzr istəyib, yazısını 
yazmağa davam etdi. Romanının sonuncu fəsillərindən birini bitirmək 
üzrəydi. Sakitcə oturub gözlədim. Bir az sonra çay gəldi. İsti çaydan 
içib, bir az özümə gəldim. Gözlərim isə Ləmanda idi. Nə qədər 
solmuş, zəifləmişdi. Onu belə görəndə canım elə yandı ki, Fərhadı 
düşündüm. 
 160 
İlahi, bir insanın gözlərinin önündə sevdiyinin belə 
yavaş-yavaş solması nə deməkdi?! Necə dayana bilirdi buna... 
Nəhayət yazını tamamlayıb, bilgisayarını bağladı. Bir qədər havadan, 
sudan danışdıq. Romanı, səhhəti ilə bağlı suallar verdim. 
Mehribanlıqla bütün suallarımı cavabladı. Otaq başdan-başa güllərlə 
bəzənmişdi. Qışda bahar gəlmişdi Ləmanın evinə. Bu xəstə halı ilə 
belə, elə möhtəşəm, elə məğrur görünürdü ki... Gözlərimin içinə 
baxırdı və mən buna dayana bilmirdim. Sözə necə başlayacam, 
başlaya biləcəyəmmi?! Heç nə bilmirdim, donub qalmışdım. Nəhayət 
bütün gücümü toplayıb hər şeyi ona danışdım. Qorxduğumu söylədim 
ona, Fərhadın bir dəlilik etməsindən çox qorxuduğumu. Sonra ağlaya-
ağlaya Fərhadı yaşada bilmək üçün ondan yardım istədim. Aradabir 
üzr də istəyirdim, onun sevdiyi haqqında bu cür düşündüyüm üçün. 
Ancaq o böyük qadın heç nə demədi mənə. Sadəcə baxıb 
gülümsəyirdi. Sanki bu dediklərim onun da ürəyindəndi. Bu dəqiqə 
onun yerində olmağı istəməzdim, buna dayanacaq qədər güclü 
deyildim. Ölüm ayağında da olsam, biri məndən sevdiyimi istəsə, o 
adamı qovardım... Nə bilim, bəlkə, mən də Ləman kimi davranardım. 
Sevgi nə idi, sevdiyinin sənin ölümündən sonra yaşamasını, xoşbəxt 
olmasını istəmirsənsə, buna necə sevgi deyə bilərdin? Ləman mənə 
yardım edəcəyini deyəndə, onun ürəyindəki günəş qədər möhtəşəm 
eşqi gördüm.  Əgər bu qadın yaşasaydı, xəstə olmasaydı, bir ömür acı 
çəkəcəyimi bilsəm belə, onun sevdiyi adama sahib olmaq istəməzdim. 
Bu qısa söhbətdə mənə eşqin sahib olmaq olmadığını öyrətdi. Eşq 
kiminsə sənin olması ola bilməzdi, bu zaman sevgili yox, qul olardı 
həmin adam. Eşq ürəyimizin bahar donu geyinməsi idi, ya da göz 
yaşlarımızla bəzənəcəyini bilə- bilə bir ömrün əlini ona uzatmaq, 
uzada bilməkdi. Eh, insanlar haradan anlasın bu duyğuları, bu 
gözəllikləri... İnsanlar çoxdan unutmuşdu ruhlarını, ürəklərini... 
Sadəcə yemək üçün yaşayan insanların arasında boğulmağa, acı 
çəkməyə məhkumdu bizim kimi insanlar... Fərhadı da mənə tapşırdı. 
Onun üzünün gülməsi üçün hər şeyi edəcək, heç vaxt onu tək 
qoymayacaqdım. Hə, bir də cənnətdə onu məndən geri alacağını 
söylədi... Bu canımı acıtdı bir az. Ancaq cənnəti düşününcə bir az 
 161 
sakitləşdim. Orada qısqanclıq, nifrət olmayacaqdı. Orada bir insan 
müxtəlif yerlərdə ola biləcəkdi. Rəbbim dilərsə, Fərhad həm Ləmanın, 
həm də mənim yanımda ola bilərdi... Onunla danışandan sonra, 
ürəyim az da olsa sakitləşmişdi. İndi geriyə bir şey qalırdı, birlikdə 
düşünüb Fərhadı yaşatmaq üçün bir yol tapmaq. Biz romantik 
xəyallar qurarkən, həyat öz realist silləsini boynumuzun kökünə elə 
vurur ki, nə olduğunu anlamağa belə zamanımız olmur. İndi tez 
vaxtda nə isə bir şey düşünmək lazımdı. Ləman çox xəstə idi. Hər an 
ölə bilərdi, onun ölümündən sonra Fərhadın axırı necə olardı, bax, 
onu Allah bilir... Bu düşüncələrlə Ləmanın yanından ayrılıb 
universitetə doğru addımlamağa başladım. Üçüncü, dördüncü dərslərə 
çatmaq olardı. Ayaqlarım gedir, beynim isə külək kimi havada 
uçurdu. Bir neçə gündən sonra  başlayacaq imtahanlar, həyat 
imtahanı... Bəzən, bu qədər problemlərin içində ağlımı itirəcəyimdən 
qorxurdum.  
Qar yağmışdı şəhərimizə. Uşaqlar, böyüklər hər kəs 
sevinirdi, bu qarın yağmasına demək istərdim, ancaq bu belə deyildi. 
Qar yağan kimi yollar buz bağlayır, sular donur, istilik sistemləri 
sıradan çıxırdı, çox yerdə. Bax, buna görə şəhərin insanları qarı heç 
sevmirdi. Birtəhər sürüşə- sürüşə gəlib universitetin həyətinə çıxa 
bildim. Tənəffüsdü deyəsən, çünki həyətdə tələbələr qartopu oynayır, 
ürəklərincə əylənirdilər. Nə qartopu oynamağa, nə də əylənməyə 
halım yox idi. Sakitcə pilləkənləri yuxarı qalxdım. Dərs cədvəli 
yadımdan çıxmışdı. Dua edirdim ki, seminar olmasın, mühazirə olsun. 
Bir də hansısa müəllim “niyə seminara hazır deyilsən”- deyə danlasa, 
əhvalım təmiz korlanacaqdı. Xoşbəxtlikdən mühazirə idi. İki qrupun 
uşaqları böyük otaqlardan birinə yığışmışdı. Ön sıralar dolu 
olduğundan arxada əyləşməli oldum və bu heç də pis olmadı. Çox 
vaxt müəllimlər kitablarda yazılan şeyləri yazdırır, uşaqlar isə dəftərə 
yazılacaq baldan ötrü bunu yazırdılar. Mənim isə belə problemlərim 
olmurdu. Sadəcə kitablardan tapa bilməyəcəyim nə isə olanda 
yazırdım. Onun üçün də bu illər ərzində dərslərin əksəriyyətindən 
mühazirə dəftərim olmadı. Müəllim danışır, mən isə arxada sakitcə 
kitabımı oxuyurdum.  Doxsan dəqiqə boyunca əmməlli-başlı oxumaq 
 162 
olardı. Gündə ikicə dərs belə mənasız olanda bir kitabı bitirirdim. 
Ancaq elə müəllimlərim də olurdu ki, onları dinləmək üçün ön 
sıralara qaçırdım, çünki onlar kitabların yazmadıqlarını, ya da 
kitablarda yazılanları öz bilikləri ilə deyirdilər. Belə müəllimlərimdən 
birini xatırlamasam olmaz. Xarici ölkələrdən birində yaşayırdı, bu 
gözəl ürəkli qadın. Sadəcə Avropa ədəbiyyatından dərs deməyə 
gəlmişdi bir semestrliyinə.  O qədər gözəl danışırdı ki, diqqətlə onu 
dinləyir və yorulmurdum. Bəzən, dərsdən sonra söhbətlərimiz davam 
edirdi. Hər zaman deyirdi: “Mariya nə yaxşı ki, kitablar var, ədəbiyyat 
var, yoxsa biz nə edərdik?”. Həqiqətən də, nə yaxşı ki, kitablar var. 
Nə zaman dünya dənizində yolumu azsam, dumana- çənə düşsəm, 
sığınacağım liman olurdu kitablar. Müəllimənin bir də ədəbiyyat 
dəftəri vardı. Burada sevdiyi şeirləri, sözləri saxlayırdı. Çox istəyirdi 
dəftərini mənə versin, baxım, ancaq olmadı, qismət olmadı.  
İndi yenə arxa sıralardan birində əyləşib kitab oxuyuram. 
Drayzerin “Dahi” əsəridir. Kitab çox qalın və ağır olduğundan 
daşımaq çətin olsa da, elə maraqlı gəlir ki, ayrıla billmirəm. Yucin 
Vitlanın taleyi çox maraqlandırır məni. Kitabı haradasa yarı 
eləmişəm. Bir xeyli vaxt var idi ki, sevimli rəssamım şəkil çəkə 
billmirdi. O dəfə emalatxanada işçilərdən birinin şəkilini çəkəndə elə 
sevinmişdim ki, az qala bütün dərdim-sərim yadımdan çıxmışdı.  
Əsəri oxuduqca Ancelanı Ləmanın görkəmində görürdüm. Düzdü, 
Ləman daha cəsarətli, ağıllı idi. Ancaq yenə bu iki qadını bir-birinə 
bənzədirdim. İkisində də bir qadında olması vacib olan bütün 
gözəlliklər vardı. İndi düşünürəm ki, mən heç vaxt Ləman kimi ola 
bilmərəm, bilməyəcəm. Məsələn, Ləman olsaydı, o gecə sevişməzdi 
Fərhadla. Ancaq Ancela da evlənmədən sevişməmişdimi Yucinlə?! 
Bu düşüncələr içində Ancelanın, Karlotanın Yucinə yazdığı məktubu 
oxuduğu yerə gəlib çatdım. Elə bu zaman da zəng vuruldu. Tənəffüsə 
çıxmalı olduq.  
Növbəti dərs seminar idi. Dərsə hazır olmasam da, 
oxuduğum kitabların, söz ehtiyatımın hesabına söhbəti fırladıb qiymət 
ala bildim. Bu dərsin son seminarı idi. Üçüncü qiymətim də 
yazılmışdı. Üç qiymət almağıma baxmayaraq, bir dəfə də olsun dərs 
 163 
danışmamışdım. Müəllim elə əzazil, qorxunc insan idi ki, adam dərs 
danışmağa qorxurdu. Ancaq o, müəllimə idisə, mən də Mariya idim. 
Dərs danışmadan qiymətlərimi aldım, özü də digər uşaqlardan da 
yaxşı qiymət. Bir dəfə dərsin axırlarına yaxın aləm qarışdı. Necə 
oldusa, müəllimə dedim mənim keçən dəfə danışdığım dərsin 
qiymətini yazmamısınız. Onun da ağlı kəsdi və qiymətim yazıldı. 
Ondan sonra belə şeylərin də mümkün olacağını öyrəndim. Nə isə, 
birtəhər bu dərsi də başa vurub, dükana, Fərhadıma doğru qaçdım. Nə 
bir çay içmişdim, nə də bir qismət çörək kəsmişdim. Onunla birlikdə 
nə isə yemək, çayımı onun gözlərinə baxaraq içmək istəyirdim.  
Qar yenidən yağmağa başlamışdı. Külək olmadığından 
qar ləzzət edir, insanı uzaqlara- yuxarılara çıxarırdı sanki. Yol gedə-
gedə uşaqlıq illərim yadıma düşür, kövrəlib nənəmin sinəsinə 
sığınmaq istəyirəm. Sonra yadıma düşür ki, həyat uşaqlığımı aldığı 
kimi, nənəmi də məndən alıb. Həmişə qar yağanda pəncərədən çölə 
baxırdım. Bəzən mənə elə gəlirdi ki, qar dənələri yerə enmir, yer göy 
üzünə doğru qalxır. Saatlarla göy üzünə baxır, hərdən göylərə səyahət 
edirdim. İndi küləksiz yağan bu qar məni səmaya yox, keçmişə, 
uşaqlığıma aparırdı. Onun üçün addımlarımı yavaş atır, tələsmədən 
yeriyirdim. Beynimdən silinmişdi sanki, bütün əzab yüklü 
düşüncələrim. İndi sadəcə kirpiklərimdən öpən qarı, soyuğu 
düşünürdüm- daha doğrusu düşünmür, hiss edir, yaşayırdım.  Bir az 
sonra bu gözəllik bitmiş, başqa bir gözəlliyə qovuşmuşdum. Dükanda 
əyləşmişdi. İçəridə heç kim yox idi. İçəri girən kimi boynundan 
qucaqlayıb onu öpdüm. Öpdüyüm üçün yox, insanlar görər deyə bir 
az əsəbləşdi, ancaq bu çox da uzun sürmədi. Tez özümə bir fincan çay 
süzdüm. Soyuqdan elə donmuşdum ki, bir az da çöldə gəzsəm, qar qız 
olardım. O gecədən sonra Fərhadın yanında özümü daha rahat aparır, 
bu dükanda da dükan sahibəsi olurdum. Necə olsa, o gecə Fərhadın 
qadını olmuşdum. Bundan sonra utanmaq, məsafəli davranmaq 
düzgün olmazdı. Mən çay içərkən mənə baxıb gülümsədiyini hiss 
edirdim. Bilirəm, sevməsə də mənim enerjim, həyat eşqim onun 
xoşuna gəlirdi. Elə ilk gündən, məni sahildə gördüyü gündən bəri 
xoşu gəlirdi. Ancaq Ləmanın olması bu xoşlanmağı sevgi olmağa 
 164 
qoymurdu. Və heç vaxt da olmayacqdı. Daha bunu düşünmək canımı 
acıtmırdı. Ləman gözlərimdə elə yüksəlmişdi ki,Fərhadın onu sevməsi 
daha məni üzmürdü və qısqanmırdım onu. Bir böyük bacı, dost kimi 
sevirdim hətta onu.  Fərhadın ürəyində, bizimlə yaşayacaqdı indi o. 
Bu həyatı üçümüz yaşamağa məhkumduq. Bir qızım olsa adını Ləman 
qoymaq istərdim. Kim bilir Fərhad, adı Ləman olan öz qızını necə çox 
sevərdi! Çayı içdikdən sonra çölə çıxarmaq üçün qanına girməyə 
başladım. Belə gözəl bir qarlı gündə gəzmək, kafelərdən birində 
pəncərəyə yaxın yerdə əyləşib yemək yemək necə də gözəl olardı. 
İsrarlarıma dayana bilmədimi, yoxsa özüdəmi çıxmaq istəyirdi, 
bilmədim. Ancaq bir az sonra biz çödlə gəzirdik. İndi qar ikimizi 
birlikdə bəzəyirdi. Fərhadın saçlarına qarın düşməsini anlada bilmək 
üçün ya gərək böyük bir rəssam olaydın, ya da yazıçı... O qədər 
gözəldi ki, insan gözlərini çəkə bilmirdi. Və heç vaxt papaq 
qoymurdu başına. Artıq bu şəhərin istisinə də, soyuğuna da alışmışdı. 
Bir qədər gəzdikdən sonra hər zaman getdiyimiz kafelərdən birində 
əyləşdik. Pəncərədən qarın yağmağını izləyə-izləyə şorbalarımızı 
içirik. Necə gözəldi sevdiyin insanla birlikdə nahar etmək, gəzmək... 
Onun ağzına aldığı hər tikə sanki sənin qarnına gedir. Bu sözü adətən 
analar öz uşaqları üçün söyləyir, lakin indi mən Fərhadım üçün 
deyirəm. Kim bilir, bəlkə də mən onu bir ananın öz övladını sevdiyi 
qədər sevirəm. İndi çölə qar, içəri eşq yağır. Bir anlığa qorxuram onu 
itirməkdən. Çünki bu həyatda ağlamaq gülməkdən, ayrılıq 
qovuşmaqdan daha çox olur. Qorxuram, görəsən, qovuşa biləcəmmi, 
üzümüz güləcəkmi...  
Bu həyatda ən pis şey ümidsizlikdi, təslim olmaqdı. 
Milyonlarca insan məğlub olur savaşmadan. Elə ilk həmlədə ağ 
bayraq qaldırıb təslim olur. Bax, onları anlaya bilmirəm. Bir ömrü heç 
nə etmədən necə yaşamaq olar... 
  Dünyanın ən gözəl şeyi sevmək deyildi, sevdiyin insan üçün 
mübarizə aparmaqdı. Ondan önəmli olan isə, insanın özünü sevməsi 
idi. Bəli, özünü sevməsi, həyat dolu olması. O qədər həyat saçacaqsan 
ki, sevdiyin bir pərvanə kimi sənin işığına gələcək. Əgər mən işıq 
yox, qaranlıq olsam, onsuz da problemlərlə savaşan Fərhad məndən 
 165 
qaçacaqdı. Anlayırdım ki, sevdiyim adam da bədbəxt olmaqdan, 
üzülməkdən yorulub. Bu qısa həyatda o da yaşamaq, gülmək istəyir. 
Ləmanı çox sevirdi, ancaq bu sevgi onu məhv edir, soldururdu. Mən 
isə onun xilaskarı olmalıydım. Mənim gözlərimə baxanda ancaq 
yaşamaq haqqında düşünməliydi. Bütün bunları Ləmanla danışanda 
məsləhətləşmişdik. Bir mələkdi Ləman və Fərhadı mənə əmanət 
edirdi. Bir mələyin sevdiyi adamı qorumaq üçün, ən azı onun qədər 
mələk olmalıydım.  
Yeməkdən sonra da dükana getmək istəmirdim. 
Şəhərimizə gözəl qar yağırdı. Bu qarda gəzmək, əylənmək lazımdı. 
Məsələn, soyuqdan doyunca üşüməli, qartopu oynamalıyıq. Öz 
şirinliyimlə onu razı sala bilirəm. Kafedən çıxandan sonra şəhəri 
gəzməliyik. Bu soyuqda bir dəlilər, bir sevgililər çöldə gəzir. Bir az 
gəzdikdən sonra ağlıma gözəl bir fikir gəlir. Romantik bir film 
izləmək heç də pis olmazdı. 
 Beləliklə, film izləməyə gedirik. Şansımız bizi bu dəfə 
incitmir və çox gözləmədən filmə girə bilirik. Gözəl bir sevgi filmi. 
Filmdə uşaqlıqda bir- birini sevən, lakin yolları ayrılan iki insanın 
illər sonra yenidən qarşılaşmasından gedir söhbət. İllər sonrakı o ilk 
görüş səhnəsində insan kövrəlir. Nə yaxşı ki, yanımda sevdiyim adam 
var. Onlar qarşılaşır, bu qədər ildən sonra qucaqlaşa bilmir, ancaq 
mən başımı sevdiyim adamın çiyninə qoya bilirəm. Bir bahar vaxtıdı 
filmdə. Sevgililər dəniz kənarında gəzməyə çıxır, bir qədər sonra çay 
evində dayanırlar. Çay içə-içə uşaqlıq illərindən, birlikdə gəzdikləri 
dağlardan, yamaclardan danışırlar. Ən çox düşündükləri şey, görəsən, 
o adlarını yazdıqları ağac yerindədirmi? Sevgilərinin ilk şahidi olan 
ağacdan danışarkən gözləri ilə dənizə- uzaqlara baxır oğlan. Kaş 
bizim də belə bir sevgi hekayəmiz olaydı, deyə düşünürəm. Fərhadın 
heç vaxt məni sevməməsi düşüncəsi qorxudur məni, ancaq təslim 
olmaq olmaz. İllər sonra bəlkə Ləman yarası sağala, Fərhad onun 
ətrafında fırlanan bu balaca qızı da görə.  
Heç nə demədən filmi izləyir. Yəqin ki, indi Ləmanı 
düşünür. Düşünsün, daha onu qısqanmıram. Filmdə qız sanki oğlanın 
gözlərinə baxmağa utanır. Qarşısında yad bir insan əyləşib. Ancaq 
 166 
birdən- birə nə isə baş verir. Bir qağayı özünü dənizə vurur və bir 
qədər sonra ağzında bir balıqla yenidən səmaya havalanır. Bu zaman 
sevənlərin baxışları toqquşur. İllər sonra yenidən sevgi ilə baxırlar 
bir-birilərinə. O zaman anlayır qız, aradan illərin keçmədiyinə, 
oğlanın hər zaman ürəyində, baxışlarında olduğuna. Ürəyim 
həyəcanla döyünür. Qızın yerinə mən olsaydım, indi qalxar və oğlanın 
yanında əyləşərdim. Sahildə Fərhadı ilk dəfə öpəndə nə qədər cəhd 
etmişdim. Ancaq qız qorxur yaxınlaşmağa... Qız qorxur- qorxur, bəs 
mənə nə olub, deyə düşünürəm və başımı yuxarı qaldırıram. Öncə 
gözlərinə baxıram. Gözləri filmə baxsa da, baxışları çox uzaqlardadı 
deyəsən. Sağ əlimlə sakitcə üzünü özümə tərəf çevirirəm. Əlimi 
üzündə görəndə daha əsəbləşmir, sadəcə gülümsəyir. İlahi, 
gülümsərkən, gözlərinin içi gülərkən necə yaraşıqlı olur!  
Zal qaranlıqdı, sadəcə filmin işığı ilə aydınlanır içəri. Bu 
alatoran onu daha da cazibəli edir. Sakitcə dodaqlarımı ona 
yaxınlaşdırıram. Ona tərəf süzülən dodaqlarıma hörmətsizlik olmasın 
deyə o da mənə yaxınlaşır. Bu zaman filmdə qız qorxaq olsa da, oğlan 
cəsarətli davranır. Ayağa qalxır və sevdiyinin əlindən tutaraq onu  
dənizin yaxınına aparır. Dalğalar sakitcə sahildə olan kobud daşlara 
vurur özünü. Oğlan sevdiyini özünə yaxınlaşdırarkən qızın ürəyi 
dəniz kimi çırpınır, lakin o, da etiraz etmir və budur, bayaqdan bəri 
gözlədiyim səhnə... Xoşbəxt son. İlk öncə başını, dodaqlarını 
qaçırmağa çalışır, ancaq bir az sonra daha müqavimət göstərmir. 
Zalda başqa sevgililər də var yəqin... Bəlkə də yoxdu. Onlar 
öpüşərkən gözəl, həzin bir müsiqi zalı doldurur. Doyunca öpürəm, 
doyunca itirəm Fərhadın dodaqlarında. Bir az sonra film bitir.  
Qısa qış günlərində günəş çox tez batır. İndi də 
qaranlıqdı. Daha dükana getməyin mənası yoxdu. Fərhadın evinə 
getmək istəyirəm... O isə Ləmanın yanına getməlidir. Bu zaman 
ağlıma dəli bir fikir gəlir və “ məni də apar onun yanına” – deyirəm. 
Öncə buna etiraz edir, əsəbləşir. Haqlıdır, bu onun üçün tam bir əzab, 
işgəncə olar. Bir qədər deyişirik, sonunda yenə mənim inadkarlığım 
qalib gəlir. Maşına əyləşib, Ləmanın yaşadığı yerə doğru yola çıxırıq.  
 167 
İndi qar yağmır, bir azca külək var. Bir azca qorxu 
bürüyür məni, görəsən, Ləmanın acığı tutmaz ki?! Nə olsun ki, razı 
oldu mənim yardım təklifimə. Axı, bu bir azca abırsızlıq olmurdumu, 
daha həyatda ikən onun sevdiyini əlindən alırdım, ya da alırdımmı.. 
Bu düşüncələrin içində itib-batmışdım. Fərhad da ağzını açıb bir söz 
demirdi. Mən bu qədər şey düşünərkən, gör indi o nə haldadır... Ona 
görə də heç bir söz demir, incitmirəm. Bir az sonra Ləmanın yaşadığı 
evin qapısında dayanmışıq. Sanki zili sıxmağa çəkinirik. Ancaq 
qorxunun əcələ faydası yoxdu, düşüncəsi ilə zılı sıxır Fərhad. Bax, 
indi içəridəyik. Sən demə qorxmağımıza, çəkinməyimizə gərək yox 
imiş. Çox gözəl qarşılayır Ləman bizi. Bu insan həqiqətən bir 
mələkdi, daha bu haqda düşünmürəm, çünki əminəm. İçəri girən kimi 
Fərhad özünü necə atır Ləmanın üstünə. Bu zaman gözlərim yaşarır. 
Anlayıram, görürəm bu sevginin böyüklüyünü. Fərhad mənimlə 
olanda xoşbəxt ola bilər, Ləmanın yanında da, xəstəliyindən üzülüb 
bədbəxt ola bilər, ancaq onunla olan bədbəxtlik, mənimlə olan 
xoşbəxtlikdən daha çox həyat qoxuyur, daha həyat doludur.  
İçəri girən kimi Ləmanın yanına qaçır. İzn vermir 
əziyyət çəkib ayağa qalxa. Qarşısında diz çökür, əllərindən öpür. 
Sanki bütün dünya donur, yox olur. Geriyə Ləman, bir də Fərhad 
qalır. Titrək barmaqları ilə sevdiyi adamın saçlarını oxşayır. 
Dünyanın ən gözəl sevgi sözləri qonaq gəlir bu soyuq yanvar 
gecəsində otağa. Mənim burada olmağımın bir mənası varmı, deyə 
düşünürəm. İlk dəfə özümü bu qədər aciz, lazımsız hiss edirəm. İlahi, 
belə böyük bir sevginin sonunu niyə “ ölümlə” yazmısan deyə üsyan 
etmək istəyirəm...  
Yox, buna haqqım yoxdu. Sevgini də, sevgilini də 
yaradan odursa, bir bildiyi var. Bu gecə yenə soyuqdu, yenə çöldə 
ağaclar donur, yenə pişiklər soyuqdan yorulur. Mən bu şeir kimi 
sevgini izləyirəm, izlədikcə də bayaqkı düşüncəmdən çox utanıram. 
Lazımsız deyiləm, Allah mənə elə bir vəzifə verib ki, ömrümün 
axrına qədər şərəflə yerinə yetirməliyəm. Vəzifəm, bu böyük qadının 
sevdiyi adamı qorumaq, yaşatmaqdı. İndi Ləmanın tək arzusu vardı, o 
da Fərhadın yaşaması. Bir az sonra hamı süfrə başında əyləşmişdi. 
 168 
Ləmanın gözlərinə baxmağa utanırdım... Bəlkə də qorxuram, 
bilmirəm. Ancaq bu gecə onda fərqli bir gözəllik var. Gözlərinin içi 
gülür, üzünə sanki mələklərin gülüşü çöküb. Yeməyini də qaydasında 
yedi. Dediyinə görə romanı bitirib bu gün. Düşünürəm, yəqin bunun 
üçün sevinclidi. İlk kitabını oxuduğum üçün, bu romanı da oxumağı 
çox istəyirəm. Ləmanın yazdığı hər cümlədə sevgi və onun kölgəsinə 
sığınan həyat var. Bu sevgi nifrətlə savaşdadı hər an. Romanın çap 
olunmasından danışır, danışmaq istəyir. Ancaq hiss edirəm ki, bu 
mövzudan danışarkən gözləri dolur, necə danışacağını bilmir. Yenə 
də sözə başlayır:  
   - Əzizlərim, xahiş edirəm, sözümü kəsmədən, sonacan dinləyin 
məni.  Əsas da sən, Fərhad. Dinlə, heç bir söz demədən məni dinlə. 
Romanımı bitirdim bu gün axşam. Elə sonuncu sözləri siz 
gəlməmişdən bir az öncə yazdım. Çox şükür, dualarım qəbul oldu, 
bitirə bildim əsərimi. Ancaq anlayıram ki, ömür romanımı 
bitirməyimə də çox az qalıb. Onun üçün son dəfə yaxşı-yaxşı dinləyin 
məni. Birdən son sözlərim olar. Bu əsəri çap etdirməyi, insanlara 
çatdırmağı Fərhada tapşırmışdım. Yenə də fikrimi dəyişməmişəm. 
Fərhad, ikimizin romanını insanlara sən çatdıracaqsan, sən, 
sevgilim.... Qoy bu roman ikimizin, sevgimizin adı, dadı olsun. 
İnsanlar yaşadıqca sevgimizi oxusun, bizi yaşatsın. Çox gözəl yazıldı 
roman. Tanrı ömrümün geri qalanında yaşayacağım bütün 
gözəllikləri, acıları bu romanda yazmaq üçün güc verdi mənə. Onun 
üçün də “Eşqin kölgəsi” seviləcək, oxunacaq... Sənə düşən, sadəcə 
insanlarla onu qovuşdurmaq olacaq. Fərhad, bu son vaxtlarımda 
yarımçıq qalmağa qoymadın məni, izn vermədin ömrümdən sonra 
ölümüm də yarımçıq qala. Bunun üçün yaradana nə qədər şükr etsəm, 
azdı. Səni sevmək, səninlə sevgili olmaq elə gözəldi ki... Bir şeir kimi 
keçdi bu son günlərim, bir nəğmə kimi dodaqlarıma qondun. Ancaq 
sevgilim, qorxuram mənim ölümüm sənin də sonun olar. Bu zaman 
məzarım yarım olar, cənnətim xəyal olar. Sən yaşamalısan, sevgilim, 
yaşamalı və sevgimizi yaşatmalısan. Bilirəm, sənə çox çətin olacaq, 
ancaq sən tək olmayacaqsan. Məndən sonra səni Mariyaya əmanət 
edirəm. Fərhad, onun əlindən tut və heç buraxama. Bu balaca qız sənə 
 169 
yaşamaq üçün güc verəcək. İnan ki, sən onunla xoşbəxt olsan, bu 
dünya həyatında elə bilərəm uzun bir ömür yaşamışam. Bir də məni 
kəndə aparmazsan, öz evinə yaxın bir yerdə dəfn edərsən. Bilirəm, 
sevdiklərini insan ürəyinə basırır, ürəyində yaşadır... Ancaq yenə 
hərdən ziyarətə gələrsən. Evləndiyiniz zaman... Oğlun-qızın olduğu 
zaman. Mələk gəlib dua edər məzarımın üstündə, Ümid romanımın 
insanlar tərəfindən necə oxunduğunu, sevildiyini pıçıldayar mənə... 
Xoşbəxt olun əzizlərim, xoşbəxt olun.... 
           Ləmanın sözləri bitmişdi, ancaq biz də bitmişdik. İndi 
Fərhaddan daha çox mən ağlayırdım. Ləman gedirdi, gedəcəkdi... Bəs 
Fərhad dözə bilməsə onsuzluğa, ya o gümüş güllə ilə öldürsə özünü?!  
Bundan sonra gecə ancaq göz yaşı ilə keçdi. Nə qədər 
israr etsək də, orada qalmağımıza izn vermədi. Gülərək “ hələ getmək 
vaxtıma var”- dedi. Fərhad oradan ayrılarkən boynunu qucaqlamağını 
isə bir ömür unuda bilməyəcəkdim. Elə bir qucaqladı, elə bir ağladı 
ki. Göz yaşları Fərhadın ağ göynəyində ləkələr salmışdı. Bu vidada 
həyat, eyni zamanda ölüm vardı. Fərhad hiss eləyirdimi, bilmirəm, 
ancaq Ləmanın ölüm ayağında olduğunu mən anlamışdım. O, ölürdü 
və bu səhnənin şahidi olmasını istəmirdi sevdiyi adamın. İnsan nə 
istər ki, sevdiyinin əlindən tutaraq ölməyi... Ancaq mələklər sakit, 
tənha ölümü seçir, son anları ilə sevdiklərinə əzab verməmək üçün. 
Bu vida bir az da uzun çəksə idi, yıxılıb oradaca öləcəkdim. Mən 
bunlara dayanacaq qədər güclü biri deyildim. Ləman isə Fərhadı 
buraxmaq, ondan ayrılmaq istəmirdi. Boynunu qucaqlayıb uşaq kimi 
ağlayırdı. Ancaq şairin də dediyi kimi... Ayrılıq mütləqdir... Bir az 
uzatmaq, bir az ləngitmək olar, ancaq əngəlləmək mümkün deyil. Nə 
ayrılığı... Nə də ölümü... Birtəhər özünü ələ almağı bacardı Ləman. 
Son dəfə Fərhadın üz-gözündən öpüb bizi yola saldı. Qapı örtülərkən 
Ləmanın son baxışlarını Fərhad gördümü, bilmirəm... Ancaq mən 
gördüm. İnan ki, imkanım olsa, Ləmanın əvəzinə ölərdim. Bir ölüm 
olacaqsa, qoy mən ölüm də, onlar xoşbəxt olsun.... Ancaq olmadı. 
Oradan ayrılıb Fərhadın evinə gəldik. Bu gecə onu tək qoymaq 
istəmirdim. Sevdiyinin canını ölüm mələyi alarkən hiss edirmiş insan. 
 170 
Bu gecə Ləmana bir şey olsa Fərhadı qorumalıydım, Ləmanın 
əmanətinə sahib çıxmasam... 
  Yol boyu siqareti siqaretə caladı. Gözlərindən yaş yox, ölüm 
axırdı Fərhadın. Ağıllı insandı, bəlkə o da anladı Ləmanı bir daha 
görə bilməyəcəyini. Ancaq söhbət sevdiklərimizdən getdiyi zaman 
anladığımız şeyləri belə özümüzə deməyə qorxuruq. Onun üçün də 
anlasaq da, əmin olsaq da... Bəlkə də yanılırıq... düşüncəsi ilə ümid 
veririk özümüzə... Bəlkə də yanılırıq, hər şey gözəl olacaq deyə. Evə 
gəldikdən sonra da kimsə gülməyi, sevişməyi düşünmədi. Fərhad 
pəncərənin qabağında əyləşib sabaha qədər yağan qarı, küləyin 
oynatdığı ağacları seyr etdi. Mən isə Fərhadı izlədim, gözlədim... Bu 
qədər yaxınında idim, ancaq o Ləmana daha yaxın dayanmışdı. 
Qorxurdum, görəsən, həyatda olmayan Ləman, nəfəs alan Mariyadan 
daha çoxmu yaxın olacaq Fərhada?! Bir ömür boyunca torpağın altını 
qısqanacaq qədər əclaf biri deyildim, ancaq torpağın üstündə olanın 
da yaşamağa, sevilməyə haqqı vardı... Mənim suçum, günahım nə 
idi?! Yaşamaqmı, yoxsa sevməkmi? Mən də ən azı Ləmanın sevdiyi 
qədər sevirdim Fərhadı... Külək qar dənələrini qabağına qatıb 
uzaqalşdırır pəncərdən və yağmur yağmağa başlayır, yağmur... 
 
 
                                        Ləman -  ömrün son yağmuru 
 
          Romanı bitirmişdim. Pis- yaxşı olmasından asılı olmayaraq 
bitmişdi. Bu gecə sonuncu cümlələri yazırdım... Həyat adlı romanı 
bitirmək, ölümlə tanışlıq... Bir az sonra nələr olacaqdı, bilmirəm. Heç 
kimsə ölümü anladacaq qədər cəsarətli, bilgili deyil. Mən də 
gedirdim... Fərhadı yanımda görmək istəyirdim, ancaq qıya bilmirdim 
ona. Mənim son nəfəsimdə yanımda olması ömrü boyunca daşıyacağı 
bir yara olacaqdı. Onun üçün sağollaşdım, yola saldım onu. Sonuncu 
dəfə gözlərinə baxdım, öpüb- qoxladım sevdiyim adamı. Ayrılıq nə 
qədər çətindi, ayrılıq nə qədər acı verirdi insana. Mən gedəcəkdim bu 
gecə, ancaq o qalacaqdı, qalacaq və bir ömür yas saxlayacaqdı mənim 
ölümümə.  
 171 
Onun yanında ağlayırdım. O getdikdən sonra da qapını 
örtüb bir müddət uşaq kimi ağladım. Ancaq bu qısa ömrümü göz yaşı 
ilə keçirmək istəmirdim. Çöldə qar yağır, külək əsirdi. Birdən bir 
möcüzə baş verdi. Qar dayandı, külək uzaqlaşdı pəncərəmdən və 
gözəl bir yağmur başladı. Bu yağış yaz yağışına bənzəyirdi. Gözəl 
yaşamışdımmı, bilmirəm... Ancaq gözəl ölmək indi öz əlimdə idi. 
Pəncərənin qabağında əyləşdim. Telefonumdan da sevdiyim 
mahnılardan birini seçdim. Əslində, heç mahnıya da gərək yoxdu. 
Yağış özü ən gözəl nəğməni söyləyirdi. Bir az sonra sadəcə yağmur 
damlalarını deyil, onları gətirən mələkləri də görəcəkdim. Gülnar bir 
fincan çay süzmüşdü. Gətirib sakitcə yanıma qoydu. O da nə isə hiss 
etmişdi, narahat etmirdi məni. İndi bir ömrün mühakiməsini 
etməliydimmi? Məncə, buna gərək yoxdu. Bu onsuz da ölümdən 
sonra baş verəcəkdi. İndi həyatda idim və doyunca yaşamalıydım, 
doyunca...  
Fincanı dodaqlarıma yaxınlaşdıranda Fərhad gəldi 
pəncərəmin şüşəsinə, mənə baxıb gülümsəyirdi. Hə, sevdiyimlə 
tanışlığımız da bir fincanla başlamışdı. Bir fincanla başlayan 
hekayəmin bir fincanla da bitməsini istəyirdim. Bu zaman binanın 
qabağında yağışın altında islanan, o tərəf-bu tərəfə qaçan bir adam da 
gördüm. Bu, Bəxtiyardı. Anlayıram, vicdanının yağmurunda 
islanacaqdı bir ömür, ancaq o tərəfə baxmıram. Daha onun bir önəmi 
yoxdu. İnsan bu son anlarını yaşadığı zaman, ona pislik edənləri 
düşünərək vaxtını itirmək istəmir. Sadəcə sevgini- onu sevənləri 
düşünür. İndi Fərhad vardı pəncərəmin şüşəsində, mənə baxıb 
gülümsəyirdi. Sonra ata-anam, uşaqlıq illərim, babamgilin kəndi, hər 
biri pəncərədə görünməyə başladı. Anamın əkdiyi güllər yenə çiçək 
açmışdı. Ağaclarımız da bar gətirmişdi. Yenə gəzirəm bağımızda, 
yenə məni qoruyan iki mələk var... Yox, yox mələklərin sayı indi 
üçdü. Fərhad da bağa gəlir. Dördümüz bağda olan bir masanın 
kənarında əyləşib çay içirik. Ata- anamla tanış edirəm Fərhadı. 
Atamla söhbəti çox gözəl alınır. Neçə ilin dostu kimi danışırlar. Anam 
da mənə belə bir seçim etdiyim üçün təşəkkürünü bildirir. Hər şey o 
qədər gözəldi ki... Havaya, buldulara baxsan, deyərsən yazdı. 
 172 
Ağaclardakı meyvələrə baxsan, payız olduğunu düşünərsən. Bir də 
xəfifcə külək əsir. Anamın bişirdiyi xörəkləri Fərhada tərifləyirəm.... 
Sonra bir az da geri gedirəm.  
Uşağam indi. Ağacın başına çıxmaq istərkən yıxılıram, 
dizim qanayır. Ağlamağa başlayıram. Axı, anam haradadır, niyə gəlib 
yaramı sarımır?! Qan axdıqca, canım yandıqca göz yaşlarım daha da 
artır. Balaca bir uşağam, elə uşaq kimi də hıçqıra- hıçqıra ağlayıram. 
Anam hələ də gəlib çıxmaq bilmir... Ağlamaqdan yorulur, yatmaq 
istəyirəm. Yox, yata bilmərəm axı... Fincanda çayım bitmək üzrədi, 
telefondakı mahnı da dayanıb, ancaq hələ də yağmur yağır. Bir az 
sonra anamın səsini eşidirəm. Yaxınlaşır, ağladığımı görüb o da 
ağlayır. Məni tez qucağına alıb evə aparır, yaramı təmizləyir. Başımı 
onun sinəsinə sıxıram. Daha ağlamıram, daha tək deyiləm, anam 
gəlib. Saçlarımı oxşayır, öpür... Gözəl sözlər deyir öz körpə balasına. 
Bir az sonra dizim sağalır. Bax, atam da işdən gəlir. Hərəsi bir 
əlimdən tutub, harasa aparırlar məni. Gözlərim sonuncu dəfə pəncəryə 
dikilir. Sonra geri dönürəm, geriyə baxmaq üçün. Pəncərənin içindən 
otağa baxıram indi. İçərində bir xəstə qadının başı çiyinlərinə düşür.... 
Onun kim olduğunu görə bilmirəm. Ata-anamla birlikdə harasa 
gedirik... Onu bilirəm ki, xoşbəxtəm... 
 
                                                        
Fərhad 
 
           Yanvar ayında yağan yaz yağmuru pəncərəmə ayrılıq şeiri 
yazdı. Gecə bütün gözəlliyi ilə yer üzünə qonaq gələrkən mənim 
Ləmanımı aldı. Ləman daha yoxdu, ölmüşdü. O ilk andakı acını necə 
yazım bilmirəm. İnsan öləcəyini, ağlını itirəcəyini düşünür, ancaq 
sonra keçir, alışırsan. Ən çox da alışdığına, bir gün unudacağına 
yanırsan. Ağıllı insan heç vaxt sevdiyini itirmiş birinə alışacaqsan, 
unudacaqsan deməz. Mən də bilirəm unudacağımı, ay adam, mən də 
bilirəm bu acının da keçəcəyini, ancaq istəmirəm bitsin, mən onu 
unutmaq istəmirəm. Unutmaq sevgisiz bir həyatdı, unutmaq yox 
olmaqdı. Bunu daş qəlbli insanlar anlaya bilməz. 
 173 
        Səhər tezdən işə getməyə hazırlaşarkən, Gülnar zəng edib bu acı 
xəbəri dedi. Evdən necə çıxdım, necə çıxdıq, yadıma gəlmir. Mariya 
da mənimlə gəldi, yazıq qız qorxudan tir- tir əsirdi. Mən sevdiyimi 
itirmişdim, o da itirməkdən qorxurdu sevdiyini. İndi bu acını 
yaşadıqdan sonra onu elə gözəl anlayıram ki. İtirmə sevdiyini balaca 
qız, onu yaşatmaq üçün savaş, mübarizə apar.  
İçəri girəndə hələ də pəncərənin yanında idi. Gülnar 
qorxduğundan toxuna bilməmişdi. Sanki divanda əyləşib. Sadəcə başı 
çiyninə düşüb, saçlarının arasında gizlənib üzü. Onu elə gördükdən 
sonra mən necə yaşayım?! “Ləman, qalx ayağa, qalx sevdiyin adam 
gəlib” - deyirəm. Ancaq o, bir daha qalxmayacaq, qalxa bilməyəcək.  
Yaxınlaşıram, bədəni buz kimidi. Qanı çəkilib, ölü 
kimidi mənim həyatım, Ləmanım. Ölü deməyə dilim varmır, deyirəm 
ölü kimidir. Əlim gəlmir onu yerə uzatmağa. Divanın üstünə 
uzadıram. Üzünü necə örtəcəm, sevdiyim qadını torpağa necə 
tapşıracam?! 
Bir az kənarda bilgisayarı dayanıb. Bilirəm, romanı onun 
içindədi. İndi ondan geriyə qalan bu xatirənin başına nə isə 
gəlməsindən qorxuram. İndi sevdiyimi deyil, onun xatirəsini 
itirməkdən qorxuram. Bir az sonra burada qarışıqlıq olacaq. Buna 
görə də bilgisayarı Mariya mənim evimə aparır. İki işim qalır. Biri 
Ləmanımı son yolculuğa hazırlamaq, o biri də romanı çap etdirmək. 
Bu ayrılıq, bu ölüm çox acı verir, əzab çəkirəm. Ancaq tək deyiləm, 
yanımda Mariya var. Ləmanı itirdikdən sonra bu qız tək sığınacaq 
yerim, tək dostum olaraq qalır. Elə bir boşluğa düşdüm ki, bilirəm 
ömür boyu sürəcək. Mahnıda deyirdi “sən bir şarkısan, ömür boyu 
sürəcək...” indi, ay Ləman- sənsizlik bir şeirdi, ömür boyu gözlərimi 
yaşardacaq, sənsizlik bir qışdı, bütün baharlarım təslim olacaq ona, 
sənsizlik bir gecədi bütün günəşlərim batacaq zülmətində...  
Mariya getmişdi, Gülnar da... İndi evdə Ləmanla ikimiz 
qalmışdıq. İndi deyə bilmədiyim bütün sözləri demək istəyirdim, 
ancaq deyə bilmədiyim, qorxduğum heç nə qalmamışdı. Ləman elə 
bir mələkdi ki, ürəyimdəki bütün sözləri deyə bilmişdim. İndi bu 
mələk divanın üzərində uzanıb. Əlim gəlmədi üzünü örtməyə, ancaq 
 174 
öz əllərimlə onu torpağa tapşırmağa məcburam. Yox, yox... torpaq 
səni ala bilməz məndən, sən hər zaman ürəyimdə olacaqsan. Ürəyim 
dayanmadan, torpaq olmadan biz ayrılmayacağıq. Səni ürəyimdə dəfn 
etməyəcəm, səni ürəyimə bir gül toxumu kimi əmanət edəcəm. Və 
ürəyimdə bir gül bitəcək- Ləman gülü, sevgi gülü... Sonra mən o 
gülün ətri ilə yaşayacam, o gülün ətri ilə yazdığın romanı insanlara 
çatdıracam. Baxıram, ölüm belə dəyişdirə bilmir səni, əslində səni 
dəyişdirib, dəyişdirə bilmədiyi mənim sənə olan baxışlarımdı. Ah, 
niyə izn vermədin bu gecəni sənin yanında keçirim, niyə izn vermədin 
səni yola salım?! Boynumu qucaqlayıb ağlamağını bir ömür necə 
gəzdirəcəm ürəyimdə? O sonuncu baxışlarını gözlərimə necə 
unutduracağam? 
Bu hekayə belə olmamalıydı, demirəm... Elə belə də 
olmalıydı, sevgilim. Daha artıq dayana bilmirəm, üzünü örtürəm. Bir 
az sonra onun dostları, tanışlarımız gəlir. Mariya da yanımda dayanıb. 
Hər an, hər dəqiqə gözləri məndədi. Yıxılsam, qolumdan tutacaq 
qədər yaxınımdadı. Bundan sonra olanlar bir yuxu kimi olur və keçir. 
Elə o gün dəfn edirik Ləmanı. Daha kiməsə, nə isə deyə bilmirəm. 
Onu aparmayın, torpağa verməyin, deyə bilmirəm. Məni az da olsa 
sevindirən bu gün ailəmin də yanımda olması idi. Onlar  çoxdan 
bilirdilər bu hekayəni. İndi də sağ olsunlar, yanımda dayanmışdılar, 
mənə dəstək olurdular. Bəlkə, onların bu dəstəyi ilk və son dəfə 
ehtiyacım olan zaman olurdu. 
Yaşadığım yerə ən yaxın olan məzarlıqda dəfn etdik. 
Hər şey bir yuxu, xəyal kimi keçdi. Bir az sonra hər kəs getdi. İndi 
üçümüz qalmışdıq məzarlıqda. Torpağın altında Ləman, məzarın 
yanında Mariya ilə mən... Bundan sonra bura ən müqəddəs 
ziyarətgahımız olacaqdı. Cibimdəki gümüş gülləni də çıxarıb, məzarın 
bir küncünə basdırdım. Bəli, yaşayacaqdım - Ləmanın istədiyi kimi. 
Onun üçün, sevgimiz üçün yaşayacaqdım. “ Eşqin kölgəsi” çap 
olunacaq, insanlara çatdırılacaqdı. Ləmanın sevgisi, sözləri 
yaşayacaqdı. Mariya qoluma girib məni yıxılmağa qoymurdu. Çox 
qəribə bir mənzərə idi bu. Allah insana ölümlə həyatı eyni anda verir. 
Ləmanı məndən almışdı. Yıxılmaq üzrəydim, ayaq üstə dayanmağa 
 175 
gücüm çatmırdı, ancaq yanımda dayanmış Mariya yıxılmağa 
qoymurdu məni. İndi yaşamaq üçün bir səbəbim də o olmuşdu. Bu 
balaca qıza əmanət etmişdi məni Ləman. İnanın, bu həyatı sözlərlə 
anlatmaq mümkün deyil. İndi Ləmandan sonra mən yaşayacamsa, 
yaşaya biləcəmsə, daha heç nə demirəm. İnsan sevdiyi üçün 
ölməzdimi?! Deyəsən, bu ancaq filmlərdə, romanlarda belə olurdu. 
Həyat isə fərqli idi. Yaşamalı, unutmalı... Ən yaxşı halda unutmadan 
yaşamalıydıq. Bu həyatdı, əzizim, bu həyatdı... Romantik bir hind 
filmi, ya sevgi romanı deyil. Mariya ilə evlənəcək, xoşbəxt olmağa 
çalışacaqdım. Əlbəttə, bunu bacara bilməyəcəkdim, çünki bu dünyada 
heç kim xoşbəxt ola bilmir.   
Ləmanın məzarı başından ayrılmaq istəmirdim. Daha 
ayaqlarımın gücü çatmadı, məzarın yanına çökdüm. Bu soyuqda 
üşümürdümü sevdiyim məzarda görəsən?! Bir an məzarı açmaq, onu 
bağrıma basmaq istədim. Ancaq olmazdı, bu da olmazdı. Daha nə 
edəcəyimi, nə düşünəcəyimi bilmirdim. Dəli kimi, ölü kimi 
olmuşdum. Bir gül kimi solmuşdum, bu yanvar günündə. Sevdiyi 
torpağın altında olan biri nələr hiss edirsə, onları iliklərimə qədər 
yaşayırdım. İndi anlayıram, canın yanmağı nə deməkdi, indiyə 
qədərki bütün əzablarım sadəcə bir uşaq oyuncağı imiş. Dəfn 
mərasimində Bəxtiyar da iştirak edirdi. İlk dəfə ona əsəbləşmədim. 
Üzgündü,  o da çox acı çəkirdi. Hər şeyin təqlidi ola bilər, lakin acının 
olmazdı. Bəli, o da acı çəkir, onun da canı yanırdı. Və əminəm ki, heç 
də məndən az yanmırdı. Mən sevdiyim qadının yanında olmuşdum, 
onun ölümə qədər olan həyatını gözəl etmək üçün hər şey etmişdim. 
Ancaq Bəxtiyar onu yarı yolda qoymuşdu. Mənim sadəcə ürəyim, 
canım yanırdı. Amma Bəxtiyarın eyni zamanda vicdanı da sızlayırdı. 
Bu gün ən bərbad vəziyyətdə olan o idi. Beləcə məzarlıqdan ayrılıb 
evə gəldik. Daha hər şey bitmişdi. Yenidən başlamalı, yenidən 
yaşamağa cəhd etməli idim. Evə gəlincə ilk işim Ləmanın 
bilgisayarını açıb, romanını oxumağa başlamaq oldu. İlk sətrindən 
sanki mənə məktub yazmışdı. İlk sətrindən mənə yazılmış kimi 
oxudum. Əslində elə mənə yazılmamışdımı? Bu oxuduğum ən gözəl 
romandı. İnsanlara çatmalıydı bu əsər. Mütləq başqaları da oxumalı, 
 176 
belə bir yazarın yaşadığını, belə bir əsərin yazıldığını bilməliydilər. 
Birinci romanı o qədər də uğur qazanmamışdı. Ancaq inanıram ki, bu 
son roman dünyaya bir günəş kimi doğacaq, hər ürəkdə Ləmanı, 
bizim sevgimizi yaşadacaqdı. Başımı qaldırmadan oxuyurdum. Bu 
zaman Mariya bir fincan çay süzüb gətirdi. Fincana baxanda istər- 
istəməz uşaq kimi ağladım. Daha çay da istəmirdim. Bir fincan 
əzabla, göz yaşı ilə qoyub getmişdi məni Ləman. İndi onun yazdığını 
yox, özünü istəyirdim, özü deməli idi mənə, məni necə sevdiyini.  
Bu gün hava bir az yaxşı idi. Nə qar yağırdı, nə də 
külək... Mən Ləmanı, Mariya da məni düşünürdü... Ancaq bu qıza 
qarşı da haqsızlıq etmək olmazdı. Sığınacağım, tək limanımdı. Ayağa 
qalxıb, onu sinəmə sıxdım. Ağlayacağıqsa, qoy birlikdə ağlayaq. İlk 
dəfə saçlarının qoxusu mənə Ləmanı xatırlatdı. Sən demə sevən bütün 
qadınların saçlarının ətri eyni olarmış. Eyni cür gülər, eyni üzüntü ilə 
ağlayarmış bütün qadınlar. Bunu Ləmanın ölümündən sonra başımı 
Mariyanın sinəsinə qoyub ağlayanda anladım. Bir neçə gün heç bir 
şey etmədən sadəcə romanı oxudum. Hər sözü, hər cümləsi mənə 
təsəlli verir, “ ölmə, yaşa, sevgilim” deyirdi. Ağlaya- ağlaya bitirdim 
bu əsəri. Bu roman bizimdi, bizim yarım qalan sevgimizin hekayəsi 
idi. İndi Ləman qara torpağın altında, onun xəstə- xəstə yazdıqları isə 
bir gül kimi dünyaya ətir saçmaq üçün məni gözləyir. Ata evini satıb 
kitabın xərclərini çıxarmamı istəmişdi. Ondan sonra, o evə gedə 
bilməzdim. Ləmanın yeddisi çıxandan sonra kitabla məşğul oldum. 
Öncə yaxşı bir redaktor tapdım, ona romanı ən qısa zamanda redaktə 
edib, çapa hazırlamasını tapşırdım. Qalırdı evi satmaq. Bunun üçün nə 
qədər ağır olsa da, ora getməli, sonuncu dəfə görməliydim. Mariyanı 
özümlə aparmaq istərdim, ancaq ailəsinə qarşı hörmətsizlik olardı bu. 
Ləmanın ölümü mənə çox şey öyrətdi. Məsələn, yaşanması mümkün 
olan şeyləri sabahlara saxlamaq olmazdı. Nə bilirik, o gözlədiyimiz 
sabahların gəlib-gəlməyəcəyini... Onun üçün də Mariyaya ailəsi ilə 
danışmasını söylədim. Qoy desin ki, onunla evlənmək istəyirəm. 
Bunu deyəndə inana bilmirdi, şok olmuşdu. Onun üçün də dönə- dönə 
soruşdu bunun həqiqət olub-olmadığını. Ancaq həqiqətdi, mən Mariya 
ilə evlənmək istəyirəm. Bu qərarım üçün məni günahlandıranlar, hətta 
 177 
Ləmana olan sevgimin yalan olduğunu söyləyənlər belə olacaq. 
Olsun, insanların nə dediyini düşünməyəli uzun illər olurdu. Hər 
zaman doğru olduğuna inandığım şeyləri etmişdim, bundan sonra da 
edəcəkdim. Doğru olan isə Ləmanın xatirəsini yaşatmaq, Mariyanın 
isə özünü.... Bax, budur, mənim həqiqətim. Mariya məni xoşbəxt 
etmək üçün hər şey edəcəkdi. Həm də onunla birlikdə Ləmanı 
xatırlayacaq, məzarını ziyarət edəcəkdik. Mən iki uşaq istədiyimi 
dedim ona. Ləmanın istədiyi kimi. Bir oğlan, bir də qız. Mələk və 
Ümidlə birlikdə gül qoymağa gedəcəkdik Ləmanın məzarına. Ancaq 
Mariya bununla razılaşmadı. O, iki qızımız, bir də oğlumuz olsun “ 
ilk qızımın adını Ləman qoymaq istəyirəm”- dedi. Bu zaman gözlərim 
yaşardı. Ləmanın ölümündən sonra onun bütün gözəl cəhətlərini 
Allah sanki Mariyaya bəxş etmişdi. Göz yaşlarımı silib məni 
qucaqladı. Bu zaman bir siqaret yandırmaq istədim, ancaq buna izn 
vemədi. Siqaret paketini və yandıranı əlimdən alıb zibil qabına atdı.” 
Bundan sonra tək mənim yox, sənin də dodaqlarına yaraşmasın 
siqaret. Gəl bu gündən at, daha çəkmə siqareti. Bütün acıları geridə 
qoyaq, bacardığımız qədər xoşbəxt olaq” - dedi.  
Əslində haqlı idi. Ölümün, ayrılığın olduğu bu dünyada 
gözəl, sağlam yaşamaq lazım idi. Bundan sonra bir daha siqaret 
yandırmadım. Nə qədər böyük əzablarım, acılarım olsa da, bir neçə 
gündən sonra yola çıxdım. Ləmanın ata evini satmaq lazım idi. Yol 
boyu bütün xatirələr hücüm etsə də, mən ürəyimə, sevgimə sığındım. 
Onu sol yanımda hiss edirdim. İndi o, mənimlə bərabərdi. Deməli, 
demək istədiyi bu idi. Hər zaman” bundan sonra, sən iki nəfərin 
ömrünü yaşayacaqsan” - deyirdi.  
Bəli, mən indi iki adam olmuşdum. Fərhad, bir də 
Ləman... Gözlərimdə onun baxışları, dodaqlarımda onun sözləri, 
ürəyimdə onun sevgisi... Buna görə də, nə zaman canım dayana 
bilməyəcəyim qədər yansa, onun baxışlarına, sözlərinə, sevgisinə 
sığınırdım. Dumanlı soyuq bir hava vardı şəhərə çatanda.  Satışla 
məşğul olmaq üçün bir neçə gün bu şəhərdə qalmalı idim.  Əvvəllər 
qaldığım qonşunu narahat etməmək üçün, bəri başdan oteldə yer 
tutdum. Burada dörd gün qalamlı oldum. Xoşbəxtlikdən bu dörd gün 
 178 
ərzində evi sata bildim. Evi satarkən çalışdım ki, ailəli insana satım, 
burada ailə yaşasın. Bu ağacların dibində yenə uşaqlar oynasın, bağda 
boş qalan yerlərə evin xanımı güllər əksin.  Ən nəhayətində, Ləman 
kimi gözəl insanlar olsun burada böyüyən uşaqlar. Çox şükür, 
istədiyim kimi də oldu. Evi dörd uşaqlı bir ailə satın aldı. Uşaqlar hələ 
balaca idilər. Böyüyü ikinci sinifdə oxuyurdu. Ortancıl uşaqlar da 
deyəsən ekiz idilər. Bu bağı, evi onlara əmanət etdim. Gedərkən 
buranın mənə nə qədər əziz olduğunu anlatdım və oradan ayrıldım. 
Bir daha bu şəhərə gəlməmək haqqında düşünürdüm. Ancaq həyatdı, 
bəlkə gələcəkdə acım dindiyi zaman uşaqlarıma Ləmanın yaşadığı 
yerləri göstərmək istəyəcəkdim...  
Tez qayıtdım. Vaxtı itirmək olmazdı. Ləmanın vəsiyyəti 
üzrə evdən çıxan bütün pulu kitabın çapına sərf etməli idim. Və bu 
kitabları bir təqdimatla gənclərə paylayacaqdım. Haradasa, iyrimi min 
nüsxə ilə çap edə bilərdim evin pulu ilə. Redaktora haqqından bir az 
artıq pul təklif etdiyim üçün, işi on beş günə bitirmişdi. Şəhərə 
qayıdandan sonra həm kitabla məşğul olmalı, həm də Mariya ilə 
evlilik məsələsini qaydasına salmalı idim. Çox gözləmək fikrim yox 
idi. Ləmanın qırxı çıxan kimi bu işi görəcəkdim. Onun üçün də öncə 
Mariyanı öz ata-anamla tanış elədim. Ləmandan sonra evlənəcəyimi 
düşünməyən anam bu xəbərə çox sevindi. Mariyanı da çox 
bəyəndilər. Öz- özümə düşündüm ki, görəsən, Mariyanı o ilk vaxtlar 
göründüyü halı ilə görsələr nə deyərdilər?  
Mariyanın ailəsi ilə tanış oldum. Elə o görüşdə qızları ilə 
evlənmək istədiyimi söylədim. Elçilik kimi adəti heç sevmirdim. İki 
müstəqil insan qərar verib evlənməlidir. Bu qərarı verə biləcək qədər 
müstəqil, dolğun deyillərsə, evlənməsələr yaxşıdı. Mariyanın ailəsi də 
müasir düşüncəli insanlar olduğundan bu qərarımıza hörmətlə 
yanaşdılar. Ancaq qəribə hisslər keçirirdim onlarla danışarkən. İlk 
dəfə evlilik haqqında düşünür, evlənəcəyim insanın ailəsi ilə danışır, 
söhbət edirdim. Ancaq mənə xoş olan o idi ki, öz işimi özüm görəcək 
qədər böyüdükdən sonra girişirdim bu məsələyə. Hər iki ailə ilə olan 
xoş tanışlıqdan sonra özümü tamamilə kitab işinə vermək istəyirdim.  
 179 
Fervral ayı öz soyuğu ilə gəlmişdi. Ləmanın qırxının 
çıxmağına on gün qalırdı. İstədiyim, bu zamana kimi kitabı hazır edib, 
qırxı günü təqdimatı keçirməkdi. Öncə ölkədə olan ən yaxşı 
nəşriyyatla danışdım. Onlara xeyli qazanc verəcək bir işlə gəlirdim, 
ancaq onlar da bunun qarşılığında mənə təqdimat və kitabın reklam 
olunması ilə bağlı yardım edəcəkdilər. Hər şey razılaşdırıldı. 
Beləliklə, iyrimi min nüsxə ilə kitab bir həftə ərzində hazır olacaqdı. 
Belə qərara gəldik ki, beş min kitabı ölkə kitabxanalarına hədiyyə 
edək, yerdə qalanları isə, təqdimat günü və ondan sonra insalara 
çatdırılacaqdı. Bu işlərin hamısını nəşriyyat öz üzərinə götürürdü. Bu 
qədər qazanclı bir işə görə, gördükləri iş o qədər də çox deyildi 
əslində. Həyəcanla kitabın çapdan çıxacağı günü gözləməyə başladım. 
Bu kitab Ləmanımın xəyalı idi. Bizim hekayəmiz - sevgimiz bu 
romanla yaşayacaq, ölümsüz olacaqdı.  
Məzarına qarlar yağırdı indi sevgilimin. O məzarda, mən 
həyatda... Ancaq mən ondan daha ölü, o, məndən dah canlı idi. 
İnanıram ki, yazdığı roman günəş kimi doğacaq insanların ürəyinə. 
İnsanlıq yaşadıqca o, xatırlanacaq, seviləcəkdi. Mən də dünyanı tutub 
yaşamayacaqdım ki, mən də öləcəkdim. Məni də , daha doğrusu 
mənim sevgimi də insanlar Ləmanın yazdığı romanla xatırlayacaqdı.  
Ürəyim yaman sıxılır, hələ bir-iki gün var romanın 
çapdan çıxmağına. Darıxıram, dükanda da dura bilmirəm. Sanki hər 
an qapı açılacaq, Ləman içəri girib mənimlə birlikdə o sevdiyimiz 
fincandan çay içəcəkdi. Onu ziyarət etmək istədim. Qoy qar bütün 
dəcəlliyi ilə yağsın. Ləmanın sevdiyi saçlarımı qar dənələri bəzəsin. 
Bəlkə, mən də yaşamaqdan əl çəkər, onun yanına gedərəm.  
Maşına minib məzarlığa gəldim. Hər yan ağarmışdı, 
onun məzarının üstünü də qar örtmüşdü. Sanki üşüməsin deyə bir ana 
mehribanlığı göstərirdi təbiət. Mən də daha üşümürdüm, bəlkə də çox 
üşüyür, ancaq sevdiyim məzarda- qara torpaqda yatarkən, üşüyürəm 
deməyə utanırdım. Diz çöküb fatihəmi oxuduqdan sonra, ondan hal-
əhval tutmaq istədim. Ancaq verdiyim bütün suallar cavabsız qaldı, 
məzarın qulağı da yoxdu, pıçıldayasan ki, çox darıxmışam, çox 
sevirəm səni... Məzarın barmaqları da yoxdu ağladığın zaman göz 
 180 
yaşlarını silə. Məzarın bir tək soyuq daşı, torpağı var: Yanan ürəyini 
söykəyib, ağlya- ağlaya sərinlədəsən deyə. Uşaq kimi ağalayırdım. 
Ağlamırdım, əslində, dişisi öldükdən sonra yalquzaq olmağı seçmiş 
bir canavar kimi ulayırdım. Külək əsir, səsimi qar dənələrinə qatıb 
uzaqlara aparırdı. Mən isə ən yüksək zirvəmdə, onun məzarında 
ulayırdım. Doyunca ağladım. Sonra isə onu qara torpağın altında 
qoyub, heç nə olmamış kimi oradan ayrıldım. Bax, belə idi həyat... 
Ölən mən olsaydım, Ləman da eynisini edəcəkdi, etməyə məcburdu 
çünki... 
       Nəhayət ki, o gün gəlib çatdı. Bu gün Ləmanın torpağa 
qoyulduğu gündən qırx gün keçir. Bu gün həm də onun kitabının 
təqdimatı olacaq. Ona verdiyim sözü yerinə yetirmək üçün ilk addımı 
atacam. Böyük bir zalda keçiriləcək təqdimat. Bir çox yazar, şair və 
tənqidçi dəvət edilib. Bir neçə televiziya kanallarından gələn 
muxbirlər gözə dəyir. Təqdimatın yaxşı reklam olunması sayəsində 
kitabı əldə etmək üçün gələnlər də az deyil. Bu, ölkə tarixində ən 
böyük kitab təqdimatı olacaq. İlk dəfə bu qədər kitab pulsuz olaraq 
oxuculara paylanacaq. Şəhərdə olan bütün ali məktəblərin önündə 
bildirişlər paylanıb, filologiya və jurnalistika fakültələrinin tələbələri 
isə xüsusi olaraq dəvət edilib. İnsanlar kitaba pul verməsə də, pulsuz 
kitab əldə etmək istəyəcək.  
Hər şey çox gözəl keçdi. Axşama qədər minlərlə kitab 
paylandı. Geridə qalan kitabları paylamağı nəşriyyat öz üzərinə 
götürdü. Mən özüm də kitablardan dükana qoyub, gələnlərə hədiyyə 
edəcəkdim. Hər şey öz qaydasında gedəcək, Ləmanın kitabı 
paylanacaqdı. Dedim axı, bu gün onun öldüyü gündən qırx gün keçir. 
Mən qırx gündü ki, ondan ayrı yaşayıram. Axşam Mariya yanıma 
gəlmək istədi, ancaq buna izn vermədim. Bu gecəni təkbaşına, 
sevdiyim qadını düşünərək, ağlayaraq keçirmək istəyirdim. Hələ də 
düşündükcə dəli oluram, niyə ölmədim mən də... Niyə yaşayıram?! 
İnsan nə üçün yaşayır, sevir? İnsanın istədikləri olmaz. Olsa nə olar?! 
Həyat deyil, ürək ağrısı, ya da ağlamalı bir romandı. Bu həyatda nə 
üçün yaşasın insan? Bəzən çox suallar verməyə qorxuram, bu 
sualların sonum olacağından, ağlımı itirəcəyimdən qorxuram.  Ən 
 181 
yaxşısı, bir çay dəmləyib, “Eşqin kölgəsini” yenidən oxumaqdı. 
Ləmanla danışmağın tək yolu indi bu kitabı oxumaqdı. İlk kitabından 
sonra da onsuz qalmışdım, ancaq bir ümid vardı içimdə - O, gələcək 
deyə.  
Əllərimlə torpağa tapşırmışdım, gəlməyəcəkdi... Çay 
dəmlənir. Çöldə yenidən qar yağır deyəsən, bir balaca da külək var. 
Fincanı doldurub, pəncərənin kənarında əyləşirəm və başlayıram 
oxumağa... 
      “Günəşli bir gündə yol gedirik - uzun bir yol. Elə ki, dilimiz- 
dodağımız quruyur, alnımızdan süzülən tər dodaqlarımızı yandırır. 
İndi bir ağac, yanında da bulaq olsa, nə gözəl olar deyə, düşünürük. 
Bir az da yol gedirik. Tamamilə əldən düşdüyümüz bir zamanda 
istədiyimiz olur. Uzaqda yaşıl, böyük bir ağac görürük. Əvvəlcə 
bunun bir sərab ola biləcəyindən qorxuruq. Axı, səhrada, çöldə susuz 
qalan insanların başına belə şeylər çox gəlir. Qorxa-qorxa ağaca 
yaxınlaşırıq. Eyni qorxu ilə toxunur, həqiqətmi, yalanmı olmasını 
yoxlayırıq. Yox, həqiqətdi. Ağacın yanında da sərin bir bulaq axır. 
Sudan doyunca içib, ağacın kölgəsində dincəlirik. Bir qədər dincəlir, 
sudan doyunca içir, sonra yenidən... Sonra yenidən içirik. Ancaq axıra 
qədər burada qala bilmərik. Yola davam etməliyik. Bu cənnəti tərk 
edib, yenidən cəhənnəmə ayaq basmalıyıq. Məcburən sudan sonuncu 
dəfə içir, qabları doldurur və yola düşürük. Bax, sevgi də belə bir 
şeydi. Sevgisiz həyat bir çöldə yol getmək kimidir. İnsan haradasa 
yorulur, dincəlməyə bir ağac kölgəsi axtarır, yəni eşq istəyir. Bu eşq 
olmasa, yolun davam edə bilməz. Ancaq eşqi tapdıqdan sonra da 
onunla qalmaq olmur, çünki dünyadakı bütün eşqlərin sonu eynidir- 
ayrılıq mütləqdir. Həqiqi sevgini tapmaq üçün, bu ağacın kölgəsini 
tərk etməyə məcburuq. Bəli, eşqin kölgəsində dincəlib, yenidən eşqə 
çatmaq üçün, çöllərə düşürük...” 
         Bu hissəni oxuduqdan sonra daha gerisini oxumaq istəmədim. 
Sadəcə düşünmək, düşünmək ... Qar indi bir başqa yağır, külək fərqli 
əsirdi. Sanki hər ikisi mənə sevgidən, sevgilimdən namələr gətirirdi. 
Maraqlıdır, indi mən burada eşq acısı çəkərkən, bəlkə də biri çöldə, 
soyuqda isti bir yuvanın xəyalını qururdu. Nədənsə, üşümək istədim. 
 182 
Paltomu əynimə alıb həyətə düşdüm. Qar saçlarımdan öpsün, soyuq 
nəfəsimlə sevişsin istədim. Görəsən, pişiklər haradadır - havalar yaxşı 
keçdiyi zamanlarda sabaha qədər pəncərəmin altında oynaşan pişiklər. 
Çox az evlərin işığı yanır, şəhər isə işıqlıdır. Küçələrin, dükanların 
işıqları sabaha qədər yanır.  
Hərdən maşın səsi gəlir qulağıma, hərdən qulağım 
sükütun səsi ilə həyəcanlanır....  Xəbərim olmur   nə qədər 
gəzdiyimdən, neçə saat vaxtın keçməsindən. Bu cür fevral axşamında 
belə üşümürəm. Demişdim axı, Ləman torpağın altına girəndən sonra 
üşümürəm, daha doğrusu utanıram, üşüyürəm deməyə... Gecə hərdən 
avaralar, boş-bekar insanlar çıxır qarşıma. Kimisi pul istəyir, başqa 
biri özünü qorxunc göstərib siqaret almaq istəyir. Daha bilmirlər, 
anlamırlar ki, bu gecə ən qorxunc olan mənəm, bu şəhərdə qorxulacaq 
bir adam varsa, məndən başqası ola bilməz. Bu soyuqda belə 
küçələrdə insan tapmaq olar. Şəhər heç vaxt yuxuya getmir, həyat 
ölmür şəhərdə. Saat on olan kimi, yuxuya gedən kənd həyatından 
necə də fərqlənir. Kənddə uzaqbaşı itlər qorxuda bilər gecələri insanı, 
burada isə itdən betər insanlar var. Bax, budur, bir az qabaqda iki 
nəfər dayanıb meyxana deyir. Biri arıq, uzun oğlandı. O biri isə 
qısaboy, kök. Yəqin ki, mənim yaxınlaşdığımı görüb, ürəklərində 
sevinirlər. Bir çay pulu, ya da siqaret almaq olar. Hər ikisi məndən 
balaca görünür. Gündüz vaxtı olsa heç biri qarşıma çıxmağa cəsarət 
eləməz. İndi gecədir, güya onların qorxmaz olduğu vaxt. Böyük 
ehtimalla hərəsinin cibində bir bıçaq var. Ürəklərinə deyil, ona 
güvənirlər. Sakitcə onlara yaxınlaşıram. Son zamanlarda əsəblərim 
yaman korlanıb. Dalaşmaq, haranı isə vurub- dağıtmaq keçir 
ürəyimdən. Ləmanın yoxluğu məni elə hala salıb ki, indi özümü 
tanımaqda çətinlik çəkirəm. Mənim yaxınlaşdığımı görüb, daha 
həvəslə deyirlər meyxananı. İndi düz yanlarında dayanıb, onları 
dinləyirəm. İnsafən, pis də demirlər. Əslində hər zaman mənim də, 
üstümdə bıçaq olur. Bu, indiki gənclərin gəzdirdiyi bıçaqlardan deyil. 
Mənim ana babam kənddə çoban olub ömrünün sonunacan. Bildiyiniz 
kimi, çobanın da cibində hər zaman bıçağı olmalıdır ki, dağda hansısa 
heyvan xəstələnəndə murdar olmamış, başını kəsə bilsin. Bax, bu 
 183 
cibimdə gəzdirdiyim o kişidən yadigar qalıb. Ölüm ayağında mənə 
verdi. Mən də babamın əziz xatirəsi kimi qoruyub saxladım onu. 
İndiyəcən bir dəfə də kimisə qorxutmaq məqsədi ilə çıxarmamışdım, 
ancaq nə isə bu gecə beynim çönmüşdü. Onsuz da bir azdan 
meyxananı bitirəcək, bıçaqlarını çıxarıb hədə-qorxuya başlayacaqlar. 
Skamyanın üstü yaş olsa da, əyləşdim. Soyuqqanlı hərəkətlə ayağımı 
ayağımın üstünə atıb, bıçağı cibimdən çıxardım. Mənim bu 
hərəkətlərimi görüb, dilləri bir az topuq çaldı. Ancaq yenə də özlərini 
itirməyib meyxanalarına davam etdilər. Canım elə yanırdı ki, əslində 
nə onlar, nə də bu soyuq gecə məni zərrəcə düşündürmürdü. Ağlım 
da, ürəyim də indi torpağın altında buz tutmuş dağ laləmin yanında 
idi. Bıçağı əlimdə oynadarkən bilmədən baş barmağımı yaralamışam. 
Düşüncələrim bir məzara sığınarkən, əlimdən qarın üzərinə 
damcılayan qanımı gördüm. Bəli, əlim yaralanmışdı. Baş barmağım 
iki yerindən kəsilmiş, əməllicə qan axırdı. Ancaq barmağım yox, 
canım yanırdı. İndi bu barmaq bəlkə də ağrı hiss etməyən tək yerimdi.  
Meyxana susmuş, onu deyən cəngavərlər də  çoxdan 
aradan çıxmışdı. Axı, ölümdən deyil, yaşamaqdan qorxan birini nə ilə 
qorxuda bilərsən ki? Yaralı barmağımdan axan qan bir az sonra 
laxtalandı. Ayağa qalxıb, əlimi qarla təmizlədim və evə doğru 
addımlamağa başladım.  
Bu gecə bir dəfə də Ləmandan ölmək üçün izn istədim, 
ancaq o, yaşamamı istədi... Geriyə yaşamaq qalırdı. Mariya böyük 
həyəcanla toya hazırlaşır, mənimlə həyatını birləşdirəcəyi günü 
gözləyir. İndi məni  ən çox düşündürən sual, görəsən yaşaya 
bilərəmmi, bacararammı Ləmansız bir həyatda gülməyi, ata olmağı?! 
Həqiqətən, mən ata olacam, ata... Ancaq övladımın anası Ləman 
olmayacaq. Bu həyat bir imtahandı, yoxsa başqa bir dünyanın 
cəhənnəmidir, deyə bilmərəm. Ləman, dağ laləm, sən hər nə qədər 
yaşamağımı istəsən də, o məzara səninlə birgə girə bilmədiyim üçün 
məni bağışla. Yox, bağışlama... Sən o soyuq məzarda çürüyərkən, 
mən çay içəcəm, kitab oxuyacam. Bağışlama məni, bağışlama, 
sevgilim... 
 
 184 
 
                                                                   
 185 
Bəxtiyar 
                                             
         Mən yenidən sevirdim və yaşayırdım. İndi hər şey öz 
qaydasında gedir. Bircə bu lənət olası vicdanım imkan vermir ürəkdən 
gülməyə. Bəli, soyuq bir fevral günündə Ləmanı dəfn etdik. Sonra 
mən işimə geri döndüm. Mart ayıdır və baharın ayaq səsləri duyulur 
yavaş-yavaş. Tələbələrim, sevdiyim insanlar bir sözlə, hər şey 
gözəldir. Arada məzarlığa gedirəm, arada üzləşirəm, xatırlayıram, bir 
daha eyni səhvləri etməmək üçün. O gün yenə məzarlıqda idim. İndi 
havalar isindiyi üçün gözəl bir baş daşı qoyulub Ləmanın məzarı 
üstündə. Oradakı şəkil bilirsinizmi hansı şəkildir? Ən xoşbəxt 
olduğumuz günlərin birində mənim çəkdiyim şəkil. Ləman indi mənə 
ən xoşbəxt olduğumuz gündən baxıb gülümsəyir. O, mələk kimi bir 
insandı. Eşitdiyimə görə Fərhadla Mariyanın evlənməyini də o 
vəsiyyət edib. İnanıram ki, mənim belə, ona bu qədər acılar yaşadan 
mənim belə xoşbəxt olmamı istərdi. Doyunca ağlamaq istərdim bu 
məzarlıqda, ancaq ağlamağa da utanıram. Sanki buna haqqım yoxdur. 
Ağlasam, ürəyimi boşaltmaq istəsəm, elə bilirəm ki, məzarından 
qalxıb üzümə tüpürəcək. Mən indi necə yaşayacam, necə güləcək 
üzüm?! Son günlərdə həyatımda gözəl şeylər də baş vermişdi, ancaq 
bütün gözəlliklər, bu ölümün kölgəsində o qədər cılız görünürdü ki...   
Bir həftə öncə həyatımı dəyişəcək bir hadisə oldu. Bu 
yaxşımı, yoxsa pis bir şeydimi, deyə bilmərəm, ancaq olmuşdu. 
Mənim Ləmana etdiyimi bir başqası mənim sevdiyim qadına etmiş, 
onu yarı yolda qoymuşdu. Tərlanın övladı olmadığı, heç vaxt da 
olmayacağı üçün ailəsi dağılmışdı. Yıxılmamaq, ayaqda qala bilmək 
üçün də tək yolu təhsilini davam etdirməkdə görürdü. Maqistraturaya 
hazırlaşmaq üçün üniversitetə gəlmişdi. Onunla yenə eyni 
pilləkənlərdə qarşılaşdıq. İllər öncə burada onu əri ilə görmüşdüm 
deyəsən. Bu dəfə tək idi. Bir az da qocalmışdı. Yaşadığı illər 
gördüyüm qədər heç də ürəkaçan keçməmişdi. Onunla rastlaşdıq, 
ancaq donub yerimdə qalmışdım. Danışa bilmirəm desəm, bu şablon 
bir fikir olardı, mən nəfəs ala bilmirdim. İllər sonra onu qarşımda 
görmək, inanılmaz bir duyğu idi. Bildiyim budur ki, sevdiyim bütün 
 186 
şeirlər ürəyimdən dodaqlarıma doğru hücum etdi, gözlərim 
baxışlarından öpmək üçün səbirsizləndi. İlk qarşılaşmada bilmirdim 
boşandığını. Elə zənn etdim ki, yəqin hansısa bir iş üçün gəlib buraya. 
Onu yenə başqasının olaraq düşündüyüm üçün bu hala düşdüm. 
Ancaq o, salam verdi. Dodaqlarından çıxan ilk sözlə açıldı 
ürəyimdəki kilid – dodaqlarım qovuşdu unutduğu bütün sözlərə. Bir-
iki kəlimə ayaqüstü danışdıqdan sonra özü: - “vaxtın varsa büfetə 
düşüb, bir çay içək”- dedi. Bu təklif qarşısında bir az tərəddüd 
etdiyimi görüb yenidən bir zamanlar vurğunu olduğum dodaqlarını 
araladı və “  boşandım, Bəxtiyar, indi də maqistraturaya hazırlaşmaq 
istəyirəm” – sözləri ilə qulaqlarımdakı tilsimi də qırdı. Dediklərimə 
inanacaqsınızmı, bilmirəm, ancaq yenə utancaq birinci kurs oğlanı 
olmuşdum. Sanki yaşadığım bütün acılar silindi, sanki o, heç 
getməmişdi və biz burada, ilk dəfə idi qarşılaşırdıq. Və bizim 
hekayəmiz indi başlayırdı. Sakitcə bufetə düşdük. İlk dəfə idi burada 
çay almaq, içmək ağlıma belə gəlmədi. İlk dəfə idi, Tərlanla bir yerdə 
əyləşib söhbət edirdik. Söhbət əsnasında bütün olanları öyrəndim. Bir 
qadın üçün ana ola bilməməkdən böyük dərd ola bilməzdi. Tərlan ana 
ola bilməyəcək, bunun üçün də yalnız öləcəkdi. O, belə düşünürdü. 
İndi anladım, Ləmana etdiklərimin cəzasını necə çəkəcəyimi. Allah  
mənim bəlamı belə vermişdi. Ləman ölmüşdü. Tərlan isə ölməkdən 
betərdi, ancaq mən onu yaşada bilərdim. İndi Fərhada oxşamağa 
başlayırdım deyəsən. Bəlkə də öz yarım qoyduğum hekayəmi, başqa 
biri ilə tamamlamaq üçün Allah mənə bir şans vermişdi. Bircə onu 
bilirəm ki, Tərlan mənim yarımçıq qalan yarımdı. İndi o gəldi və mən 
onun əlindən tuta bilsəm, tamamlanacam, o isə yaşayacaqdı. O 
danışır,bəzən kövrəlir, mən isə sadəcə onu dinləyir, seyr edirdim. Elə 
darıxmışdım ki, onu seyr etməkdən ötrü.  Əvvəlki qədər gözəl olmasa 
da, baxışlarım əvvəlki qədər ona aid idi. Demişdim, xatırlayırsınızsa,o 
gedən gün bir şey ayaqlarımın altına düşmüşdü sinəmdən. Bax, indi 
onun gəlişi ilə itirdiyimi tapdım, sinəmdəki boşluq tamamlandı. 
Gözlərinin içində gizlənmək istəyirdim, çünki bir tək orada yaşaya 
bilərdim mən. Bir tək orada mənliyimi qoruya bilərdim.... Dörd il 
boyunca bir dəfə də ona sevdiyimi söyləyə bilməmişdim, buna izn 
 187 
vermirdi. Lakin bütün fakültə bu sevgidən xəbərdar idi. Sonra bir gün 
nişanlandığını, başqa bir gün məni toyuna dəvət etdiyini eşitdim. İndi 
düşünürəm ki, məni sevsəydi, bəlkə də ikimiz də bu acını yaşamazdıq. 
Keçmişi araşdırmaq olmaz, olmur, olsa da, faydasız bir şeydi. Bu 
qədər il keçəndən sonra qarşımda əyləşib. Qorxuram, ona nə isə 
deməyə. İndi  “səni sevirəm “desəm, görəsən, nə deyər, necə 
davranar...  
Ona sonuncu dəfə söz deməyə çalışdığım bu günkü kimi 
yadımdadı.  Üçüncü kursun əvvəlləri idi. Dərs çıxışında sinifdə bir-iki 
tələbə qalmışdı. Bunu fürsət bilib, telefon nömrəmi balaca bir kağıza 
yazıb ona uzatdım. Təbii ki, nə olduğunu, nə üçün olduğunu deyərək. 
Kağızı almadı. Mən də yanında dayandığı partanın üstünə qoyub geri 
döndüm. Bunu edərkən “bəlkə götürər” deyə - düşünürdüm. Lakin 
olmadı, telefon nümrəm yazılan kağızı  büküb yerə atdı. Bu an 
baxışlarımız bir-birinə dəydi, ancaq gözlərimdə olan dumanı, buludu 
görə bilmədi. Kağızı yerdən götürdüm və otaqdan çıxdım. Ah, yaz 
yağışım, görəsən indi görə bilirsənmi, gözlərimdə olanları? Bu an 
düşüncələrimi dağıdan bir şey oldu - mənə səsləndi. Bəxtiyar, məni 
hələ də sevirsən, hə?” Bu sual qarşısında nə cavab verəcəyimi 
bilmədim, canımı acıtdı bu sual. Dodaqlarıma gücüm çatmadı. Axı, ay 
Tərlan sən mənim “ səni sevirəm” - deyə bilmədiyim halda, ürəkdən 
sevdiyim tək insansan. İndi necə deyirsən” məni hələ də sevirsənmi, 
deyə?!” Bütün bunları ona demək istədim, ancaq sözlərim ürəyimdən 
dodaqlarıma gəlmədi. O danışır, mən yaşayırdım. O danışdıqca 
bədənimdə, ürəyimdə buzlar əriyir, mən insan olurdum. Bir gün 
apardığı nə vardısa, geri gətirmişdi. İndi anlayırdım, bu qədər il 
yaşamadığımı, yaşaya bilmədiyimi. Sən demə, sadəcə nəfəs 
alırammış. Gəl gəzək- dedim, gəzək üniversitetin həyətini. Onu  
birinci kursda yarışdığımız yerə, onu gözlərkən yumruqladığım 
divarlara tərəf apardım. Meydançanın yanına çatanda : - üzr istəyirəm 
səndən Tərlan. O gün burada yarışanda uşaqlıq edib, səni keçdim. 
Yadına gəlirmi, qaçarkən yolda saatım düşümşdü. İnan ki, o gün 
dayanmışdı mənim üçün zaman, - dedim. 
 188 
     - Hə, bax bunun üçün üzr istəmək olar- dedi, gülərək. Mən o 
zaman düşünmüşdüm ki, bu necə kobud oğlandı. Bir yarışda qıza 
qalib gəlməyi özünə fəxr bildi. Ancaq bilirsənmi, Bəxtiyar, o gün elə 
həyəcanlanlanmışdım ki, səninlə yarışacam deyə. Orta məktəbdə məni 
istəyənlər olmuşdu, lakin ilk dəfə idi, biri məni ciddi- ciddi sevirdi. 
Bilmirəm, yadına gəlirmi, uşaqların hər biri iki-iki yarışdı, sona biz 
qalmışdıq. Mən, müəllimə kiminlə yarışacağımı söyləyəndə, 
uşaqlardan biri “ sən də Bəxtiyarla”- demişdi. İnan o an utandığımdan 
az qala yerin dibinə girəcəkdim. 
     Qolumdakı saatı çıxarıb, ona uzatdım. Daha doğrusu yerə- 
ayaqlarının altına atdım.  
    - Tərlan, mənim zamanımı, həyatımı özümə qaytar, məni özümə 
döndər. Bu saatı yerdən götür, qoluma bağla, xilas et məni bu 
lənətdən. Yalvarıram, bu dəfə də qolumdan düşən zamanımı yerdə 
qoyub getmə, dedim gözlərimdən sel axırdı. Bu duman və ya yaz 
yağışı deyildi ki, Tərlan bunu görməsin. Bu  leysandan sonra axan 
seldi və o, gördü. 
Universitetin həyətində olan skamyalardan birində 
əyləşdik. Mən də ona öz hekayəmi- Ləmanı anlatdım. Danışarkən 
mənə əsəbiləşəcəyini düşünürdüm, ancaq bu belə olmadı. Məni, 
mənim hekayəmi ağlayırdı. Bunun səbəbi o idi. Heç bir şeyi olmayan 
tələbə oğlanı sevməyə qorxmuşdu. Düşünmüşdümü sevməyi 
görəsən?! Bilmirəm, heç vaxt da bilməyəcəm. Ona bir sual verməyə 
belə qorxuram. Ləmanı bir yazar kimi eşitmişdi. Sonuncu – ölmədən 
öncə yazdığı “ Eşqin kölgəsi” əməllicə səs çıxarmışdı. Gənclərin ən 
çox oxuduğu roman olmuşdu son aylarda. Bu kövrək sevgi hekayəsini 
Tərlan da oxumuşdu. Dediyinə görə əsəri əvvəldən sonacan 
təsirlənmədən, kövrəlmədən oxumaq olmurmuş. İndi o, Ləmanın, 
mənim hekayəmin Ləmanı olduğunu öyrənmişdi. Sonra Tərlana 
həmin divarları göstərdim. İdman dərsi olduğu dördüncü günləri bir 
başqa həyəcanla gözləyirdim. Hər kəs dərsdən çıxır, Tərlan öz rəfiqəsi 
Ülkər ilə birlikdə axıra qalırdı. Onlar çıxana qədər ürəyimdə sözlər 
hazırlayır, lakin Tərlanı görən kimi hər şeyi unudurdum. Yanımdan 
sakitcə keçib gedir, o getdikdən sonra heyfimi divarlardan çıxırdım. 
 189 
Birinci kursun sonuna qədər sağ əlimdə hər zaman yara oldu. İndi 
bax, o divarın yanında dayanmışıq. Aradan illər keçib. İndi nə o, nə 
də mən kövrək ürəkli tələbələr deyilik. İllərin yaşatdığı acı ilə 
bərkimiş, canı yanmış insanlarıq. Burada ona sevdiyimi demək 
istəyirəm, burada ona onun üçün öldüyümü demək istəyirəm. Yəqin 
ki, bu dəfə dinləyəcək məni. Qarşısına keçirəm. İllər öncəki kimi 
həyəcanlıyam, sanki cavan bir oğlan tələbəliyinin ilk günündə 
gördüyü qıza sevdiyini söyləyəcək...  
    – Səni sevirəm, yaz yağışım, səni çox sevirəm. Sən getdin, ancaq 
yenə sevdim səni. Başqası girdi həyatıma, lakin sənin yerini doldura 
bilmədi. İndi dinlə, anla məni. Gör, ürəyimdə yanan atəşi, anla, 
dodaqlarımda sən olan sözləri. Gözlərimdəki nəmi, yağışı gör. Dörd 
ilim sənə baxmaqla, səni uzaqdan izləməklə keçmişdi. Ancaq ondan 
sonrakı illər sənsiz, pərişan halda keçdi. Mən yaşamadım, Tərlan. Bir 
rəsmin vardı telefonumda, yalnızca bir rəsminlə xatırlayırdım səni. 
Sonralar o da silindi. Nə zaman səni görmək istəsəm, ürəyimə 
baxdım. Bütün gözəlliyin, gəncliyinlə ürəyimdə idin sən. Bilirsənmi, 
iki nəfərlik yaşadım bütün acılarımı. Sən getdin, ancaq mən – sən və 
məni yaşamağa məcbur oldum. Bu həyat bir nəfərin acısını çəkmək 
üçün belə çox ağırdı. O ki, qaldı iki insanın acısını yaşayasan. Sən ön 
sıralarda əyləşib müəllimi dinləyirdin, mən isə həmişə səni görə 
biləcəyim bir yerdə əyləşib, səni seyr edirdim. Hələ də saxlayıram o 
şeir dəftərimi. Hərdən açıb baxıram, şeir demək olmasa da, 
içindəkilərə sevgi demək olar. Cavan bir tələbə oğlanın ürəyindən 
sızan sevgiyə bələnmiş sözlərdi. Bilirsənmi, sənə yaz yağışım 
deyirdim. Yazdığım sözlərdə də belə müraciət etmişəm. Çünki, sən 
olduğun zaman qış da yaz olurdu mənim üçün. Əlli yaşında, ya yetmiş 
fərqi yoxdu. Sən yanımda olsan, mən hər zaman o tələbə oğlan 
olacam, sən isə mənim yaz yağışım. Ömrümün ilk və son yağışı 
sənsən. Qoy bütün yağmurlarda birlikdə gülək, dərdli günlərimizi 
birlikdə ağlayaq. Övladımız olmayacaqmı, olmasın. Digər insanlar 
övlad böyüdəndə, biz sevgimizi böyüdərik. Başqalarını uşaqları dəfn 
edəndə, bizi eşqimiz yola salar. İnan ki, sevdiyim bu həyat o qədər də 
uzun deyil. Və bu qısa həyatda sevgidən dəyərli bir şey yoxdu. Hər 
 190 
birimizə bir dəfə verilir yaşamaq şansı. Onu da doyunca, sevgi ilə 
yaşamalıyıq...  
Sözlərim bitməmişdi,bir ömür də bitməyəcəkdi. Tərlanın 
gözlərinə baxaraq, ölüm çatana qədər danışa bilərdim. İndi ikimiz də 
ağlayırdıq. Qəbul etmişdi bu dəfə sevgimi. Daha doğrusu, başqa 
seçim haqqı yoxdu. Mən onun yaşamaq üçün sonuncu şansı idim. Çox 
utanırdı. Gəncliyində yox, indi “ hə” deyirdi mənə. Ancaq mənim çox 
sevdiyim mahnıda da deyildiyi kimi: “mən səni baharında deyil, qarlı 
qışında sevdim...” Ləman da mənə vermişdi gəncliyini, ancaq 
qiymətini bilməmişdim. Bu sevgi, bu vüsal gecikmiş bir qələbə olsa 
da, nəticədə qələbə idi.  
Birlikdə fakültəyə qalxdıq. Otaqları, dəhlizləri doyunca 
gəzdik. Tərlanın təhslinini davam etdirməsi üçün hər şey edəcəkdim. 
Çünki, həyatın sabah nə gətirəcəyini bilə-bilmərik. Bu gün sevgimlə 
onu həyata bağlaya bilərəm. Ancaq sabah mən olmasam, ölsəm, onun 
qala biləcək bir limanı olsun.  
Az sonra Beytullah da bizə qoşulmuşdu. Tərlanı mənim 
yanımda görəndə nə deyəcəyini bilmədi. Bir qədər sonra ona 
hekayəni anlatdım. Məni belə gülərüz görmək onu da xoşbəxt etdi. 
İndi tələbəlik illərindən iki ən çox sevdiyim insan yanımda idi. 
Beytullahla yemək yediyimiz yerə bu dəfə üçümüz getdik. 
İkimərtəbəli bu kafedə ancaq ev yeməkləri verilirdi. İllərdi burada 
əyləşir, burada dərdləşirdik. İndi Tərlan da yanımda idi. Mən çayı 
onun gözlərinə baxaraq içə biləcəkdim. Deyiləcək o qədər sözlər 
vardı ki... Bu sözlərə bir ömür belə yetməzdi. Hələ ki, tələbəlik 
illərindən, yoldaşlarımızdan, müəllimlərimizdən danışır, keçmişi 
gözəlliklə xatırlayırdıq. 
  
                              SON. 
Hər son yeni bir başlanğıcdı, bunu unutmayın və 
sonlardan qorxmayın..... 
 
 
 
 191 
 
 
 
 
 192 
Kitabdakılar: 
 
1. Ön söz............................................. 
2. Ləman............................................. 
 
 
 
 193 
Tural Sahab 
(Nuriyev Tural Elmar oğlu)   
("Ləman") 
