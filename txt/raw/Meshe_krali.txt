MEŞƏ KRALI 
 
 
Bakı, Altun Kitab, 2009 
Mətn – Gülşən Orucova 
Redaktor – Rafiq İsmayılov 
Rəssamlar – Elçin Cabbarov, Səidə Eyvazova 
12 səh. 
17 sm x 24 sm 
Qiyməti: 1.00 AZN 
 
Biri vardı, biri yoxdu, bir şir vardı. Bu şir hamıdan güclü olduğundan meşənin kralı 
sayılırdı. O hər səhər heyvanları yığıb əmrlər verirdi. Vay o heyvanın halına ki, kralın 
əmrini yerinə yetirməsin.  
O, çox qəddar idi. Heç kimə göz verib işıq vermirdi. Meşə kralının qanunlarını 
pozanları amansız cəza gözləyirdi. Meşənin bütün sakinləri ondan qorxurdu, ancaq heç 
kim şiri sevmirdi.    
Bir gün səhər meşə sakinləri həmişəki kimi talada toplaşıb kralı gözləyirdilər. 
Ancaq şir gəlib çıxmaq bilmirdi ki, bilmirdi. Gözləməkdən yorulan çaqqal dedi: 
- Kral səhər yığıncağına gecikən deyildi. Yəqin, nə isə baş verib. Gəlin birimiz 
gedək, ondan bir xəbər bilək. 
Meşə sakinləri belə qərara gəldilər ki, meymunu kralın yanına göndərsinlər.  
Şiri öz yuvasında halsız görən meymun soruşdu: 
– Ey böyük kral, sənə nə olub? Yoxsa yaralanmısan?! 
– Xəstələnmişəm, – deyə şir cavab verdi.  
– Ayaq üstə dura bilmirəm. Dünəndən bəri dilimə bir şey dəyməyib. Mənə yemək 
tapın.  
Meymun «baş üstə» deyib bayıra çıxdı. Xəbəri meşədəkilərə çatdırdı. Bunu eşidən 
tülkü dedi: 
– Lap yaxşı oldu. Onu görüm həmişə yataqda qalsın. Qoy öz yuvasında acından 
ölsün. Sağalsa, yenə bizə zülm eləyəcək.  
Hamı tülkü ilə razılaşdı. 
Günlər keçir, heç kim şirə baş çəkmirdi. Meşə kralı günü-gündən zəifləyirdi. O öz-
özünə düşünürdü: «Əlbəttə, heç kim mənə kömək etməyəcək. Axı onlar məndən yalnız 
zülm, qəddarlıq görüblər. Ah, kaş ki, heç kəsə pislik etməyəydim». 
Meşə sakinləri isə şad-xürrəm həyat sürürdülər. Kim nə istəyirdi, edirdi. Bir gün 
yığıncaqda ceyran söz alıb dedi: 
- Meşə kralı həmişə güclü olub. İndi isə o zəifdir. Yəqin ki, köməksizliyin nə 
olduğunu artıq başa düşüb. Gəlin biz ona qarşı qəddar olmayaq. 
Heyvanlar Ceyranla razılaşdılar. Onlar krala yem tapdılar, onun sağalması üçün 
əllərindən gələni etdilər.  
Tezliklə şir sağaldı. Amma artıq o, zalım kral deyildi. İndi meşə kralı hamının dostu 
olmuşdu.  
Beləcə, meşədə pislik sona yetdi. Yaxşılıq isə əbədi olaraq yaşadı.  
 
