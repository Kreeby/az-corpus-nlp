 
şəxsi blogAna səhifə| Hekayələr  
29/07/2015  
 
Yarımçıq tablo 
İşini yarımçıq qoyub divanda əyləşdi. Günlərdir bitirə bilmədiyi kitabı yüngülvari 
vərəqləyib yenidən divanın üstə atdı. Fikirləşdi ki, mətbəxə keçib çox sevdiyi nanəli 
çaydan içsə, bəlkə, az da olsa rahatlayar. Bir neçə dəqiqə sonra əlindəki bir fincan 
çaydan içə-içə pəncərədən ətrafı seyr etməyə başladı. Davranışlarından, rəftar və 
hərəkətlərindən qəribəlik yağan, qaraqabaq, adamayovuşmaz olan bu kəs düşünürdü 
ki, özünü kifayət qədər gizləyə bilib. Ətrafın fikirlərindən isə bixəbərdi. Əslində, hamı onu 
tanıyır, hərəkətlərinə “dahi dəliliyi” adını verir və onu elə olduğu kimi qəbul edirdi. 
İnsanlarla ünsiyyətdən qaçmasını da, günlərlə mənzildən çıxm
ayıb rənglərlə əlləşməsini də 
bu “dəliliklə” əlaqələndirirdilər. Həyətdə qarışıqlıq idi. Ehtimal ki, kimsə dünyasını 
dəyişmışdi. Bir anlıq gedib baş sağlığı verməyi düşündü. Elə bu fikirlə də yarıyacan 
içilmiş fincanı masanın üstünə qoydu, dəhlizdə paltosunu geyinərək evdən çıxdı. Hər 
yanda yağış qoxusu vardı. Nə oldusa fikrini də, yolunu da dəyişdi, paltosunun yaxalığını 
qaldırıb küçə ilə üzüyuxarı irəliləməyə başladı. Axşama kimi şəhərin ən iri 
xiybanlarından, küçələrindən tutmuş ən xırda məhəllələrinə, dalanlarına qədər hər yeri 
dolaşdı. Bu şəhərdə də bütün şəhərlərdə olduğu kimi hər nə desən vardı; ən sezilməz 
tin-bucaqda belə insan taleləri yaşanıb bitir, yeni nəfəslər dünyaya göz açırdı. O isə heç 
kimə, heç nəyə əhəmiyyət vermədən yeriyirdi. 
Gecədən xeyli keçmiş evdə yarımçıq rəsmlə qarşı-qarşıya durmuşdu. Ay işığı pərdələrin 
arasından süzülərək düz kətanın üstündə möhürlənmişdi. Bu gecəki Ay da həmin günkü 
kimi çox vahiməli görünürdü. O zaman həytında ilk dəfə idi ki, Aydan qorxmuşdu. İndi 
də canına dolan vicvicə ilə pərdəni tam çəkdi ki, nə Ayı görsün, nə də işığını hiss etsin. 
Bir vaxtlar Ayın vahiməli görünüşünü nəsə bir fəlakətin baş verəcəyi ilə 
əlaqələndirmişdi. Nə isə ürəyinə damdığından saatlarla Aya tamaşa etsə də ipucu 
özünü qətiyyən ələ vermək istəməmişdi. Səhəri hər şey axarında olsa da o biri günün 
gecəsi düşmən qəfil ayaq açdı. Sən demə, fəlakət gəlmədən öncə özü haqqında xəbər 
veribmiş. Bir neçə günün içində hər yer xarabalığa döndü. Kimisi başıaşağı asıldı, 
kimininsə bədəni qızmar yaba ilə dəlik-deşik edildi, kimlərsə də şaqqalanıb tonqalda 
yandırıldı. O ərəfədə zərrə qədər də olsa külək əsmirdi ki, havadan asılı qalan leş 
qoxusunu ətrafa dağıtsın. İstidən yanıb-qovrulan təbiətdə yaşıl deyilə biləcək nə vardısa 
büzüşmüş, havanı təmizləmək qabiliyyətini də itirmişdi. Çöl-çəməndə, bağ-bağatda 
gözə dəyən gül-çiçəklər də soluxub yerə yaslanmışdılar. Yer göylərdən imdad diləsə də, 
göylərin işgəncəsi hər an bir az da artmışdı. Beləcə, təbiət öz-özü ilə səssiz, silah-
sursatsız döyüşə başlamışdı. Sən demə, müharibə ayrı-ayrı fərdlərin, cəmiyyətin, 
ölkələrin deyil, təbiətin də nizamını dəyişməyə qadir imiş. İndiki Ay da görüntüsü ilə o 
zamankı Ayı xatırladırdı. Yenə həmin qorxuları, narahatlıqları yaşayır, olub-bitənlərdə 
bəzən öz-özünü qınasa da, bəzən haqq da verirdi. 
Divanda əyləşib ölgün Ay işığı altda gözlərini diqqətlə qarşısındakı tabloya zillədi. Sanki 
bu dəqiqə yarımçıq qalmış rəsm dil açıb onunla danışacaq o da ürəyindən keçənləri 
deyəcəkdi. Bəli, o, uzun-uzadı danışmağa hazır idi. 
Ötən hər an onlara ölümü yaxınlaşdırırdı. Sağ idilər, əgər yaşadıqlarına yaşamaq 
demək mümkünsə, yaşayırdılar. Dostuna baxdı. Görkəmlərinin, simalarının eyni 
olduğundan əmin idi. Dostunun bədənində döyülməkdən salamat yer qalmamışdı, 
özünün də hər tərəfi sızıldayırdı. Uşaqlıqlarını birgə yola salmışdılar. Yay gecələrində 
kolda-kosda bərq vuran işıldaböcəklərə saatlarla tamaşa edərdilər. O zamanlar Ay da 
bir neçə gün əvvəlki kimi vahiməli görünmürdü. Gündüzlərsə çaydan rəngli balıqlar 
tutmağa yollanardılar. Nənəsi deyərdi ki, xalça toxumaq üçün istifadə edəcəyi ipləri 
rəngləməkdən ötrü hazırladığı boyanın artığını çaya axıdır, o boya ilə çayın suyu 
qarışanda isə rəngbərəng balıqlar yaranır. O da nənəsinin bu uydurmasına 
inandığından dostunu da götürüb yayın az qala hər günü rəngbərəng balıqların ardıyca 
gedərdi. Azacıq gülümsədi. O zamanlar necə də saf imişlər. Heç həyat da bu qədər 
dəhşətli deyilmiş. Nə olardı bütün qəm-kədər, əzablar, işgəncələr elə o çayın suyu ilə 
axıb gedərdi. Yəqin ki, çay da insanlığın bu oyunlarına dözməz, suyunun 
murdarlanmasına imkan verməz, ona axıdılan çirkinliklərsə günlərin birində yağış 
damlalarına qarışıb yenidən üzərimizə qayıdardı. Ya da o kiçicik çay kükrəyib daşar, 
balaca köksündə fırtınalar qopardı. Öz fikirlərinə özü etiraz etdi: “Yaxşısı budur ki, təbiəti 
əməllərimizə qatmayaq. Yoxsa həyat mövcud olduğundan qat-qat çirkin və iyrənc 
görünər.” 
İndiki zamanda hamının onun kimi addım atmayacağını yaxşı bilirdi. Müşahidə etmişdi 
ki, etiraz çox vaxt daha sadə olur- dağa yollanmaq, dəniz kənarına üz tutmaq, ya da 
uzaq başı bir ağac kölgəsində sevdiyin hansısa kitablardan birini vərəqləmək. Onun 
aləmində seçdiyi yol daha çox cəsarət tələb edirdi və bu səbəbdən də hər kəs bu yolla 
getməyə ürək etməzdi. 
Yarımçıq rəsm sanki cana gəlmişdi. Özünə sarı dikilən donuq baxışların ittihamından 
sıxıldı. 
-Nədir? Niyə belə baxırsan ki? Bəlkə, məmnun deyilsən?- deyə ard-arda suallar 
yağdırmağa başladı. Tablo susur, o isə davam edirdi. 
-Aramızda bəxti gətirən sən oldun. Ən azından bu saxtakarlıqlarla dolu dünyadan 
ayrıldın. Axı dünya öz ilkinliyini çoxdan itirib. Bir vaxtlar yer üzərində olan səliqə-səhman 
məkrli niyyətlərin, həyat ətri isə üfunətin qurbanı olub. 
Sonra rəsmin düz qənşərində çömbəldi və dedi: 
-Səncə, günah etdim? Yox əşşi, nə günahı? Günah nədir axı? İnsanın doğru bildiyi 
günah ola bilməz. Əksinə, mən sənə yeni həyat nəsib etdim. Özü də üç-beş günlük yox, 
sonsuza qədər olan bir həyatı bağışladım. Sənin ayrı yolun yox idi, mən də vasitəçidən 
başqa bir şey deyildim. 
Ayağa qalxıb otaqda var-gəl etməyə başladı. Ürək bulanması başlanmışdı, gözləri 
bəzən qaranlıq gətirsə də  hərəkətlərinin müvazinəti hələ ki itməmişdi. Baş verənlər adi 
bir baş ağrısında da özünü göstərə bilirdi. Gedib pərdələri o tərəf bu tərəfə çəkərək 
pəncərəni araladı və var gücü ilə bağırmağa başladı: 
-Ey insanlar, eşidirsiz? Mən, sadəcə, onu əzablardan xilas etdim. 
Gecənin sükutunu onun bağırtısı poza bilmədi. Hayqıraraq dediyi sözlərin əks-sədası 
uğultuya dönüb qulaqlarında kilidləndi. 
Sürünə-sürünə gəlib kolların arxasında gizlənə bilmişdilər. Dostu zarıdıqca onun həyat 
haqqında, yaşamaq haqqında fikirləri də alt-üst olmuşdu. Bu dəqiqə sağ qalmaq hər 
şeydən- kişilikdən də, qeyrətdən də, dostluqdan da vacib idi. Mənliyi, şərəfi ölüm 
qorxusunun arxasına sığınmış, məsumcasına ona sarı boylanırdı. Əvvəl-əvvəl tərəddüd 
edir, qəti qərara gələ bilmirdi. Beyninə bircə fikir hakim kəsilmişdi: müharibədir və 
müharibədə kimin yaxşı ya pis olduğu əhəmiyyətsiz bir şeydir. Əslində, baş verənləri də 
heç kim heç nə ilə sübut edə bilməyəcək. Sağ qalmaq lazımdır, vəssalam. 
Bir az sonra artıq zarıltı hiss olunmurdu. Qarşısında hərəkətsiz uzanan cansız cəsədin 
gözlərində həyat işarəsi yoxa çıxmışdı. Uzaqdan çığırtı səsləri eşidilirdi. Az keçmiş 
səslər də kəsildi, sağa-sola yırğalanan zəmidən qalxan xışıltı, bir də cücülərin mənasız 
vızıltısından savayı heç nə eşidilmədi, əvəzində isə ətrafa qatı qara bir duman yayıldı. 
“Deyəsən, kim qalmşdısa onları da yandırdılar”- deyə öz-özünə pıçıldadı. 
Bir neçə saniyə lal-dinməz tablonun qarşısında durdu. Sonra kiməsə qulaq 
asırmışcasına krimişcə dayansa da qəfildən qəhqəhə çəkib ucadan gülərək: 
-Bilirdim, bilirdim ki, elə də olacaq. Nənə-babalarımızın danışdıqları hər şey bir mif, bir 
uydurmadan başqa bir şey olmayıb. O dünya yoxmuş deyirsən. Məncə, heç Yaradan 
dedikləri də yoxdur. Yox, əgər varsa, bu dəqiqə mənə baxır və gülür,- deyə heç vaxt 
dilinə gətirmədiyi sözləri dedikcə özü olmaqdan çıxır, tam başqa birinə çevrilirdi. 
Əslində, o vaxtdan üzü bəri daim içində mənbəyi qorxudan qaynaqlanan bir səksəkə ilə 
yaşayırdı. Bir gün cavab verməli olduğunu düşünür, bu fikir onu rahat yaşamağa 
qoymurdu. İndi gecənin bu vədəsi daxili rahatlığına görə bu cür danışmaqla özü-özünə 
təsəlli verirdi. Amma qəlbinin dərinliklərində bilirdi ki, cavab vermək üçün nə vaxtsa  bir 
vaxt gələcək və o, mütləq məhşər ayağına çəkiləcək. Bir də ki, yaxşı ya pis artıq 
əməlləri qəbul olunub, bugünkü əlavənin hansının üstə gələcəyisə müəmmalıdır. 
Mühakimə ediləcəyi gün, bəlkə, özünə haqq qazandıra bildi. O zaman bu dünyada deyil, 
cəhənnəmdə yaşadığını və cənnət arzusunda olduğunu dilə gətirəcəyini xəyal etdikcə 
gülümsədi və dedi: “Əminəm ki, O, məni anlayacaq.” 
Yaşasa da gələcəyi haqqında heç bir plan qurmamış, bütün həyatı keçmişə 
köklənmişdi. Bunula belə çox qiymətli rəsm əsərlərinə imza atmağı bacarmışdı. İndi isə 
gələcəyi – o dünya ilə bağlı düşünməyə başlayırdı. İki dünya arasında həyatını başdan 
sona göz önünə gətirmək fürsəti var idi. Həyat axarını dəyişməmişdi, bu axarda əməlləri 
ilə yolunu azan bircə özü olmuş, xoşagəlməz mənzərələri yaratmışdı. Kaş ki, dəvət 
olunan bütün görüşlərə gedər, əsərləri ilə bağlı ona ünvanlanan bütün sualları 
cavablandırar, özünü olduğu kimi təqdim edərdi. Heç kim onun həyatı haqqında heç nə 
bilmirdi. Bütün olub-bitənləri danışsaydı  o zaman pərəstişkarları onu sevməkdə davam 
edəcəkdimi? Rəqibləri ona üstən yuxarı baxmayacaqdı ki? Əslində, yaratdıqlarına nəzər 
salanda kimliyi tamamilə özünü göstərir, amma heç kəs bu kimliyi anlamır, ya da başa 
düşmək istəmir. Hər şeyi açıqlasa idi, yeri, şübhəsiz, həbsxana olacaqdı. Onsuz da 
həyatı bir məhbusun həyatından rəngarəng keçmirdi. 
Ürəyi şiddətlə döyünür, başı gicəllənir, bəzən əl-ayağını hiss etmirdi. Deyəsən, həblər 
yavaş-yavaş öz təsirini göstərməyə başlayırdı. İndi özünün iki dünyanın sərhəddində 
olduğunu bilir və tezliklə birini adlayıb o birinə qonaq olacağını anlayırdı. Bu ərəfədə üzr 
istəyib əfv diləməli olduğu bir də bir vaxtlar sevdiyi o qadın vardı. O qadın ki, daim onun 
axtarışında oldu, qəlbinə girdi, sevdi, çox keçmədən digər yarıda qoyduqları kimi onu da 
itirdi. Sonralar bu itki əldən çıxartdıqlarının önündə durdu. Həmin qadınla körpünün 
yanındakı son görüşün xatirəsi də ölmüş dostunun xəyalı kimi ona heç cür rahatlıq 
vermiridi. Hər ikisi fərqli rəngdə kabusa dönüb yaşamağına mane olurdu. Unutmağa 
çalışdı, ölkəsini tərk etdi, qarabasmalarsa kölgə kimi onun ardınca süründü. Müəmması, 
eqoizmi, həyat sevgisi bütün sevgilərin üstündən xətt çəkdi. Bu xətt bəzən ən yaxın 
bildiklərinin həyatı bahasına çəkildi. 
-Mən necə alçaq imişəm. Mən necə şərəfsiz biri imişəm, ay Allah!- deyə öz-özlüyündə 
deyindi.  Ayağa qalxmaq istəsə də səndələdi, ayaqları sözünə baxmadığından başını 
əllərinin arasına alıb evin ortasında oturdu. Alnında soyuq tər puçurlandı, sonra bütün 
bədəni su içində oldu. Rahat öləcəyini düşünməsinin səhv olmadığını dərk etdi. Bilirdi ki, 
əslində, çoxdan ölüb- dostu həyatla vidalaşanda, sevdiyindən ayrılanda, Vətənini tərk 
edəndə ayrı-ayrı ölümlərlə rastlaşıb. İndi onun bitmək bilməyən cismani əzabları, 
sadəcə, ruhunu sakitləşdirməyə xidmət edirdi. Qarnında, mədəsində kəskin ağrıları hiss 
etdikcə ilan çalmış kimi qıvrılmağa başladı. Ağrılarla əlləşərkən ən dəhşətli ölümün 
mənəvi ölüm olduğunu aşkar etdi. İndi yaşadıqları ruhunun əzabları qarşısında heç nə 
idi. Etdiklərinin səbəbi bəlli idi. Hər şeyi yaşamaq xətrinə edilmişdi və o zamanlar qəti 
fikirləşmirdi ki, gün gələcək öz xoşu ilə bu həyatdan getmək istəyəcək. Ölümünün nə 
zaman gəldiyi bəlli olmasa da  artıq qarşısında idi və bu anda dünya-aləmin mizanı heç 
də  pozulmurdu. Kin-küdurətlə, məşəqqətlərlə dolub-daşan həyatdan da, onu 
buxovlayan bütün əzablardan da, nəhayətdə, qurtulacaqdı. Sürükləyib bura qədər 
gətirdiyi həyatı sona yetəcəkdi. Ay buludlarla üz-gözünü örtmüşdü. Artıq gecə qınına 
çəkilmək üzrə idi. Onun üçün sabah olmayacaq, dünya isə dəyişməyəcəkdi. Həyatı ilə 
vidalaşmaq, kimi isə cağırmaq istədi, lakin səsi çıxmadı, üzüqoylu döşəməyə yıxıldı. 
Artıq itirilməyə heç nəyi qalmamış, bu ana qədər dartdığı yüklər çiynindən 
götürülmüşdü. Çoxları onu xoşbəxt bilsələr də, yaşamı boyu xoşbəxtliyin axtarışında 
olmuş, ancaq heç vaxt əldə edə bilməmişdi. İnsanlardan qaçaraq boyaları, fırçaları 
özünə həmdərd seçdiyindən, sözlə deyə bilmədiklərini, əsərləri ilə deməyə çalışmışdı. 
Səhəri bütün qəzetlər təəssüf hissi ilə dahi rəssam M.A-nın ölümü haqqında yazdı. 
Xəbər bir anda bütün Yer kürəsini dolaşdı. Hər yerdə məşhur rəssamın səhərə yaxın 
qəfil ürək tutmasından dünyasını dəyişdiyi deyilirdi. Özünün fikirləşdiyi kimi heç kim heç 
nədən agah olmadı. İntihar edə biləcəyi heç kəsin ağlının ucundan belə keçmədi. 
Tablonun aşağı sol küncündə isə ikicə cümlə qeyd olunmuşdu: “Əslində, hər birimiz 
rəssamıq. Əsərlərimizi isə əməllərimizlə yaradırıq.” Bu sözlərin həqiqətdə nə məna 
daşıdığını isə bir həmin yarımçıq qalmış tablo, bir də artıq dünyada olmayan o rəssamın 
özü bilirdi. 
Advertisements 
16/03/2015  
Dənizin bu tərəfi 
Xeyli vaxt idi ki, buralardan uzaqlaşmaq istəyir, gedəcəyi günü səbrsizliklə gözləsə də o 
günün hansı gün olacağını bilmirdi. 
Hava heç olmadığı kimi tutqundu. Külək yer üzərindəki bütün qara-boz buludları 
qabağına qatıb qova-qova bu dənizin üstdə cəmləmişdi. Bununla belə axırıncı dəfə 
yağışın nə vaxt yağdığı da yaddaşlardan silinmişdi. Sahildən bir az aralıdakı torpaq 
cadar-cadardı. 
Qaradinməz olan bu kəsin özünə xas xüsusiyyətləri də vardı. O, bəzən gecələri 
səndələyərək sahildə gəzişir, öz-özünə danışırmış kimi kimlərisə ucadan söyür, 
gündüzlərisə limana yaxınlaşan gəmini görənlərin çığırışa-çığırışa ona sarı qaçaraq bir 
parça çörək dilənməsi daim qəhqəhəsinə səbəb olurdu. Dilənən donuq gözlərin hər 
birində bir ümid qığılcımı da sezirdi. O ümid ki, mövcudiyyətdən əl üzüb gələcəyi 
gözləməyə kömək edir. İlğımtək həm var, həm də yox olan ümid buradakıların yeganə 
təsəllisi idi.  
Qəribə bir yüngüllük duyduğu sahildə gəzişdikcə dalğaların məharətlə havaya qalxıb 
göyə doğru can atmasını özünün qaçmaq -azad olmaq arzusuna bənzədirdi.  Üşüsə 
belə bu arzudan yanıb qovrulur, can verən xəstə kimi sonun nə ilə nəticələnəcəyini 
gözləyirdi. Gözləməksə onu rahat yaşamağa qoymurdu. Yan-yörəsində ora-bura 
qaçışan fəhlələr, onların yarım-yamalaq böyüyən uşaqları, boynubükük arvadları, üz-
gözü qırışmış qarılar, beli bükük qocalar- hamı, hər kəs sonu gözləyirdi. Günlərlə ac 
olan bu kəslər yem üçün quduz it kimi hər dəlmə-deşiyə baş vurmağa hazır idilər. 
Buradakı hər bir sima kədərin ayrı bir çaları, doğan hər yeni gün hüzünlü bir başlanğıc, 
dünyaya göz açan hər bir körpə tükürpədici yoxsulluq demək idi. İlk əvvəllər çətin olsa 
da, artıq bu yaşantıya öyrəşməyən qalmamışdı. O da onlardan biri idi və dözürdü. Onun 
da istəyi nəzərə alınmamışdı. Axı onlar kim idilər ki? İnsanmı? 
Yaşadığı bu şəhərin bir tərəfi möhtəşəmliyi ilə seçilsə də, digər tərəfdə giley-güzar, 
fəlakətlər, qəm-qüssəli simalar, ucuz ölümlər hakim idi. Şəhərin bir tərəfinə gur parlayan 
işıqlar, çilçıraqlı saraylar , digər tərəfinəsə şamla işıqlandırılan ütük daxmalar, yoxsul 
komalar səpələnmişdi. Bu şəhərin dənizi də ikiyə bölünmüşdü. Bu tərəfin payına 
bulanlıq, zir-zibilli, üfunətli, çirkab sular düşmüşdü. Və onlar da hər gün ötdükcə daha 
çox bu çirkabın içində itib-batırdılar. Bu məxluqlar, sözün həqiqi mənasında, 
müqəvvadan başqa bir şey deyildilər. Səhərdən axşama kimi əlləşən, taleləri ilə 
barışan, həyatın haradan gəlib hara getdiyini belə bilməyən müqəvvalar… Və onlar o 
biri tərəfdəkilərin əl-ayaqlarını yuduqları suları içdiklərinə də dözürdülər. Əslində, 
məsələ bunda deyil. Məsələ artıq xeyli vaxtdı yağış yağmadığından olan-qalan 
ağacaların qurumasında, təbiətin ölməsində də deyildi. Həm də ölən təkcə təbiət idimi? 
Qeyri-təbii olaraq şəhərin iki hissəyə bölünməsi özü ilə qəribə qanunlar da gətirmişdi. 
Əgər kimsə ayağını sürüyə-sürüyə belə o tərəfə keçsə idi bir göz qırpımında içalatı 
oyulardı. Yalvarışlı səsə isə kimsə hay verməyə cürət etməzdi. Beləcə, bu sahildəkilərin 
gözlərinin odu alınmışdı. O tərəflərin isə ölümləri belə təntənəli idi. 
O, qaçmağın kişiliyə yaraşan bir iş olmadığını anlasa da qaçmaq, bu tərəfləri tərk etmək 
istəyirdi. Ayda bir ya iki dəfə yolunu azaraq limana yanaşan gəmilərin biri ilə istəyini 
həyata keçirə biləcəyinə də arxayın idi. Artıq heç bir işə yaramayan qalaq-qalaq 
kitabların yandırılıb külünü göyə sovurmağın məqamı yetişmışdi. 
Allah yaddan çıxarmışdı buraları… Buralarda ancaq və ancaq bədliklər, əzablar, 
xəstəliklər vardı. Sanki bu tərəfdəkilərin hamısı lənətlənmiş, həyat ətri üfunətə 
qarışmışdı. Bir vaxtlar pardaxlanan gül kolları da soluxub  yerə yaslanmışdılar. 
Nə zamansa insan olan o müqəvvalar əl-qol atıb xilas olmaq hissini də yadırğamışdılar. 
Əyilməkdən yerə dəyən başları hiyləgərliklə sığallandıqca onlar  bellərinə qoyulan yükü 
ehmalca daşıyır, qabaqlarıana atılan qəpik-quruşla güzəranlarını keçirirdilər. Lazımsız 
varlıq olaraq bu tərəfə səpələndiklərini dərk etdiklərindənmi belə idilər? 
Bir vaxtlar oxuduqlarını xatırladıqca özünün də o müqəvvalardan biri olduğunu dərk 
etdiyi anda dünyanın ən iyrənc varlığı olduğunu düşündü. Əllərini gözlərinin üstə qoyub 
göz işlədikcə uzanan o biri tərəfə baxdı. Orada səma mavi idi. Dənizin bu tərəfindəsə 
dünyanın o biri üzü yaşanırdı… 
14/01/2015  
Qürub 
Səhər ötüb keçmiş, axşam çökmüşdü. O, səssiz xəyal kimi şəhərin dolanbac yollarında 
yeriyərək haralardasa ilişib qalmış özünü axtarır, bəzən qaranlığın hayqıran sükutuna 
qarışıb itir, az keçmiş yenidən peyda olurdu. Çiliklənmiş həyatının qırıntılarını bir yerə 
cəm etmək istəsə də, köks ötürüb başını yelləməkdən savayı əlindən heç nə gəlmirdi. 
Onun aləmində küçələri səfil-sərgərdan dolaşan sahibsiz itlər daha bəxtigətirən idilər. 
Ara bir özü də o itlərə qoşulub zingildəmək istəyirdi, uzun-uzadı zingildəmək. 
İnsanlıq dedikdə yalnız müharibə və qan-qada fikirləşdiyindən bütün həmcinslərinə 
nifrət bəsləyirdi. Axı müharibə təkcə onun 
ailəsini, kəndini viran qoymamış, bütün 
uşaqlığını da darmadağın etmişdi. İllərdir şəhərdə olsa da gözləri daim çər-çəpərə əlavə 
gözəllik qatan itburnu kollarını arayır, bir vaxtlar qoxusunu ürəkdolu içinə çəkdiyi 
kövşənliyi gəzirdi. Bircə həqiqəti vardı: uşaq vaxtı xoşbəxt idi, həm də çox xoşbəxt. 
Günəş şüalarının ağacların titrək yarpaqları ilə oynaşdığı bir vaxtda anasının 
hörüklərindən asıldığı gün bu xoşbəxtliyi də sona yetmişdi. Cansız vücudun ayaqlarına 
sarılaraq için-için ağlamış, var gücü ilə bağırmaq istəsə də, qorxmuşdu. Qaş qaralana 
qədər beləcə dayanmış, canavarların ulartısını eşidəndə tez-tələsik evlərinə bitişik 
çardağa dırmanmışdı. Oradan kəndə nəzər salanda gözləri par-par parıldayan vəhşiləri 
görmüş, nəfəsini udaraq cınqırını çıxarmadan bir küncə qısılıb səhərin açılmasını 
gözləmişdi. Ertəsi gün kənddə hər tərəfə səpələnmiş gəmirilən sür-sümüklər, üst-üstə 
qalaqlanaraq yandırılmış meyidlərin qoxusu, bir də o vardı. Lillənmiş qan gölməçələri 
meh əsdikcə yavaşca titrəşirdi. 
Gün gəldi, dəbdəbəli şəhərin sakininə çevrildi. Bir vaxtlar eşitdiyi, qulağı dələn ah-
nalələr bu şəhərin hay-küyü içində itib-batdı. Göz qamaşdıran işıqlar yaddaşındakı 
keçmişinin üzərinə elə şığıdı ki, hər şey ağ pərdənin parlaqlığı altıda tər-təmiz əriyib 
yoxa çıxdı. Edam edilən, yandırılıb xarabalığa döndərilən kəndin tüstüsü də artıq 
gözlərini acışdırmırdı. 
Dəniz sahilinə ən yaxın bildiyi binanın zirzəmisini özünə məskən etmişdi. Xoşbəxtlikdən 
o zirzəmidə nəmişlik və rütubətdən başqa sınıq-salxaq iki kətil, bir də içi çökmüş divan 
vardı. Ayazlı gecələrdə bir neçə sahibsiz iti də yanına salıb bura gətirər, elə o içi 
çökmüş divandaca bir-birilərinə qısılaraq səhərin açılmağını gözləyərdilər. Səhər açılar-
açılmaz ilk işi sahilə baş çəkmək olurdu. Qış günü ac qağayıların qığıltısı qulağı dəlirdi. 
Hər dəfə qağayıların yem üstdə bir-birilərini didişdirdiyini görəndə uşaq vaxtı atasının 
masası üzərində gördüyü kitabı vərəqləməsi, orada haşiyəyə alınmış hissəni höccəliyə-
höccəliyə oxuması yadına düşürdü. Oxuduqları eyni ilə yadında qalmasa da, məzmunu 
təxmini də olsa xatirində idi: “ Bir tikə çörək var, iki ac adam. O tikə kimin haqqıdır? Ən 
ac olanın. Ən ac kimdir? Daha güclü olan” Yaddaşı səhv etmirdisə, atası o kitabın 
oxunmasının bir vaxtlar qonşu ölkələrin birində qadağan olunduğunu da demişdi. Nə 
illah etsə də, atası həmin kitabı oxumağa icazə verməmiş, “böyüyəndə oxuyarsan,” -
deyə əlindən almış, əvəzində rəfdən başqa bir kitab seçib ona uzatmışdı. O da kitabı 
heç vərəqləməmiş, iki gün sonra yerinə qoymuşdu. 
Əlindəki sonuncu çörək qırıntısını dənizə atarkən kinayəli şəkildə gülümsəyərək dedi: 
-İndi bunu kim yeyəcək? Ən ac olanınız. Ən ac hansınızdır? Yəqin ki, yanındakını 
didişdirərək daha çox əzab verə biləniniz. 
Əllərini çırpıb çınqıllı yolla geri qayıtmağa başladı. 
Həmin gün  atasının başı kənd meydanında idi, bədəni isə böyük ehtimal yandırılan 
cəsədləirn arasında olardı. O, başı qucağına almış, öpdükcə öpmüş, amma göz yaşı 
tökməmişdi. Atası həmişə: “Kişi ağlamaz,”-dediyindən ağlamaqdan utanmışdı. Sonra nə 
edəcəyini bilmədiyindən başı elə oradaca qoyub meydandan uzaqlaşmışdı. İndi isə 
ağlamaqdan deyil, məhz kişi olduğundan utanırdı, anasının hörüklərindən, atasının 
kəsilmiş başından xəcalət çəkirdi. 
Nə işi vardı axı burda?! Nə o bu şəhərin ola bildi, nə də şəhər onu qəbul etdi. Bircə iki-
üç ay əvvəl tanıdığı o qız vardı ki, onu da neçə gündü görmürdü. Sərin payız gecələrinin 
birində rastlaşmışdılar. Əynində payıza xas olmayan, çəharyı rəngdə don vardı. Çox 
nazik olsa da, qızı hər vəchlə küləkdən qorumağa çalışır, üşüyən vücuduna bərk-bərk 
sarılırdı. Soyuqdan göyərmiş əlləri ilə dizlərini qucaqlayıb skamyada oturmuşdu. Harasa 
çox uzaqlara baxırdı. Üzündəki göz yaşları gecə fənərinin işığı altda mirvari dənəsi kimi 
bərq vurur, yağış mehribanlıqla üst-başına çilənirdi. Kürəyinə tökülmüş saçları tamam 
islanmışdı. Çöhrəsində də uşaqsayağı bir məsumluq vardı. Qeyri-ixtiyari  yaxınlaşdı: 
-Nəyəsə ehtiyacın varmı? 
-Başqa işin-gücün yoxdur?- deyərək qız acıqlı gözlərini ona zillədi. Səsindəki 
küdurətdən başa düşmək olardı ki, sanki başına gələnlərə görə onu günahlandırır. 
-Yox, gördüyünüz kimi boş-bekaram,- deyə sakit tərzdə cavab verdi.Sonra nə 
düşündüsə,- Sizə köməyim dəyə bilər. Burda yağış altda islanmaqdansa, səhərə kimi 
qonağım ola bilərsiniz. 
Yamanca üşüdüyündən qız təklifi eşitdikdə etiraz etməyib ayağa qalxdı. Həm də 
nədənsə qız onu özü üçün təhlükəli birisi bilmədi. 
-Hansı tərəfə getməliyik? 
-Bir az irəliyə gedib, sağa dönəcəyik. Sahilə lap yaxındı. 
-Onda getdik. 
Qız ərklə onun qoluna girdi. İlk dəfə idi ki, bədənində qəribə bir gizilti duydu. Bir-iki 
addım getmişdilər ki, qızın ayaqyalın olduğunu sezib, öz yarım-yamalaq ayaqqabılarını 
ona təklif etsə də, qız: “Vərdişəm, narahat olmayın”-deyib yalın ayaqla yeriməyi üstün 
tutdu. Hər biri başqa aləmdə idi. O, yanındakının kimliyini bilmək istəyir, yanındakısa 
sabah hər şeyin yoluna düşəcəyini, yenidən əvvəlki həyata qayıda biləcəyini fikirləşirdi. 
Zirzəmiyə çatdılar. 
-Mən başqa bir şey gözləyirdim, eybi yox, daldalanmaq üçün bu da pis deyil,-deyə qız 
öz-özünə danışırmış kimi dilləndi. 
Qaranlıq zirzəmi öləziyən şamla işıqlandı. Qız dinməzcə divanda əyləşmişdi. 
-İstəsən mən çöl-bayırda gecələyə bilərəm. 
-Yox, yox, narahat olma. Həm də bu gecəlik kömək etdiyincün sağ ol. 
Sonra söz-sözü gətirmiş, səhərə kimi söhbətləşmişdilər. Qız uşaq evinə gətirildiyi gün 
saçlarının kökündən qırxıldığını dedikdə, anasının hörükləri yadına düşmüşdü. “Qız-
qadını niyə görən saçları ilə cəzalandırır, saçları ilə hədələyirlər?”- deyə öz-özünə 
düşünmüşdü. Xəyalı onu uşaqlığına qonaq etmişdi. Bir dəfə at belində atası ilə birgə 
ova getmiş, səhərə yaxın qayıtmışdılar. Həmin gün anası dəli-divanə olduğundan saç-
başı açıq qapıda gözləyirmiş. Atası at tərkindən düşüər-düşməz: “Az, Gülsüm, saçını 
örtsənə”- deyə anasını acılamışdı. Zavallı qadın da dinməmiş, sakitcə evə keçmişdi. 
Yuxudan ayılanda təkcə idi. Şam da əriyib qurtarmışdı. Gecə olub-bitənlər yadına düşən 
kimi cəld küçəyə qaçdı. Heç kim yox idi. Yağış kəsmişdi. Bir az aralıda yenə qağayılar 
qığıldayır, yem axtarırdılar. 
*** 
Qış gəlmişdi. Yay boyu bir-birləri ilə gizlənqaç oynayan ulduzlar belə donmuşdular. 
Göylərdən soyuq, ölgün işıq süzülürdü. Dəniz sakitdi. 
-Burda neyləyirsən? 
Tanış səs idi. Bu odur, dəqiq odur. Çoxdan gözləyiridi. Bir daha rastlaşa biləcəklərinə 
ümidini itirmişdi. Cavab verməyə macal tapmamış qız dilləndi: 
-Bəlkə, bu dəfə mən səni qonaq edim, hə? 
Sevincini gizlətməyə çalışaraq: 
-Niyə olmasın ki?! Ha tərəfə gedəcəyik?- dedi. 
-Elə də uzaq deyil. Bir də ki, mən də sənin kimi yerin altında yaşayıram. Yerin üstü ilə 
qətim işim olmaz. Həm də özün bilirsən ki, yerin üstü bizlik deyil. Oraların da öz 
adamları var. Gedək? 
Ayağa durdu. Fürsəti qaçırmaq istəmirdi. Qız yenə qoluna girdi. Qeyri-ixtiyari ayaqlarına 
baxdı, yalın deyildi. Qəlbində anlaşılmaz duyğular vardı. Bəlkə, sevirdi. Axı bircə dəfə 
gördüyün insanı necə sevə bilərsən ki?! Bəlkə, heç sevmir, sadəcə… Nə isə… Fikirlərini 
yaxşı ki qız anlamadı. Çox getmədilər. Yaşadığı yerdən iki tin aralıdakı başqa bir binaya 
yanaşdılar. Deməli, yaxın yerlərdə imişlər. Zirzəmiyə pilləkənlə düşdülər. Səs-küydən 
qulaq tutulur, tüstü-dumandan qarşındakını güclə seçmək olurdu. 
-Nə vaxt darıxsan, bura gələ bilərsən. Qəti çəkinmə, qapıda da tapşıraram. 
Gedib küncdəki divanda əyləşdi. Kimsə gətirib masaya bir şüşə qoydu. Musiqi, ab-hava 
yavaş-yavaş ona hər şeyi: keçmişini, uşaqlığını, hətta özünü belə  unutdururdu. 
*** 
-Onunla görüşürsənmi? 
-Nədi, bir-iki dəfə görüşmüşük deyə özünü ağam hesab edirsən? 
-Sulıma cavab ver. 
-Hə, görüşürəm. Nəinki onula, o birisi ilə də, bir başqasıyla da. Razı qaldın?  Sən 
kimsən axı? İndi burax gedim. 
Gözü dönmüşdü. O ağ nə idisə, onu dadandan bəri sanki yırtıcıya çevrilmişdi. Qız üst-
başını səliqəyə sala-sala danışırdı: 
-Axmaqlıq məndədir. Axı mən niyə səni adam yerinə qoyruam ki, sən də… 
Başı dumanlı idi. Qızın nə dedikləri getdikcə onu sıxır, laxlayan qüruru bir az da 
yerindən oynayırdı. Dözməyib qızın boyanmış saçlarından yapışdı. Artıq düşündüyünü 
sona çatdırmaq məqamı idi. Əl atıb dolabın üstündəki bıçağı götürdü. Bir az sonra 
otağa qatı bir sakitlik hakim oldu. Qız yerdə hərəkətsiz uzanmışdı. O da canına yayılan 
rahatlıqla üzüqoylu çarpayıya sərildi. Heç nə olmamış kimi gözlərini yumaraq rahatlıqla 
yuxuya getdi. 
Oyananda günortadan keçmişdi. Axşama kimi gözlədi. Qaş qaralanda evdən çıxdı, 
qapını da açıq buraxdı. İlk əvvəl istədi ki, təslim olsun. Sonra nə düşündüsə, dənizə 
doğru addımlamağa başladı. 
Gecənin qaranlığında ayaq üstdə durub göz işlədikcə uzanan dənizə baxırdı. Birdən üz-
gözünü şapalaqlamağa başladı. 
-Sən nə kişisən? Sən kimsən axı? Gücün elə qadın xeylağına çatar. Ay alçaq, 
bundansa gedib  bir-iki erməni öldürəydin də. Ən azından ananın qanı yerdə qalmazdı. 
Sən nə biqeyrət, binamus imişsən… 
Üz-gözünü döyəcləyir, bəzən nə dediyi belə anlaşılmırdı. 
Dənizin də onu bəyənməyəcəyini, lazımsız zir-zibil kimi sahilə tullayacağını düşünsə də 
sulara baş vurur. Bumbuz suyun soyuqluğu iliklərinə qədər işlədikcə ölüm əzabı və 
rahatlıq duyğusunun  qarışığı olan  bir hiss bütün bədəninə hakim kəsilir. Məhz bu 
anlarda həyat ona həmişə olduğu kimi dəhşətli görünmürdü. Əvvəl-əvvəl bədəni 
dözməsə də, hər an ötdükcə daha da keyləşən vücudu üçün ölüm əzabı da adi hal 
alırdı. 
Səhəri lal-dinməz olan dəniz həmişəki kimi ağır-ağır yırğalanırdı. Qağayılarsa  həmin 
gün heç olmadıqları kimi sakit idilər. 
18/09/2014  
“Müqəddəs Kristina” 
Otağın tən ortasında iri bir nahar masası qoyulmuşdu.  Albert bu masanın baş ucunda 
təkcə oturmuş, çənəsini ovcuna söykəyərək gözlərini qarşı pəncərədən görünən çöllüyə 
zilləmişdi. Arabir vəziyyətini belə dəyişmədən divardakı aram-aram çıqqıldayan saata 
nəzər salırdı. Üzücü sakitlik səbrini tükəndirmişdi. 
Qulluqçu qız hövlank gələrək:  
-Bəy, gözünüz aydın. Uşaq doğuldu, -dedi. 
Albert ayağa qalxmaq istərkən müvazinətini saxlaya bilmədiyindən əli masanın 
üstündəki çayla dolu stəkana dəydi. Qulluqçu qız müşəmbənin üstə dağılmış çayı görən 
kimi əlimyandı ilə mətbəxə qaçdı. Nə etməli olduğunu bilməyən Albert onun qayıtmağını 
gözlədi. O, qayıdan kimi soruşdu: 
-Uşağı görə bilərəmmi? 
-Yox, yox. İndi olmaz. Bəlkə, bir neçə saat sonra,-deyərək qulluqçu qız öz işinin ardınca 
getdi. 
Albert yerindən qalxıb qapıya doğru irəlilədi. Bədənnüma güzgünün yanındakı 
asılqandan şlyapasını götürüb başına qoyarkən bir anlıq özünə-çallaşmış saçlarına, 
çuxura düşmüş gözlərinə, çıxmış ordlarına nəzər saldı. Yamanca qocaldığını hiss etdi. 
Çəkələklərini çıxardıb ayaqqabılarını geyinəndən sonra  əlini pencəyinin cibinə salıb 
çoxdan üzərində gəzdirdyi şamın orada olub-olmadığını da yoxladı. Fikirləşirdi ki, ilk işi 
kilsəyə gedib şam yandırmaq olmalıdır. Bu məqsədlə də evdən çıxdı. 
Xəbər ildırım sürəti ilə kəndə yayılmışdı. Yol boyu rastlaşdığı hər kəs Alberti təbrik edir, 
göz aydınlığı verirdi. Hamı aşkar ya gerçək Müqəddəs Məryəmin ruhunun Kristinanın 
bədənində təcəlli tapmasından danışırdı. Nə qədər gizlətməyə çalışsa da Albertin baş 
verənlərdən çox xoşhal olduğu hər addımından, hər hərəkətindən bəlli olurdu. O, kəndin 
müflisləşmiş bəylərindən idi. İllər öncə-arvadının xəstə olduğu bir vaxtda evi tərk etməsi, 
bütün var-yoxunu mehmanxanada tanış olduğu ucuz bir rəqqasəyə qurban verməsi, bu 
əhvalatdan bir müddət sonra arvadının dünyasını dəyişməsi qızı ilə münasibətlərini 
kəskinləşdirmişdi. Kristina atasının simasıda bütün kişilərə nifrət edirdi. Albert nə qədər 
çalışsa da qızı ilə qopan sevgi bağlarını yenidən bərkidə  bilmirdi. İndi bu körpənin 
doğulması onu ümidləndirmişdi. Düşünürdü ki, bəlkə, uşaq Kristinanın qəlbini 
yumşaldar. Kilsəyə çatmağa beş-on addım qalmış  Albert Harri ilə rastlaşdı. Harri də 
məsələdən xəbardar idi. O da: 
-Təbrik edirəm, bəy,-deyə Alberti qucaqladı və əlavə etdi,- körpəni nə vaxt görə 
bilərəm? 
-Nə vaxt xətrindi, buyur,-deyə Albert sevincini gizlətməyə çalışaraq cavab verdi. 
Hal-əhval tutub söhbətləşərkən Albert Harrinin üzündəki ifadəyə heç cür anlam verə 
bilmirdi. Harri tək özünə məxsus bicliklə gülümsəyirdi. Sanki bu qeyri-adi və yersiz 
gülümsəmənin arxasında böyük bir sirr yatırdı. 
* * * 
Kristina uşağın üzünə belə baxmırdı. Tək bir istəyi vardı ki,uşağın səsini kəssin. 
Körpənin səbəbsiz ağlamağı onu dəli olmaq dərəcəsinə çatdırıdı. Çarpayıdan qalxıb 
balışı götürərək  körpənin beşiyinə yanaşıb istəyini sona çatdıra biləcəyi anda bibisi içəri 
girdi. Nə baş verə biləcəyini anlayaraq Kristinanı ələ almaq üçün dedi: 
-Qurban olum, axı sənə qalxmaq olmaz. 
O, Kristinanı yerinə uzanmağa təşviq edərkən qulluqçu qıza da qaş-göz etdi ki, körpəni 
qonşu otağa aparsın. Sonra siyirtməni qurdaladı, axtardığını tapdığı simasından bəlli 
olurdu. 
-Bala, aç oxu,- deyərək İncili özündən əmin tərzdə qardaşı qızına uzatanda Kristina ani 
bir cəldliklə kitabı qamarlayıb kənara tulladı. Kitab divara dəyib döşəməyə düşdü. 
Bibisinin həmin dəqiqədəcə bəti-bənizi ağardı. O, bir döşəmədəki İncilə, bir də saçları 
pırtlaşıq, gözləri ağlamaqdan qıpqırmızı qızarmış Kristinaya baxdı. Özlüyündə fikirləşdi 
ki, yəqin, şeytan izin vermir Kristina həmişəki halına qayıtsın. Heç bir söz deməyib 
keşişin ardınca adam göndərmək üçün otaqdan çıxdı. Tək qalan Kristina çarpayıya 
bitişik dolabin üstündəki çərçivəyə salınmış şəkli götürüb bağrına basdı. Elə arzulayırdı 
ki, anasını.Yanında olsaydı bütün olub-bitənləri rahatlıqla anasına danışa bilər, bəlkə, 
onda oynanılan oyun da sona yetərdi. Amma, təəssüf ki, tək idi. Qəti səsini çıxara 
bilməzdi. Ya diri-diri basdırılar, ya da qurda-quşa yem edilərdi. Dönüb İncilə baxdı. Harri 
ilə tanışlığına səbəb o kitab olmuşdu. O zamanlar çiçəklərin yenicə pardaxlandığı 
vaxtlardı. Kristina talvardakı yelləncəkli kresloda oturmuş, İncili vərəqləyirdi. Harri 
atasının yazı-pozu işlərinə baxırdı. Albert mühüm bir iş üçün Harrini çağırtdırmışdı. Harri 
talvarın altda oturub başı kitaba qarışan Kristinanı görüb ayaq saxladı. Çoxdandır ki, 
Kristinaya yaxınlaşmaq üçün bəhanə axtarırdı. Fürsəti əldən vermək olmazdı. Bir qədər 
irəli gəlib salam-kəlamsız : 
-Xanım, nə oxuyursunuz?- deyib Kristinanın əlindəki kitaba göz atdı və üz-gözünü 
turşudaraq davam etdi- həə, İncil. Amma yaxşısı budur dinlə başınızı qatmayasız. 
Həyatdan zövq almaq üçün min bir cür fərqli əyləncə var. 
Kristina dil-dodağı qurumuş halda Harrıyə baxdı. Harrı bu baxışlardakı sualı anlamışdı. 
-Niyəsi aydındır. O kitabdakıların gerçəkliklə heç bir əlaqəsi yoxdur. Bu həyatdan çox 
uzaqdır. Nənələrimizin danışdığı nağıllardan fərqsizdi. Ya Höte oxu, ya Dante, nə bilim 
kimi istəyirsən oxuya bilərsən. 
Kristina əsəbi halda Harriya cavab verdi: 
-Sizin dini təhqir etməyə heç bir haqqınız yoxdur. 
Harri cavabında ucadan güldü və davam etdi: 
-Mənmi? Mən, illərlə kilsədə çalışan birimi dini təhqir edir? Sadəcə gözünü açmağa 
çalışıram. 
Kristina Harrinin dediklərini anlamaqda çətinlik çəkirdi. Onunla söhbətləşmək fikrində 
deyildi. Odur ki, oturduğu yerdən ayağa qalxdı: 
-Allah sizi əff etsin, -deyib evin yolunu tutdu. 
Harri onu başdan –ayağa süzərək bicliklə gülümsədi. Sonra: 
-Yox, lazım deyil. Bağışlanmaq-zad istəmirəm. Yalnızca siz yeni bir görüş vəd etsəniz 
bəsimdir, -dedi. 
Kristina eşitdiyi sözlərdən pərt olsa da biruzə verməməyə çalışdı və İncili sinəsinə 
sıxaraq, arxaya da baxmadan tez-tələsik Harrinin yanından uzaqlaşdı. Harri Kristinanın 
bu saflığına acıyırmış kimi başını yellədi. O gündən sonra tez-tez olmasa da arabir üz-
üzə gəlirdilər. Harri Kristina 
nın aləmində çox qaba və kobud biri idi. Elə Kristina da Harri üçün mələk deyildi. Harri 
üçün Kristinanın elə bir özəlliyi yox idi. Sarışın, mavigözlü, dinə düşkün bir qız idi, 
vəssalam. Amma könül əyləndirmək pis olmazdı. Təkcə Kristinaya  yox, bütün qadınlara 
əyləncə gözü ilə baxırdı. Harrinin kitabında sevgi adlı kəlməyə yer yox idi. Ona görə 
qadın və kişini bir-birinə sevgi, ailə, uşaqdan daha  çox heyvani hisslər bağlayır. Bu 
səbəbdən də sevgidən danışmaq ona daim gülünc və mənasız görünürdü. Qadılarla 
söhbətində də acıdilliyini gizlətmir, bəzi həmcinsləri kimi şirin sözlər söyləmirdi. Hər bir 
yeni tanışlıq anlıq və keçici olduğuna görə ona yağışdan sonra az bir müddətdə özünü 
göstərən rəngarəng, parıltılı göyqurşağını xatırladırdı. 
* * * 
O hadisə baş verən gün Kristina evdə tək idi. Güclü yağış yağırdı. Həyət qapısı 
möhkəm döyülməyə başladı. Harri idi. Bu yağışda evə gedə bilməyəcəyini bəhanə edib 
daldalanmağa yer istədi. Gecədən xeyli keçmişsə Harri tülkü kimi darvazdan o tərəf bu 
tərəfə nəzər saldı, heç kəsin olmadığına əmin olduqdan sonra ehmalca sivişib evinə 
doğru getməyə başladı. 
* * * 
Bütün kənd kilsəyə axışırdı. Körpə hər kəsə göstəriləcəkdi. Kristinanın əyninə 
geyindirilmiş süd mavisi paltarı onu əsl ilahəyə oxşadırdı. Yol boyu kəndlilərin qışqıraraq 
ucadan dedikləri şüarlar eşidilirdi: 
-Yaşasın Müqəddəs Kristina! 
-Müqəddəs Kristinaya eşq olsun! 
Kəndli qadınların kimisi onun paltarının ətəkələrini düzəldir, kimisi həsədlə ona baxır, 
bəzilərisə Kristinaya toxunmağı belə özünə əsl şərəf bilirdi. Kristina lal heykəl kimi 
astaca yeriyir, sakit axan göz yaşları muncuq tək yeridiyi, ot basmış yola səpələnirdi. 
Uzaqdan Harri göründü. Yenə sümsük çalır, laqeydliklə, əl-qolunu sallaya-sallaya 
yeriyirdi. Kristinanı gördüyü an kütləni yararaq  ona yaxınlaşmağa çalışdı. Arada lap 
ucadan, bir neçə dəfə: 
-Yaşasın Müqəddəs Kristina!-deyə qışqırırdı. 
Kəndliləri itələyə-itələyə, birtəhər Kristinaya yanaşdı. Yenə həmişəki kimi bic-bic 
gülürdü. 
-Yenə İncilə inanırsınızmı?-deyə Kristinaya sual verdi. Kristina nifrət dolu baxışlarla bir 
Harriyə, bir azca aralıda addımlayan keşişin qucağındaki körpəyə, bir də bir-birini əzib-
tökərək kilsəyə daha tez çatmaq uğrunda yarışan izdihama baxdı. Harri cavab 
gözləyirdi. Kristinanın inamı isə çoxdan ərpimlənib tökülmüşdü. 
15/08/2014  
Söyüd ağacı 
Qeyri-adi bir gün deyildi. Otaqda hər şey həminki kimi idi. Pəncərəyə yaxınlaşaraq nazik 
tülü kənara çəkib şüşə arxasından ətrafa baxmağa başladı. Əslində, bütün ömrünə də 
beləcə, nəyinsə arxasından baxırdı. Hər şey illər əvvəl olduğu kimi idi. Səma da həmin 
idi, ora-bura şütüyən insanlar da. Bir az aralıdakı binanın həyətini özünə məskən edən 
söyüd ağacı gilavarın qucağında tənbəl-tənbəl yırğalanırdı. Hər səhər (yay-qış fərq 
etməz) söyüd ağacını uzaqdan-uzağa seyr etmək, salamlamaq onun  üçün bir vərdişə 
çevrilmişdi. Lacivərd göylərin dərinliklərindən süzülən günəş şüaları söyüd ağacının 
yarpaqlarını zümrüd daşı kimi parıldadırdı. Bu qayğıdan xoşhal olub titrəşən yarpaqlar 
da sanki gülümsəyərək, eyni tərzdə- uzaqdan-uzağa onu salamlayırdılar.
 
Masanın üstündəki bir parça kagız lal-dinməz ona sarı boylanırdı. Dünəndən bəri, o 
para kağızla rastlaşandan sonra olub-bitənləri, keçmişini yenidən yaşamağa məcbur 
olmuşdu. Bütün yaşanmışları büküb-bürmələyib hansısa bir çəkməcədə gizlədərək 
 açarı da lap uzaqlara göndərdiyini düşünürdü. Amma künc-bucaqda ilişib qalmış o bir 
para kağız istəməsə də Laləyə çox şeyi xatırlatmışdı. Lalənin aləmində günahkar olan 
təkcə alın yazısı idi. O alın yazısı ki, nə uzaqlaşa bilirdi, nə dəyişməyə qüdrəti çatırdı, nə 
də ki, imtina etməyi bacarırdı. 
“Yenə həmin yerdə səni gözləyəcəyəm. Mütləq gəl. Səni hədsiz sevirəm. Səlim.” Bu 
kəlmələri ilk dəfə oxuyanda o qədər sevinmişdi ki… Dünyanın ən xoşbəxti idi o 
zamanlar. Gülümsədi bir anlıq. Daha sonralar baş verənləri xatırladıqca çöhrəsindəki 
təbəssüm də yox olmağa başladı. 
* * * 
  Yenə əfi dili işə düşmüşdü: 
-Kəs səsini, ayrılmalıyıq. 
-Niyə axı? 
-Səbəbi? Səbəbi yoxdur. Mən belə istəyirəm, vəssalam. 
– Səlim, bu gedişlə özünü də məhv edirsən, məni də. Hər gün… 
Sözü ağzında qaldı. Həmişəki kimi sərxoş olan Səlim yırtıcıtək Lalənin üstünə şığıdı. 
Lalə küncə qısılsa da üzərinə yağan zərbələrdən qoruna bilmirdi. Səlimsə zəhərli baxışlı 
gözlərini bərəldərək bütün amansızlığıyla onu təpikləyirdi. Bir anlıq duruxdu. Dizi üstə 
çömbəlib Lalənin göy ləkəli üzünü ovcunun içinə aldı, gözlərinə baxdı. Üzündə iki damcı 
yaş gilələndi. Sarılmaq istədi Laləsinə. Diz çöküb yalvarmaq istədi ki, bağışlasın 
onu,amma bacarmadı. Sanki qarşısında keçilməz bir sədd vardı. Ayağa qalxıb qapıya 
doğru getdi. 
Gecənin səssizliyini pozan döşəməyə sərilib hönkür-hönkür ağlayan Lalənin ah-
naləsiydi. Puç olmuş, heçə dönmüş qismətinə  ağlayırdı. Bir zamanlar dəlicəsinə 
sevdiyi, aşiqi olduğu birinin sərsəmə çevrilməsinə, pozğun həyat yaşamasına yas 
tuturdu. Özü də bilmədən batdıqca batırdı bu bataqlıqda. Xilas olmağın mümkünsüz 
olduğu qədər gec olduğunu düşünürdü. 
Səhərə kimi otağın işığı sönmədi. Diri gözlü qarşıladı yeni günü. Dizlərini qucaqlayıb 
oturmuş, xeyli götür-qoy etmişdi. Təəssüf və peşmançılıq bütün gecə həmdərdi 
olmuşdu. Nə vaxta kimi belə yaşayacağı özünə də maraqlı idi. Onu bu qədər müti edən 
nə idi? Qorxumu? Sevgimi? Özü də çaş-baş qalmışdı. Bəzən intihar etməyi düşünürdü, 
amma cəsarəti çatmırdı. Yəqin ki, qınanmaqdan qorxurdu. Əgər belə olmasaydı bu 
günə kimi Səlimlə bir evdə yaşamağa məcbur olmazdı. Həyətdən səs gəldi: 
-Az, söyüd ağacı. 
Səlim adını çoxdan çağırmırdı. Ərinin qohumları, hətta bütün kənd belə  üzdə olmasa 
da söhbət düşəndə onu belə- söyüd ağacı deyə çağırırdılar. Lalə göz yaşını sildi, saç-
başını qaydaya salıb pəncərdən baxdı: 
-Nədi? 
-Pencəyimi gətir. Özün də gəl darvazanı bağla. Gec gələcəm. 
Heç nə olmamış kimi davranmaq Səlimin həmişəki xasiyyəti idi. Lalə pencəyi gətirib 
ərinə uzatdı. Səlimin simasında qürur qarışıq bir kədər vardı. O qürur idi məhz onu bu 
yollara əl atmağa vadar edən. Laləni hər vəchlə özündən uzaqlaşdırmağa çalışır, 
deyəsən, buna nail olurdu da. Yaxşı bilirdi ki, “söyüd ağacı” ifadəsi Laləyə döyülməkdən 
daha betər əzab verirdi. Bunu bilə-bilə, qəsdən, məhz onu əzmək, incitməkçün “söyüd 
ağacı” çağırırdı sevib-seçdiyini. Lalə üçün bu ən ağır işgəncə idi. Bir vaxtlar qəlbində 
fərqli xatirəsi vardı söyüd ağacının… 
* * * 
          Hər kəsin gözündən yayınıb yenə daim görüşdükləri yerə gəlmişdilər. Kəndin 
kənarında, yarğanın yanında bitən söyüd ağacının altında saatlarla oturub ay-ulduzlu 
səmanı  seyr edirdilər. Hər ikisi tələbə idi o zamanlar. Lalə həmişəki kimi şıltaqlığından 
qalmırdı. Hər dəfə də söhbətləşməyə bir mövzu mütləq tapılırdı. Bu dəfə nədənsə hər 
ikisi səssiz idi. Lalə başını Səlimin çiyninə söykəmış, əlindəki söyüd yarpağının o tərəf 
bu tərəfinə baxır, hiss olunurdu ki, nəsə fikirləşir. Sakitliyi də Lalə pozdu: 
-Səlim, de görüm bu söyüd ağacı haqqında nə fikirləşirsən? 
Səlim isə təəccüblə  Laləyə baxdı və: 
-Necə yəni nə fikirləşirəm? Adi ağacdı da,-dedi. 
-Onu mən də bilirəm, ağacdı. Nəsə fərqli cavab istəyirəm səndən. 
Səlim öz-özünə gülümsündü. Bilirdi ki, yaxasını qurtara bilməyəcək. Dedi: 
– Hə, deməli, belə. Bilmək istəyirsən ki, bu ağac haqqında nə düşünürəm.  Fəlsəfi 
baxımdan bu ağacı bir millətə bənzədirəm. Nə qədər ayrılıb haçalansa da sonda bir 
ideya ətrafında birləşən bir xalqa oxşadıram. Ya da ki, bir ailəyə də bənzətmək olar. 
Lalə üz-gözünü turşudub başını yellədi. Deyəsən, cavab qane etməmişdi. 
-Belə yoxe, nəsə başqa bir şey. Fəlsəfən qalsın özünçün, lazımın olar, -deyə yüngül 
zarafat da etdi. 
-Razı qalmadın, deməli. Qoy fikirləşim. Bəlkə, elmi cəhətdən yanaşaq? Qışda yarpağını 
tökür. Tez böyüyən ağac, ya da ki, kol şəklində olur. Yarpaqları uzunsov… 
Lalə sözünü kəsdi: 
-İndi də çox quru danışdın, ay Səlim. Ağlına başqa fikir gəlmir? 
Səlim dilləndi: 
-Bildim nə istəyirsən. Bax, deyirəm nə yaxşı bu ağac kənddən aralı bitib. Bəlkə də, 
kəndimizin içində, hansısa bir qapının ağzında bitsəydi bizə bu qədər maraqlı olmazdı. 
Biz də bu ağacı bu qədər çox istəməzdik. Nədi, razı qaldın? 
Lalə: -bu cavab qismən xoşuma gəldi, -deyib başını Səlimin çiynindən götürdü.  Səlim  
Lalənin üzünə tökülmüş saçlarını kənara edib astaca qulağına pıçıldadı: 
-Bəs sən nə düşünürsən bilmək olar? 
– Hə, niyə olmur ki? Mənsə tam başqa cür fikirləşirəm. Mən bu söyüd ağacını tənha 
qadına bənzədirəm. Oğul-uşaq üzünə həsrət qalan bir qadına. Ona görə də ürəyim 
ağrıyır söyüd ağacına, qeyri-ixtiyari kədərlənirəm də. 
Axırıncı cümləni deyəndə Lalə kövrəldi. Sözlər Səlimə də toxunmuşdu. Lalənin könlün 
almaqçun dedi: 
-Eee, neynire, elə yaxşı ki, övladı yoxdu. 
Lalə tərs-tərs Səlimə baxdı və təəccüblə soruşdu: 
-Ciddi düşünürsən? 
Səlim Lalənin başını sinəsinə sıxdı və yavaşca: 
– Yox, ciddi demirəm, yazıq söyüd ağacı,-dedi. 
* * * 
          Lalə beynində fərqli fikirlərlə otağına getdi. Keçmiş və indiki Səlimi müqayisə edir, 
insanın bu qədər dəyişə bilməyinə məəttəl qalırdı. Qeyri-ixtiyarı pal-paltarını çamadana 
yığmağa başladı. Cana doymuşdu baş verənlərdən. Dözməyə nə səbri, nə də taqəti 
qalmışdı. Nə qədər alçaldılmaq, təhqir olunmaq olardı ki?! Mənliyi nə qədər 
sındırılacaqdı?! Qaçmaq istəyirdi bəxtindən, taleyindən, düz ya səhv olduğunu hələ də 
dərk edə bilmədiyi seçimindən. 
Lalə izsiz yoxa çıxdı. O gün Səlim bütün kəndi ələk-fələk eləmişdi, amma Laləni gördüm 
deyən olmamışdı. Həmin gündüzün gecəsi talvarın altında oturub kişiyə xas olmayan 
hönkürtüylə ağlamışdı da. Səlim kədərin müxtəlif rəngini görsə də Lalə gedəndən sonra 
ən tündü ilə rastlaşmışdı. Üzündə əcaib bir təbəssüm də dolaşmışdı. Lalə yoxa 
çıxandan bəri güldüyünü də görən olmamışdı. Əcaib təbəssüm son gülüşü olmuşdu. 
Xəstəliyi qalib gəlmişdi sevgisinə. Axır nəfəsində tək bir arzusu vardı. Heç olmasa 
Laləni son dəfə görə, son dəfə bağrına basa bilsin. Bu arzusuna çatmaq da nəsibi 
olmamışdı. 
Laləsə illərdir ki, şəhərdə, qızlar məktəbində dərs deyirdi. Xəbərsizdi baş verənlərdən. 
Bəzən fikirləşirdi ki, yaxşı ki, Səlimi tərk edib. Onu axtarıb-aramadı heç bu illər ərzində. 
Bununla belə sevirdi Səlimi. Günlərin birində gələcəyini, yenə bir yerdə olacaqlarını, ana 
ola biləcəyini xəyal edib yaşayırdı. Bilmirdi Səlimin həyatla çoxdan vidalaşdığını. Bəlkə, 
heç bilməyəcəkdi də. Ömrü tək sevgisi Səlimi gözləməklə keçəcəkdi. 
30/06/2014  
Süpürgəçi 
Heç cür yuxuya gedə bilmirdi. Köhnə masanın söykəndiyi divarın sol küncündəki 
hörümçək pəncərədən sızan ay işığı altda asta-asta tor qurmaqla məşğul idi. Baxışları 
bu hörümçək, bir də qurulmaqda olan tora zillənmişdi. Birdən ona elə gəldi ki, torun 
içində çapalayır, əl-qol atıb xilas olmağa çalışır. Amma hər saniyə ötdükcə tor bütün 
bədəninə, ən əsası da boynuna amansızlıqla dolanır, bu səbəbdən də nəfəs almağı 
çətinləşir, boğulur sanki. 
Hörümçək tor qurmaqla məşğul idi…  
Tez-tələsik çarpayıdan qalxıb qapıya yaxınlaşır. Pilləkənləri sürətlə enərək vaxtaşırı 
getdiyi xiyabana yollanır. Ağacların arasında gəzişdikcə havanı acgözlüklə ciyərlərinə 
çəkir, beləcə rahatlaya bilir. 
Narın yağış çilənirdi hər tərəfə…Qol-boyun olaraq ehmalca yırğalanan ağacların 
kölgələri gah görünən, gah da gözdən itməyi bacaran ilğımı xatırladırdı. Yerlərdə 
sürünən ilbizlərin sivişə-sivişə öz hücrələrinə yol aldıqları hiss olunurdu. Cücülərin 
mənasız vızıltısından başqa nə bir səs, nə də bir hənirti duyulurdu. Gecənin cansıxıcı 
sükutu onu yaman üzürdü. 
Bir az keçmiş yaxınlıqdakı qəbiristanlığın yan-yörəsində dolaşan qaraltı gözünə dəyir. 
Bu naməlum qaraltı əvvəlcə əlindəki torbanı qovaq ağacındakı qırmağa bənzər 
budaqdan asır, sonra özü də uçulub-tökülmüş, qırmızı kərpicli hasarı adlayaraq 
qəbiristanlıq tərəfə keçir. Görkəmindən yaşlı birinə bənzəsə də, hərəkətlər çox cəld 
yerinə yetirildiyindən bəlli idi ki, o kəsin bura ilk gəlişi deyil. 
Gözlənilmədiyi anda güclü külək əsir. Yerdəki xəzəllər bir gözqırpımında kəpənəktək 
havada uçuşmağa başlayır. Həmin qaraltı qəfil göründüyü kimi, qəfil də yoxa çıxır. 
Suallarsa onu dinc qoymur. O tərəf bu tərəfə var-gəl edə-edə düşünür. Düşünür ki, o 
qaraltı kim idi, nəçi idi, gecənin bu vədəsi qəbiristanlıqada nə edirdi? Külək əsdikcə 
qurumuş yarpaqların qar dənəcikləri kimi məharətlə rəqs edib torpağa qovuşmağını seyr 
edərkən ağlında cürbəcür fikirlər dolaşır. Əminliklə qərara gəlir ki, o qaraltı ya bir qatildi, 
ya da ki, oğru. Başqa cür ola da bilməz. Ya həyatına son qoyduğu birini burda basdırıb, 
ya da ki, ələ keçirdiyi qəniməti hardasa bu həndəvərlərdə gizlədib. Özlüyündə bu 
dəlisov fikirləri götür-qoy edərkən ətrafı göz acışdıran tüstü bürüyür. Aid edə bilmir ki, 
tüstünün mənbəyi lap uzaqlardakı xarabalıqdı, yoxsa bir az əvvəl kəpənəktək havada 
uçuşan xəzəllər. 
Yenə qaraltı peyda olur. Yerə çömbəlib əlləriylə torpağı qazır, torbanı qazdığı çalaya 
silkələyir və yenidən torpağı yerinə doldurur. Bir qədər yaxına  gəlib nəzər salanda o 
qaraltının çox yaşlı biri olduğunu görür. Bununla belə dözməyib bir qatili, ya da bir 
oğrunu yaxalamış kimi özünü o qocanın üstünə atır, yumruqlamağa başlayır. 
Gözlənilməz zərbələdən özünü qorumağa çalışmayan qoca rişxəndlə ona baxırsa da 
heç nə demir, lalmış kimi susur. O, bu susqunluğun qarşısında özünü bir qədər 
yığışdırır, ayağa qalxır, toz-torpağa bulaşmış üst-başını təmizləyir. Saç-saqqalı 
çallaşmış qocasa üzərində yamamaqdan boş yer qalmayan pencəyini çırparkən 
qolundakı saat onun ayaqları altına düşür. Əyilib saatı götürür,diqqətlə gözdən keçirir. 
 Əqrəbsiz saatın niyə qocanın qolunda olduğu artıq ona qəribə gəlmir. Bəlli idi ki, bu 
qoca üçün zaman çoxdan mövcud deyildi. Həyatdan küskünlüyü hər halından bəlli olan 
qocanın dilənçi kökündəki heysiz vücudu, miskin siması ilə ziddiyyət təşkil edən nurani 
baxışları qarşıdakına çox söz deyə bilirdi. Əlindəki saatı qocaya uzadır, qoca da saatı 
alıb cibinə qoyarkən deyir: 
-Yəqin, bilmək istəyirsən ki, burda nə edirəm. Qoy deyim. Basdırırdım. 
Eşitdiyi sözlərdən gözləri kəlləsinə çıxır, yerindəcə quruyur sanki. Əti ürpəşir və maraqla 
soruşur: 
-Necə yəni basdırıdım? Nəyi basdırırdın? 
-Sevgi, Vicdan, Şərəf, Əxlaq, Namus, Mərhəmət və bu kimi insanlara, insanlığa 
gərəksiz, yerlərdən, sənin kimilərin ayaqları altdan süpürüb yığdığım, qiyməti olmayan 
ləl-cəvahiratı basdırırdım. 
Qoca bu sözləri deyib uçulub-tökülmüş, qırmızı kərpicli hasara tərəf gedir. Hasara 
söykədiyi, özü kimi çallaşmış, qocalmış, haldan düşmüş süpürgəsini alıb ağır-ağır 
addımlarla qəbiristanlıqdan uzaqlaşır. O da matdım-matdım qocanın arxasınca baxır. 
Artıq günəş yavaş-yavaş közərməyə başlayırdı… 
O gecədən sonra bircə dəfə də olsa qocanı görə bilmir. Yəqin ki, mənən edam olunmuş 
insanlar içində yaşamaq ona çox ağır olmuş, göylərin belə yaddan çıxardığı bu şəhəri 
tərk etmişdi. Amma əmin idi ki, hardasa, harda olduğunu dəqiq bilmədiyi hansısa bir 
şəhərin xiyabanlarını süpürür o qoca. Və ümid edirdi ki, nə vaxtsa, bir vaxt gələcək, 
mütləq rastlaşacaqlar. 
19/05/2014  
Daş, yoxsa Kim? 
Ala – toranlıq… Ucsuz – bucaqsız, sonu bilinməyən, ya da ki, sonu görünməyən çöl… 
Ayağının altda irili – xırdalı, böyüklü- kiçikli daşlar… Daşların bəziləri zəhərli göbələklər 
kimi rəngbərəngdi. Bəziləri çilik-çilik olmuş, paralanmış, ovulmuş, bəziləri də ilk 
görünüşünü saxlamışdı. 
Havanın kifsəmiş qoxusu vardi. Çiyrənmiş qoxudan qorxurdusa da, bu qoxu getdik
cə daha çox yayılır, bədəninin hər hüceyrəsinə 
hopurdu. Çəkisizlik halındaydı. Vücuduna damla – damla çilənən havasızlıqda balıq 
kimi çapalayırdı. 
Zərrə qədər külək əsmirdi. Uzaq ənginliklərdən qulağı yoran ulaşma eşidilirdi. Elə bil 
hardasa çaqqal şaqqalanı 
rdı. 
Boşluğu güclə yararaq  hara getdiyini özü də bilmədən daşların üzəri ilə yeriyir. 
Ətrafdakı hər şey qəribəlikdən xəbər verir. Əcayib mənzərə ilə rastlaşdığından karıxır. 
Əti ürpəşir. Bu ürpəntidən canına dolan vicvicədən hürkür, bütün qanı qaçıb gizlənir, 
rəngi avazıyır. Daşların əvəzinə hər yerdə donuq gözlərin onu izlədiyini görəndə dik 
atılır. Bu gözlər də daşlar kimi çoxdu, lap çoxdu. Hər saniyə ötdükcə də artır, yan – 
yörəsini bürüyürlər. Bu gözlər də daşlar kimi dürlü rənglərdədi: qırmızımtıl, tünd – 
bənövşəyi, boz, yosun yaşılı,xaki… 
Təşviş içində əzilib – tökülür, bədənini iflic vurur sanki. Heç nəyi görmək istəmədiyindən 
əllərini qaldırıb üzünü ovcunun içinə alaraq bərk – bərk sıxır. 
Qamışlıqdan eşidilən xışıltı ənginliklərdən gələn ulaşmayla birləşəndə meydana gələn 
səs İNSANı hər şeydən çox vahimələndirir. 
Artıq gecədən xeyli keçsə də Ay görünmür. Tutulmuş, ya da ki, qeybə çəkilmişdi. 
Təbiətin  zülmət pərdəsi hər yeri bürümüşdü. Hədsiz qaranlıq idi. Qəfildən səmada od 
yanmağa başlayır və hər tərəf apaydın görünür. Bu aydınlıqda gecə ağarır, qaranlıqsa 
yoxa çıxır elə bil. Odun şöləsindən ayrılan şüaların parıltısı belə insanı yandırıb – 
yaxmağa kifayət idi. Gecənin ortasında dəhşətli istidən diri – diri qovrulurdu. Yanan od 
sanki göyün dərinliklərində yox, düz yanında alovlanırdı. Su lazım idi.Şappıltı hiss etdiyi 
səmtə sarı qaçır. Su bilib özünü atdığı yer onu sürətlə içinə çəkməyə başlayır. Üfunəti 
havadan asılı qalan lillə çarpışaraq birtəhər quruya çıxır. Qarşısında öz ahəngi ilə, 
tənbəl – tənbəl çalxalanan bataqlıq görür. 
Əsəbilik və acıqla deyir: “Bu mənəm? Başım xarab olur, bəlkə?” Birdən gözlərini yumub 
var gücü ilə bağırır: “Yooox, dəli olmaq istəmirəəəm. İstəmirəm dəli olum.” 
Göydə yanan alov getdikcə yoxa çıxır, ilğım təki çox zəif işarırdı. 
Lillə örtülü bədəni soyuqdan üşüyür. Yerə sərilib ilan çalmış kimi qıvrılmağa başlayır. 
İstəyir ki, əriyib yerə girsin, torpağa qarışsın, ya da ki, torpağı əyninə geysin,bircə 
üşüməsin. Yenə donuq gözlü daşları görür. Əlinə keçən daşları hirs – hikkəylə yerə 
çırparkən, hara gəldi tolazlarkən gözləri hədəqəsindən çıxır, simasını itirir, quduzlaşırdı. 
Beləcə azacıq da olsa təsəlli tapır, əsəbi bir qədər səngiyirdi. Haradansa səs eşidilir: 
-Hey, insan oğlu! 
Səndələyir, az qalır ki, yıxılsın. Müvazinətini güclə saxlayır. Əslində bu əndirəbadi çöldə 
canlı deyilə biləcək təkcə özü idi. Səs təkrar eşidilir: 
-İnsan oğlu, səninləyəm! 
Öz – özünə: “Lənət şeytana,deyəsən, doğrudan dəli oluram axı,”-deyir. Dili dolaşa – 
dolaşa soruşur: 
-Nəsən? Nəsən axı? 
Sualından pərt olur. Özünü qınayır. “Heç danışan birinə də “nə” deyərlər?” – deyərək 
dodağının altda donquldanmağa başlayır. Həmin səs yenə eşidilir: 
-Sualın yerinə düşmədi, qardaş. Nəsən yox, kimsən! 
O tərəf, bu tərəfinə baxır. Qarşısında qara – qəhvəyiyə çalan daşın onunla üzbəsurət 
dayanıb  danışdığını görəndə: “Aman Allah”- deyərək üz – gözünü şapalaqlamağa 
başlayır ki, əgər yuxudadırsa, ayılsın,bu məchulluqdan canını qurtarsın. Üzəri cadar- 
cadar olan daşın donuxan gözlərisə  düz ona dikilmişdi. O da baxışları daşa zillənmiş 
halda bir xeyli dayandıqdan sonra ixtiyarsız soruşur: 
-Niyə axı KİM? 
-Bir vaxtlar NƏ idim. O zamanlar ki, bu ucsuz – bucaqsız çöldə yaşayırdım. 
Maraq beynini sarır və soruşur: 
– Sonra nə oldu? 
– O oldu ki, insan adlı varlığın ürəyinə, beyninə, lap elə ruhuna nüfuz etdim. Daş 
olmaqdan çıxdım. Siz daşlaşdınız mən oldunuz. Nəyə çevrildiniz, mən də KİM oldum. 
Mən kimləşdim, sizsə kimlikdən çıxdınız. NƏ oldunuz, nələşdiniz. 
Nələrin,  kimlərin içində çaş – baş qaldığındanmı, yoxsa ki, cümlələri dogru- dürüst 
anlamadığındanmı başını silkələyib bir də həmin daşa baxır. Heybətli daşsa: 
-Bir vaxtlar yaxın kənddəki çox yaşlı bir qarını tez – tez ortancıl oğluna: “Kaş sənin 
yerinə qara bir daş olaydı” deməsi bəzən qüruruma toxunurdu. Hal – hərəkətləri ilə 
anasına dağlar çəkən birinə oxşamaq, nankor birinə bənzədilmək, naxələf  övladın 
yerinə qoyulmaq kimə xoş gələrdi ki? –deyib onun  sol tərəfinə keçir. “Məsələn, sən 
istərdinmi?”- deyə soruşur. 
O da matı – mutu qurumuş halda: “Yox, istəməzdim” – deyir. 
-Bax, mən də istəmirdim. İnsanı əvəzləməyi qəti arzulamırdım. Amma çox dedilər, 
bezdim. İnsanın qəlbinə girdim, ürəyində yuva qurdum. Hissiz,duyğusuz birinə, daşa – 
özümə çevirdim qəsdən. Nədi yorulmusan? 
-Yox, yox, səni eşidirəm. ( Çaşıb “sən” deyir. Bəlkə də, çaşmır?! ) 
DAŞ  insan üzərindəki üstünlüyünü hiss edir, özündən razı halda: 
-Bəli, SƏN. Yəni, səndən biri olan  MƏN- deyərək kinayəli baxışlarla pal – paltarı cırılan, 
üst – başı lilə bulanan, toz – torpağa batan insan oğlunu başdan ayağa süzür. Sonra 
davam edir: 
-Bəzən də: “ daşa demirəm, sənə deyirəm” demələri xətrimə dəysə də artıq 
barışmışdım taleyimlə. Düşünürdüm ki, artıq beynin daşlaşmaq məqamı yetişib. Mən 
lazımam. İnsanın istəyini yerinə yetirdim: bütün keçmişini sildim, darma – dağın etdim. 
Susub əlavə edir: 
-Ən dəhşətlisi bilirsənmi nədir? 
-Yox, bimirəm. Nədir ki? 
-Ruhun daşlaşması. Ruh ki daşa döndü… 
Artıq heç nə eşitmək istəmir. Qulaqlarını tutaraq qaça – qaça o daşın yanından 
uzaqlaşmağa çalışır. Daşlar da hamı bir nəfər kimi yekdil olub onu haraylayır: 
-Heeeyyy, insan ogluuu… 
Bu haylamanın əks – sədası çaqqalların şaqqalandığı uzaq ənginliklərə, soxulcanların 
eşdiyi leşlərlə dolu olan dərələrin diblərinə, canlıların qarğa – quzğuna yem olduğu 
sıldırım qayalıqlaracan gedib çıxır. 
Ayağı altda qalan daşlara ilişib üzüqoylu torpağa sərilir. Başını qaldıranda donuq gözlü 
daşları yox, hər yerdən ona sarı boylanan öz əksini görür. Bədənini soyuq tər basır. Öz 
– özünə baxmağa başlayır. Üz – gözünün, əl – ayağının, bədəninin daş olub – 
olmadığını yoxlamaq üçün diqqətlə özünə tamaşa edir. Güzgü tək onu əks etdirən əksi, 
təəssüf ki, nə ürəyini, nə beynini, nə də ruhunu göstərə bilir. 
Fikirləşir ki, bütün yaşadıqları onun ölümüdü, bəlkə də. Bəlkə də, daşlaşmasıdı?! Bu fikir 
tikan olub beyninə batır, sarmaşıq tək bütün vücudunu sarır. Bədəni süst düşür. 
Torpağa yıxılır. Beləcə hərəkətsiz qalır. 
Zaman ötür. Günlər keçdikcə o da daş olub daşlara qarışır. Daşlaşır. Kimlikdən çıxır. Nə 
olur, nəyə çevrilir. 
 
