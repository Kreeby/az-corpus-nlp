 
 
 
 
 
 
 
  
 
 
 
 
 
 
 
 
 
 
 
 
 
MEŞƏLİ KƏNDİNİN  
 
        YAY GÜNLƏRİ      
                                   
                                      
 
                                  (KOMİK-DRAMATİK FRAQMENTLƏR) 
 
                                                            
              
 
              “MEŞƏLİ KƏNDİNİN 
                QƏRİBƏ ƏHVALATLARI 
             fraqmental  povesti əsasında
 
 
 
  
                    İÇTİRAKÇILAR: 
YAZIÇI 
QARPIZ SATAN ARVAD 
SƏMƏ GEROY 
ALİK 
ZIRPI HƏTƏM 
GÖYGÖZ VEYSƏL 
MİRZƏ MÜXBİR 
HURAMAN 
TAYQULAQ USUF 
QANCIQ FATMANİSƏ 
FISTIQ SƏFTƏR 
CUPPULU QƏŞƏM 
HƏSƏNQULU KİŞİ 
MOLLA PİRVƏLİ 
XƏSTƏ QASIM 
AMBARDAR FƏRZƏLİ 
JURNALİST 
GÖRÜŞOV 
KƏNDLİLƏR 
GƏNCLƏR 
“Tamaşaçıxardanlar”ın AKTYORLARI 
“Konsertverənlər”in MUSİQİÇİLƏRİ 
 
 
HADİSƏLƏR XX ƏSRİN SONLARINDA, 
UCQAR BİR AZƏRBAYCAN KƏNDİNDƏ 
BAŞ VERİR. 
  
 
 
 
 
 
         
 
 
 
 
 
 
                           S Ə H N Ə: 
 
Uzaqlarda bəyaz gövdəli qovaqlar, nəhəng palıdlar, yaşıl söyüdlər, 
talalar, kiçik ot tayaları, təpəciklər, mavi göl. 
 
Öndə yaşıllığa qərq olmuş kənd meydanı. 
 
Telefon dirəyində vedrə-reproduktor. Dirəyin aşağısında taxta lövhə. 
Lövhəyə yapışdırılmış divar qəzetinin “M E Ş Ə L İ” sərlövhəsi aydınca 
oxunur. 
 
Sol tərəfdə qurşaq boylu taxt üstə düzəldilmiş səhnəcik. Ucuz, köhnə 
parçalardan fiqurla asılmış bir plan kulis və poduqa. Səhnənin üstündən 
çəpəki çəkilmiş məftildən rəngli, xırda lampalar sallanıb. Səhnənin bir 
küncündə yeşik taxtalarından hazırlanmış tribuna, üstündə mikrofon. 
 
Səhnənin künclərində rəngli kağızlardan düzəldilmiş fırfıralar. 
 
Sağ tərəfdə divarına “XORUZQUYRUĞU” sözü yazılmış çayxana binasının 
giriş qapısı. 
 
Yay olduğundan çayxananın stol və stulları çölə çıxardılıb, həyətdəki 
alçaq boylu ağacların altında üzü səhnəciyə tərəf düzülüb. Oturacaqlar, 
masalar müxtəlif çeşiddədir. Burda son dəbli ağ plastmass kreslo və 
stollardan tutmuş əldə düzəldilmiş taxta taburetlərə, kötük skamyalara 
qədər hər şeyə təsadüf etmək olar... Budaqları stolların üstə sallanmış 
ağaclardan da rəngli lampalar asılıb. 
 
Meydanın dərinliyində, arxa tərəfdə üstünə ot, saman, ağac budaqları 
atılmış böyük qarpız topası. Yanında yatacaq. 
 
 
 
 
 
 
 
 
 
     6 
 
 
 
 
 
BIRINCI FRAQMENT 
 
Quşlar oxuyur. 
Xoruzlar banlayır. 
Pərdə açılır. 
Sübh alatoranıdır. 
 
REPRODUKTOR - (Ritmik, şux bir melodiya. Kişi səsi.)  Quq-qu, 
quq-qu... 
(Qadın səsi.) Quq-quuu...  
(Kişi səsi.) Danışır Meşəli radiosu.    Sabahınız xeyir, əziz 
meşəlilər. 
(Qadın səsi.) Bu gün 21 iyul cümə günüdür. 
(Kişi səsi.) Başlanmış təzə gün qoy sizə uğur və sevinc 
gətirsin. 
 
Bütün danışıqlar musiqi fonunda gedir. Boşluqlarda musiqi güclənir, mətn 
qurtarınca  tədricən azalır, sönür. 
 
Iki nəfər oğlan telefon dirəyinə yaxınlaşır. Taxta lövhədəki divar qəzetini 
qopardıb yerinə təzəsini vurur. 
 
 
REPRODUKTOR – “Meşəli” divar qəzetinin növbəti nömrəsi artıq 
vitrində sizi gözləyir.     (Qadın səsi.) Mühüm bir elanı 
nəzərinizə çatdırmaq istəyirik. Kim kolxoz sədri olmaq 
istəyir? Bildiyiniz kimi, nə müddətdir zırpı Hətəm istefa 
ərizəsi yazıb. Lakin rayon rəhbərləri hələ ki, onun istefasını 
qəbul etməyiblər. “Yerinə bir adam tap, sonra baxarıq” 
deyiblər. Bu axşam yay səhnəsində kəndin ümumi iclası 
olacaq. Rayondan hətta Görüşov cənabları özü sizin 
görüşünüzə təşrif  buyuracaq. Zırpının ərizəsi müzakirə 
ediləcək. Hamının iştirakı vacibdir. (Kişi səsi.)  İndisə 
“Meşəli” qəzetinin  bu günki sayında getmiş bəzi yazılardan 
parçalar... (Qadın səsi.)  Meşəli kəndinin hayd-park  kürsüsü 
dünəndən fəaliyyətə başlayıb. Tamaşaçıxardanların və 
konsertverənlərin öz qüvvələrilə kənd camaatı üçün 
hazırladıqları üstü fırfıralı yay səhnəsində yerləşmiş bu 
kürsüdə mikrofon da quraşdırılıb. Həmin mikrofona deyilmiş 
sözlər həm qarşı tərəfdəki çayxanada  oturmumuş adamlara 
çatdırılır, həm də radiomuz vasitəsilə bütün kəndə yayılır.  
     7 
 
 
Kimin ürəyi doludursa, buyursun, çəkinməsin, desin dişinin 
dibindən çıxanları, boşaltsın içini. 
(Kişi səsi.)  Sağ tərəfdəki düyməni basaraq mikrofonu işə 
salmağı unutmayın. İşıq yoxdur deyə ehtiyat etməyin. 
Mikrofon həmişə işləyəcək. Bir-iki günə Əzəmməd kişinin su 
dəyirmanında quraşdırılmış generatordan bura elektrik xətti 
çəkiləcək. Axşamlar səhnənin işıqları da daim yanacaq. 
 
Musiqi davam edir. 
 
 (Qadın səsi.)   Kənd xəbərləri... 
Dünən Şərəbanı qarının axsaq hinduşkasını maşın vurub 
öldürüb. Dərdinə şərik oluruq, Şərəbanı nənə. Amma vallah 
adamı maşın vurub öldürəndə də bu qədər qarğış 
qarğamırlar. 
(Kişi səsi.)   Daha bir kədərli xəbər. Dərin hüznlə bildiririk ki, 
saqqal Şabanın növbəti arvadı da əbədi olaraq gözlərini 
yumdu. Mərhumun ailəsinə başsağlığı verir, dərdinə şərik 
oluruq. Və böyük Allahdan diləyirik ki, arvad itkisi dağı bir 
daha Şaban kişinin qəlbini yandırıb yaxmasın. 
(Qadın səsi.)   Fıstıq Səftərin qancıq iti küçükləyib. Bu dəfə 
küçüklərin hamısı quyruğu və qulağı kəsik doğulub. Fıstıq 
həmişəkitək dişi küçüyü bir quzuya, erkək küçüyü iki quzuya 
dəyişir. Amma bu dəfə yeni şərt: küçüyü gərək siz bəri 
başdan götürəsiniz, quzuları isə mal-qara tövləyə çəkilən 
vaxtlar verəsiniz. 
(Kişi səsi.)  İndi də şad bir xəbər. Kənd cavanlarının 
nəzərinə. Çaqqal Mirzəlinin şəhərdə yaşayan ögey qızı gözəl-
göyçək Huraman xanım hər yay olduğu kimi yenə də kəndə 
dincəlməyə gəlib. Əziz dostlar, təzə sevdalar, eşq 
macəraları, kolluqlarda, meşəliklərdə xəlvəti görüşlər, intim 
əhvalatlar mövsümünün başlanması münasibətilə sizi 
ürəkdən təbrik edir, işinizdə uğurlar arzulayırıq. 
 
Elə bu vaxt hardasa bərkdən anqıran eşşəyin səsi radioya düşür. 
 
Oy, üzr istəyirik, əziz dinləyicilər. Yenə qıllı Qulamın ulağı   
zəngulə vurmağa başladı. Saatlarınızı düzəldə bilərsiniz. 
(Eşşəyə acıqlnır.)  Hoç! Hoç! A köpəyoğlunun heyvanı, get 
bir az o tərəfdə anqır da. Başımıza oyun açdı da bu Qıllı... 
 
Səsləri həzin musiqi əvəz edir. 
     8 
 
 
 
    İKİNCİ FRAQMENT 
 
Səliqəli geyimli, orta yaşlarında bir nəfər təbəssümlə səhnə önündə 
görünür. 
 
YAZIÇI -    O yay tale yenidən məni doğulduğum, qoynunda 
uşaqlığımı keçirtdiyim kəndimizə gətirib çıxartmışdı. Hamı 
dost idi, tanış idi, qohum idi, lakin bununla belə, nədənsə, 
məndən qaçırdılar, qaynayıb-qatışa bilmirdik. 
Ev-eşikləri, güzəranları dəyişsə də  - düzdü, o ili xeyli 
ağırlaşmışdı – özləri heç dəyişmirdilər. Həmişəki zarafatcıl, 
söyüşün birini bir qəpik bilən, hərəsi bir zırpı ləqəb daşıyan, 
deyib-gülən, keyfcil adamlar olaraq qalırdılar 
O yay kənd cavanlarının çıxardıqları qəribə oyunlar, 
gördüyüm əhvalatlar, sözün əsil mənasında, çox gülməli bir 
tamaşa idi. Kənd radiosunda nələr söyləmirdilər? Divar 
qəzetində nələr yazmırdılar? Hər səhər kənd sakinləri inəyini, 
camışını qabağına salıb malqatana gətirəndə bu qəzetin 
önünə toplaşar, bir-birinin çiyni üstən boylanaraq ləzzətlə, 
gülə-gülə məzəli, zarafatyana bir üslubda yazılmış kəndin ən 
son, təzə xəbərlərini, əhvalatlarını oxuyardılar və başlarını 
bulayaraq uğuna-uğuna dağlıb gedərdilər. Ən  maraqlısı bu 
idi ki, “Meşəli” qəzeti demək olar ki, hamıya sataşırdı. Lakin 
heç kim bundan incimirdi, özündən çıxmırdı, uzaqbaşı 
“Yalançının anası-dədəsi belə-belə olsun” deyə yağlı bir 
söyüş söyüb aralanırdı. Nömrələrin birində hətta mənə də 
toxunmuşdular. 
Yazıçı bir an fikrə dalır. Qəzetdə getmiş sözlər sanki yenidən səslənir. 
REPRODUKTOR –     “Əgər səhərlər kəndin kənarlarında əynində   
“Nayk” idman kostyumu, gözündə eynək, qoltuğunda bir 
qalaq kağız olan şübhəli şəxs görsəniz onu xarici ölkə şpionu 
hesab edərək polisə xəbər verməyin. “Azadlıq” radiosunun 
verdiyi məlumata görə, o adam şpion yox, yazıçıdır, özü də 
əslən bizim kənddəndir.  Əvvəlki yaylarda olduğu kimi yenə 
gəlib ki, meşələri gəzib zoğal yığsın, araq çəksin və şəhərə 
qayıdarkən yaxın dostları, yaxın mamlı-matan xanımlarla 
oturub kəndimizin şərəfinə badə qaldırsın. Çox təəssüf ki, bu 
il amansız quraqlıq zoğalları ağacdaca qurudub, yazıçının işi 
müşkülə düşüb.            
         
         
    9     
               
 
 
YAZIÇI -  (Təbəssümə başını bulayır.) Və təbii ki, mən də bina 
 heç məhəl qoymadım. 
 
Bu vaxt “Dırrr-dırrr...” səsləri çıxardaraq əynində tör-töküntü paltar bir 
nəfər qaça-qaça səhnəyə gəlir, əlində bir qırıq rul tutaraq maşın 
sürürmüş kimi meydanda o üzə-bu üzə dövrə vurur. 
 
Bu isə Meşəlinin dəlisidir. Səmə Geroy deyirlər adına. Igid 
oğlan imiş. Qarabağda qoçaqcasna vuruşurmuş. Döyüşlərin 
birində beləcə başı pozulub. 
 
Səmə Geroy “siqnal verə-verə maşınını” çayxananın stolları arasından 
keçirdib qarpız topasının qabağında saxlayır. Təəccüblə qarpızlara baxır. 
Belindən asdığı telefon dəstəyini qulağına tutub sirli bir tərzdə həyəcanla, 
pəltək-pəltək danışır. 
 
SƏMƏ GEROY -    Alo! Alo, alo! Cənab qa-qa-qamandir! Tu-tu-   
 tumuşam! Dü-dü-düz bit topa top!  
Bax, bu-bu-bu boyda! Top-top-top! Bir şəhəri da-da-dağıdar!   
Top-top-top! (Atılıb düşür.)   
 
Yazıçı hiss olunmadan səhnədən çəkilib. 
 
Qarpız topasının yanındakı qatlama çarpayıda bayaqdan tərpənməzcə 
uzanmış kök, gombul qarpız satan arvad yuxulu-yuxulu  arxası üstə 
çevrilir. Üstü açılır. 
 
Səmə onu görüncə donub qalır. Sonra çox maraqla qadına yaxınlaşır, 
üstündən o üzə-bu üzə hoppanır. Qorxa-qorxa iri döşlərinə əl vurmaq 
istəyir. 
 
SƏMƏ GEROY -   (Aralanır, həyəcanlı pıçıltılarla dəstəyə.)  
Qa-qa-qamandir! To-oooo-opçu da burda! İçində iki-iki-iki 
top. Bi-bi-ri sənin, bi-bi- biri mənim. Pardayar? Çıxardım o-
o-onda! (Yaxınlaşıb ehtiyatla qadının döşlərini  tutub 
dartmaq istəyir.) 
 
Qarpız satan arvad yuxudan ayılır, bərkdən qışqırır. Səmə qaçıb 
“maşınına oturur, onu işə salır”, sürətlə meydanda dövrə vurub uzaqlaşır.                           
 
QARPIZ SATAN ARVAD – (Onun ardınca söyür.) İt oğlu! Eşşəy 
oğlu! Səmə donuz oğlu! Neynəmək istiyirdin, qancıq qarnın- 
dan çıxan! (Oturub ağlamsınır.) Aman Allah! Bu nə bəladı 
düşdüm? Haçan satıb qurtaracağam bu zəhrimarları? Haçan  
 çıxıb  gedəcəyəm  bu cəhənnəmdən? 
 
10 
 
 
 
SƏMƏ GEROY -      (Qayıdıb gəlir, aralıda dayanıb    ağlayan   
arvada  baxır.Yaxınlaşır.)  N-n-n-niyə ağlayırsan? Pu-uu-lun 
yoxdu? A-a-ağlama, gəl pul verim sə-əə-nə. (Boynundan 
aşırdığı dolu çantadan bir neçə ovuc kağız pul çıxardıb qarpız 
satanın qabağına atır, “maşınını sürüb” gedir.) 
 
QARPIZ SATAN ARVAD -     (Bir müddət gözlərinə inanmırmış     
 kimi pullara baxa-baxa qalır, cəld ayağa qalxıb sevinclə         
onları yığır. Sonra bərkdən çağırır.) Səmə huy! Ədə qayıt 
gəl, sənə qarpız verim. (Oturub pulları sayır.) Vay, başıma 
xeyir, bunların hamısı təklik imiş ki. Beş paçka olsa heç bir 
neçə qarpızın pulu eləmir. Səmə köpəyoğlu,  qancıq oğlu 
məni dolamaq istəyib. Görəsən bu ölü pulları hardan ələ 
keçirdib donuz oğlu? Yəqin kimsə də onu dolayıb. Tfu!.. 
(Pulları göyə atır, əskinaslar xəzan yarpaqları kimi yağır. 
Birdən qarnı sancılanır deyəsən. O üzə-bu üzə boylanıb 
səhnədən çıxır.) 
 
İki oğlan uşağı əyilə-əyilə qarpız topasına yaxınlaşır. Yan-yörəni gözdən 
keçirdib tələsik hərəsi bir qarpız götürüb qaçır. 
 
 
    
                                  ÜÇÜNCÜ  FRAQMENT 
 
Aralıdan inək, camış maaltıları, böyürtüləri  eşidilir. Əlində çomaq, çubuq 
tutmuş kəndlilər tək-tək, iki-bir qəzet önünə yığılır, maraqla oxumağa 
başlayırlar. 
 
I KƏNDLI -  Hə, baxaq görək bu gün nədən yazırlar? (Oxuyur.)  
 Xırman   xəbərləri. Əziz buğda oğruları, sizin nəzərinizə! 
Xəbər verdiyimiz kimi, oğruluğun qarşısını almaq məqsədilə 
kolxoz sədri zırpı Hətəm xırman qarovulçularının sayını üç 
nəfərdən on üç nəfərə qaldırıb. Ehtiyatı əldən verməyin. 
II KƏNDLI -  On  üç nəfərin qabağında daa ora yaxınlaşmaxmı 
olar?   
I KƏNDLI - (Oxuyur.)   Bir neçə gecədir ki, bizim igid oğrular 
xırmanın həndəvərində  dolaşsalar da əliboş qayıdıblar 
evlərinə. O qədər silahlının qabağında nə etmək olar? 
III KƏNDLI - Genə də arada bir-iki səhləm çırpışdırırdıq, onnan 
da olduxmu? 
I KƏNDLI -  Hər halda uşaxlar genə nəsə fikirləşib tapacaxlar. 
     11 
 
 
Məncə, bu oğruluğa görə dölü. Deyirlər, Zırpının oğlu 
qumarda uduzub neçə tonsa... 
II KƏNDLI -   Düz deyirsən, vallah, elə ona görə gücləndirib 
oxrananı. 
IV KƏNDLI -  Bu nəyin reklamıdı belə? (Oxuyur.)  Hə, X.-gildə 
(İt-qurd əlinə düşməsin deyə adını yazmırıq, onsuz da lazım 
olan adamlar onu yaxşı tanıyırlar.) bu ilki tutdan yeni 
“məhsul” hazırdır. Ikinci dəfə çəkilərkən qazana kömür də 
atılıb, limon yarpağı da, gül suyu da. Qiyməti 
“zavodskoy”lardan bir məmməd artıqdır. Bu bir məmmədə 
özünü öldürsən bir çörək düşür, o da onun zakuskası. Amma 
X-gildəki “məhsula” zakuska lazım gəlmir, bir dəfə dərindən 
ovucunu iyləsən bəs edir.   
II KƏNDLI -  Bəh-bəh, gərək bu gün özümü verəm ora. Görəsən 
nisyə  buraxır? 
III KƏNDLI -  Buraxmayıb neyləyəsidi ?  Hamısını özü içəsi dölü 
ki. Hindi nağdı kimdə var? 
I KƏNDLI - (Oxuyur.) Dükançı oçki Vəli xəstələnib. Xəstəyə baş 
çəkmək istəyənlər gündüz də gedə bilər, axşam da. Kişinin 
kəsilmiş çolpaları da var,təzə çəkilmiş əl arağı da.    
II KƏNDLI - Gəlsənə, elə burdan birbaşa gedək Oçkinin yanına. 
I KƏNDLI -  Vallah, düz deyirsən, bir azdan kəndin lotu-potusu 
hamısı orda olacaq. 
III KƏNDLI - Aha, bu nədir belə? (I Kədliyə.)  Ə Cəfər, sənin 
gözün yaxşı görür, atovun goru bunu bir oxu görək dollar 
Vahid neyləyib yenə? 
I KƏNDLI -  Xəbərin yoxdu, öyünü yıxıblar kişinin. (Oxuyur.)  
Dollar Vahidin əyri qozun yanındakı kuza budkasını qarət 
ediblər. Budka sahibinin uçastkovı göygöz Veysəllə apardığı 
ilkin yoxlamadan sonra məlum olub ki, oğrular kəndin 
komersantına əməlli-başlı ziyan vurublar. Qarətçilər nə az-
nə çox, düz on iki saqqız, bir “Fanta” bankası, bir şüşə pivə, 
üç “Bakuş” və iki biskivit    aparıblar. Hə, bir dənə də ağzı 
açıq “Astra” qutusu... 
IV KƏNDLI - Bah səni, yazığa əməlli-başlı ziyan dəyib ki!.. 
I KƏNDLI -  Dayanın, dayanın... yenə bir oğruluq hadisəsi. 
(Oxuyur.) Molla Pirvəlinin həyətində oğruluq baş verib. 
Oğrular da, oğurlanmış mal da hələ ki gizli qalır. Bu barədə 
məlumatı olan redaksiyamıza müraciət etsin. Göygöz Veysəl 
     12  
 
 
 
vəd edib ki, bu hadisə haqqında ətraflı və dolğun informasiya 
verən adamı böyük bir sürpriz gözləyir. 
IV KƏNDLI - Ə, görəsən nəyini aparıblar şeyxin? Uşaqları 
tutdurmasa  əl çəkən dölü keşiş oğlu. 
II KƏNDLI - Sus... Şeyxin özü gəlir deyəsən. 
 
Sol tərəfə boylanırlar. 
 
IV KƏNDLI -  Bəlkə özündən soruşaq bir. 
I KƏNDLI -  Olmaz. Görmürsən, hələ gizli saxlayırlar hər şeyı... 
 Sən ölmüyəsən, burda nəsə bir sirr var. 
IV KƏNDLI -  Bu nədi əə, kənddə oğruluq baş alıb gedir. 
Əvvəllər Meşəlidə belə şeylər olmazdı ee heç. 
Molla Pirvəli salam verib tələsik keçib getmək istəyir.  
  
 A molla, səhər-səhər hara belə tələsirsən? Xeyir ola? 
 
MOLLA PIRVƏLI -    Xeyirdi, ay oğul. Şabangildə yas düşüb,
 tez gərək özümü ora yetirəm. (Dayanmadan gedir.) 
 
Ardınca baxıb xəlvəti gülüşürlər. 
 
IV KƏNDLI -  Dayanın ee, Şabanın nəyi ölüb ki? 
III KƏNDLI - Xəbərin yoxdu? Dünən gecə arvadı başını qoydu 
da yerə.  
IV KƏNDLI -  Sən Allah, düz deyirsən? Ədə, bu Saqqal bunnan 
neçəsinin başını yiyir? 
III KƏNDLI -  Vallah, mən biləni bu diyəsən on ikincidi. 
IV KƏNDLI -   Bah səni... On ikisinin dadına baxıbmı yəni bu 
dünyada. 
II KƏNDLI -   Tələsmə, bir də eşidəcəksən ki, on üçüncünü də 
prob iliyir. 
IV KƏNDLI -   Nə gözdüyürük? Biz də gedib bir baş çəkək də 
ora. 
I KƏNDLI -  Gedək, gedək... 
 
 
     13 
 
 
II KƏNDLI -  (Xəlvəti birinci  Kəndliyə.)   Bəs Oçkinin yanı?.. 
I KƏNDLI -     (Birdən xatırlayır.)   Hə, siz gedin, biz də bir 
azdan gəlirik. Yaxşı dölü, səhər-səhər görünmək lazımdı 
orda, soora inciyib iliyər. 
 
Üçüncü, dördüncü Kəndli bir az aralanır. 
Birinci və ikinci Kəndli özlərini hələ qəzetə baxırmış kimi göstərir. 
 
III KƏNDLI -   İndi yəqin Pirvəli özünü çatdırıb ora. 
IV KƏNDLI -   Eh, ona nə var ki. Harda aş, orda başdı. Gözü 
doymur da zalımın. Helə də simicdir ha. 
III KƏNDLI -   Bir gün başına oyun açdım da. Kiminsə yası idi, 
yadımdan çıxıb, oturub təsbeh çevirə-çevirə axirət 
dünyasından, halallıqdan vəəz iliyir: “Bax, yadınızda qalsın, 
bu dünyada bir adamnan beş məmməd borc alıb 
qaytarmasanız, bilin ki, o dünyada bu borcu yüz dəfə 
artıqlaması ilə qaytarmalı olacaqsınız. Yəni ki, beş 
məmmədin yerinə əlli şirvan qaytaracaqsınız.” Arsızlığıma 
salıb didim, a molla, eyibi yox, gəl sən mənə beş məmməd 
borc ver, o dünyada mən sənə əlli şirvan nədi ee, lap beş 
yüz şirvan qaytararam. Xırp səsini kəsdi. 
IV KƏNDLI -  Pirvəlidən  beş məmməd qopartmaq olar? Allah 
verdiyi canı ondan ala bilmir. 
III KƏNDLI -   Pul verən olsa, canını da verər. Keçən payız 
kəndə tez-tez alverçilər gəlirdi axı. Qapı-qapı gəzib şabalıd, 
qoz, fındıq alırdılar. Bir axşam qaranlıqlaşandan sonra bizim 
şeyxin darvazası döyülür. Yerə düşməyə qorxan şeyx 
eyvandan soruşur: “Kimdi?” Dələduzlardan kimsə boğuq 
səslə diyir: “Əzrayıl.” Qulağı ağır eşidən şeyx heç nə başa 
düşməyərək soruşur: “Nəyə gəlmisən?” Boğuq səs diyir: 
“Can almağa.” Pirvəli bir az götür-qoy edib yenə soruşur: 
“Neçədən alırsan?” 
Gülüşürlər. 
 
Bir gün də bına iki məmməd vermişəm ki,rəhmətlik dədəmə 
bir yasin oxusun. Tələsik pulu cibinə soxub diyir: “Məndə 
oxuyub zapas yığdığım hazır yasinlər var, onlardan birini əta 
iliyim, yoxsa svejisini oxuyum?” 
 
Yenə gülüşürlər. 
Gedirlər. 
 
 
     14 
 
 
 
   DÖRDÜNCÜ FRAQMENT 
 
Qəzet önünə daha iki Kəndli yaxınlaşır. 
Elə bu dəm eşşək yenə bərkdən anqırır. 
 
V KƏNDLI -   Saatlarızı düzəldin, qıllı Qulam anqırdı. 
I KƏNDLI -  Ə, hardan gətirib çıxardı Qıllı köpəyoğlu bu eşşəyi? 
Baş-beynimiz getdi ki... 
II KƏNDLI - Yox, a kişilər, vallah belə olaz. O Qıllını başa salmaq        
lazımdı, rədd eləsin murdarı. Meşəlidə heç vaxt eşşək 
olmayıb axı. 
VI KƏNDLI -  Yazıq özü də başını itirib, bilmir neynəsin. Zarafat 
 dölü e, cağbacağ bir matasklet verib o eşşəyə. 
I KƏNDLI -   Mən ölüm? 
VI KƏNDLI -  Eşitməmisən bəs? Nemes Callat hökümətin 
bağışdadığı qoz kimi “Cuquli”sini qonşu kənddə bir ata 
dəyişib, bu da Nemesə baxıb mataskletini verib eşşək alıb. 
V KƏNDLI -  Başdarına hava gəlib də. 
IV KƏNDLI -  Neyləməlidilər e? Yazıqlar benzin ala bilirlər ki. 
Callat diyirmiş, gündə cəmi bir litrə benzn alsam, bu pula ilin 
axırında alababat bir maşın düşür. Hardadı məndə bir 
maşının pulu? Hazır benzinsiz işdiyən dədə-baba maşınımı 
sürüb gedirəm də hara olsa. 
V KƏNDLI -  Dağılasan səni, dünya, daa sənə sözüm-zadım 
qalmadı. 
 
    BEŞİNCİ  FRAQMENT 
 
 
Radioda musiqi səslənir. 
Birinci və ikinci Kəndli hələ qəzetin önündədir. 
Onlara daha bir neçə nəfər yaxınlaşır. Maraqla qəzeti oxuyurlar. 
 
Ayağında rezin şəpətkə, gözündə qara eynək, əynində üstü bəzəkli mayka 
və idman şalvarı olan bir oğlan əsnəyə-əsnəyə çayxananın stollarının 
üstünü silir. 
 
Qarpızsatan arvad qayıdıb əl-üzünü yuyur. 
 
Yazıçı səhnəciyin yanında görünür. 
 
YAZIÇI -   Bu hayd-park kürsüsü lap dəhşət idi. Dünən açılış 
günü burda nələr deyilmədı? Yəqin ki, ən maraqlı çıxışlar hələ 
                     15 
 
 
bundan sonra olacaq. Kimin ağlına gəlib belə bir şey 
quraşdırmaq - bilən yoxdur. Amma hər halda yaxşı fikirdir 
bu. Düzdü, indi deyilən sözə elə bir məhəl qoymurlar, kimi 
istəyirsən söy, nə istəyirsən de, hə, yalnız təhqie etmə. Heç 
olmasa, ürəklərini ki boşaldırlar. Bu özü böyük işdir... 
 
II KƏNDLI -   ( Birinci Kəndliyə.)  Hə, gedəkmi Oçkinin yanına? 
I KƏNDLI -  Ə, qoy kişi bir yerindən dursun, əl-üzünü yusun. 
II KƏNDLI -   Eləisə gedək zəqrəniş Aliyin yanına, nisyə bir çay 
vurax, vaxt keçsin. 
Çayxanaya tərəf gedirlər. 
Yazıçı səhnənin dərinliyində gözdən itir. 
 
II KƏNDLI -   (Birdən yerə səpələnmiş pullar görür.) Ə, bu nədi 
ə belə? Pula bax ee... (Sevincək yığır.) 
 
Birinci Kəndli də yığmağa başlayır. 
Qarpız satan arvad bərkdən gülür. 
 
Nəyə gülürsən, ay arvad? Gəl bir qıraqdan da sən yığ. Bir 
həftədi bitib qalmısan qarpızların yanında. 
QARPIZ SATAN ARVAD -  Bir həftə yox, bu gün düz on gündür 
yatıb qalmışam burda. Beş ton qarpız gətirmişdik, hələ bir 
tonu getməyib. Bu boyda kənd on gündə beş ton qarpız yeyə 
bilməyib. 
I KƏNDLI -  Vallah, bir gündə yeyib qurtararlar, lap günortaya 
qədər yiyib qurtararlar. Camaatda pul yoxdu da. Ağlın öz 
yerinizə getməsin, bizim kənd çox kasıbdı. 
QARPIZ SATAN ARVAD - Ee, bizimkilər bundan da kasıbdı. 
Sizə nə var ki? Meyvəniz olur, mal-qaranız olur. Satıb bir 
təhər dolanırsınız. Bizim külfət gözünü bunnara dikmişdi. 
(Qarpızları göstərir.) Guya bir yerdə satıb illik taxıl alasıydıq. 
Gündəlik yeməyimi düzəldə bilmirəm. 
II KƏNDLI - Nağıllarda deyilir ee, su arxının başında div oturub, 
suyu camaata buraxmır. Hindi də elə bil pulun başında 
nəhəng bir div oturub, bir məmməd buraxmır bu üzə. 
QARPIZ SATAN ARVAD - (Pullara işarə edərək təbəssümlə.) 
Amma diyəsən Allahın rəhmi gəlib yağış kimi yağdırıb kəndin 
başına. 
II KƏNDLI - (Birdən.) Adə, bunnarın hamısı təkliy imiş ki. Tfu! 
 
     16 
 
 
 
Qarpız satan arvad qəh-qəhə çəkib gülür. 
 
I KƏNDLI -  Allahın da gücü buna çatırmış. (Əlindəki pulları cırıb 
atır.)      
QARPIZ SATAN ARVAD -  Başı batsın cəmə Geroyun, gəlib 
buraları zibilliyib gedib.  
II KƏNDLI - Hə, diyirəm axı... Kimsə Səməyə bir çantey təklik 
verib, guya hökümət göndərib onun adına, Qarabağda yaxşı 
vuruşduğuna görə. O da bu pulları sıxma-sıxma paylayır 
ona-buna.  
 
ALTINCI FRAQMENT  
 
 
Əldə düzəldilmiş stol arxasında otururlar. 
Radiodakı musiqi yavaş-yavaş eşidilməz olur. 
 
I KƏNDLI -    hə, Alik bala, sabahın xeyir. Bir balaca çaynik 
dəmlə görək. 
ALIK  -  Nisyədi yenə? 
II KƏNDLI - Molla Nəsrəddin demiş, kişidə söz bir olar. Qorxma, 
bu yaxınlarda ödəcəyik hamısını. Altıaylıx niyə olursan? 
ALIK  -  Ə, insafınız olsun, siftəmi pozmayın, bir nizami də varsa   
verin. 
I KƏNDLI -  Odey siftə. (Yerdəki pulları göstərir.)  Yığ da nə 
qədər istəyirsən.  
ALIK  -  Geroyun pulları gözünə girsin. Dünən də gedib dükanın 
qabağını zibilləyib beləcə. (Narazı halda öz-özünə başını 
bulayır.) 
QARPIZ SATAN ARVAD - (Əlində iri bir qarpız yaxınlaşır.) 
Ala,siftə olsun. Bir çaynik də mənə dəmlə. Bu gündən 
qarpızın biri bir nizamiyədi. irisi də, xırdası da. Kim tez gəlib 
alsa irisini seçə biləcək. Görək bir təhər başımnan iliyib çıxıb 
gedə bilərəmmi öz xarabama. Belə getsə, bütün yayı burda 
keçirtməli olucam diyəsən. 
II KƏNDLI - Sən nisyə burax, payızda gəlib yığarsan da pulunu. 
QARPIZ SATAN ARVAD - Yox, əlimnən verib ayağımnan 
axtara bilmərəm. Qarpızın nisyəsi olmaz.  
 
Alik “Əlin yüngül olsun” deyib qarpızı götürərək gedir. 
Qarpız satan arvad aralanır. 
     17 
 
 
II KƏNDLI - Vallah, maraxlıdı e, bizim kişilər belə şey iliyər? 
Neçə gündü gətirib arvadını bir topa qarpıznan bura atıb 
gedib. 
I KƏNDLI -   Ee, o tərəflərdə belə şeylər adi şeylərdi. Sərin yerdi 
də, arvad da qarpızları yağa-şora dəyişib gününü keçirdir, 
atdıxat iliyir özüyçün. Bir də, kimdi ee onnan işi olan. Hamı 
özünkünnən bezardı. 
ALIK  -  (Stəkan-nəlbəki, qənddan gətirir.) Nisyələrlə Vəlinin 
dükanını bankrot ilədiz. Hindi yazıx on-on beş şirvan tapmır 
ki, gedib təzə mal gətirsin. Belə getsə, diyəsən, mən də 
onun gününə düşəcəm. 
II KƏNDLI -  Vermiyeydi də nisyə. 
ALIK  -   Hindi mən sizi geri qaytara bilərəm? O da elə. Kəndçidi, 
qohumdu, üz-üzdən utanır. Hamı ehtiyac içindədi. Gəlib 
yalvar- yaxar edirlər. Amma sonra verə bilmirlər pulu. 
Yığışıb qalır. Elə adam var ki, ildən çoxdu filan qədər 
borcludu. 
I KƏNDLI -  Pensiyaynan, uşax puluynan dolanan camaatdı da. O 
da vaxtlı-vaxtında verilsə. Bir zamanlar qarğıyıb 
deyərdilər,görüm səni maaşnan dolanasan. Indi də hamı 
pensiya umudundadı. 
ALIK  -  Eh, axırda yazıq fikirdən xəstə düşüb. 
I KƏNDLI -  Allah onun canına qıymasın. Kənd, inan ki, onun 
sayəsində qənd-çay işdədir, duz işdədir, sabun işdədir. 
Yoxsa, camaatın vəziyyəti lap ağır olardı. Böyük savabdı. Di 
gəl, hindi özü qalıb quru yurtda. Dükanın qabağına elan 
vurub ki, nisyələri azacıq da varsa ödəsinlər, yoxsa, kənd 
tamamilə qənd-çaysız qalacaq... 
 
Qarpız satan arvad əlində bir bağlama gəlib aralıdakı ctolun arxasında 
üzü qarpızlarına sarı oturur. Bağlamanı açır, şorla, soyutma yumurta ilə 
çörək yeyir. 
 
REPRODUKTOR –  (Kişi səsi.) Quq-quu... quq-quu. Bayaqkı 
vacib elanı təkrar edirik.  Kim kolxoz sədri olmaq istəyir? 
Bildiyiniz kimi, nə müddətdir zırpı Hətəm istefa ərizəsi yazıb. 
Lakin rayon rəhbərləri hələ ki, onun istefasını qəbul 
etməyiblər. “Yerinə bir adam tap, sonra baxarıq” deyiblər. 
Bu axşam yay səhnəsində kəndin ümumi iclası olacaq. 
Rayondan hətta Görüşov cənabları özü sizin görüşünüzə 
təşrif  buyuracaq. Zırpının ərizəsi müzakirə ediləcək. 
Hamının iştirakı vacibdir.  
 
     18 
 
 
 
II KƏNDLI -  Ə, maraxlıdı ee, bu zırpı Hətəmə nə gəlib ki, öz 
xoşuynan sədirlikdən getmək istəyir?     
I KƏNDLI -  Allah bilir... Sən ölmüyəsən, burda nəsə bir sirr var. 
II KƏNDLI -  Onun gözü doyan dölü, hindi nə olub görəsən? 
I KƏNDLI -  Uşaxlıxdan heylə acgözdü. Qabağına hansı qabda 
yemək qoysalar baxıb ağlayırmış: ”Bəs görün özüvüz nə 
qarta yimisiz ki, məə saxladıız budu.” Bir dəfə iri bir qazan 
aş bişirib üstünnən qaşıq da götürmədən gətirib qoyullar 
qabağına ki, görək  bu dəfə səsi kəsilərmi. Qazana baxıb 
başdıyır bu dəfə daha bərkdən ağlamağa. Dədəsi dözmüyüb 
hirslə diyir: “A köpəy oğlu, hindi nəyə ağlayırsan?” Hətəm 
gözünün yaşını tökə-tökə genə diyir: “Görün özüüz nə qarta 
yemisiz ki, məə saxladığınız cəmi bir qazandı.” 
 
Alik gətirib onların qabağına çay qoyur.  
 
II KƏNDLI -   Sağ ol ee! Vallah, bu yaxınlarda xəcalətinnən  
çıxacağıx.                                                                        
 
Alik bir söz demədən gedir. 
Qarpız satan arvada da çay aparır. 
Divar qəzetinə baxan kəndlilərdən iki nəfər onlara yaxınlaşır. 
 
VI KƏNDLI -    Bəh-bəh... Əlüvüzə pul keçib diyəsən, özüüzü 
vurmusuz çayxanaya. 
II KƏNDLI -   Pul odey, Allah töküb kəndin başına. 
V KƏNDLI -  O pullar yiyəsinə qismət olsun. Hansı əclafsa 
Səməni dolayıb. Bir çantey ölü pul verib ona diyib, nə qarta 
istiyirsən xərclə, lazım olduqca hökmət genə göndərəcək 
sənə. O da kəndi gəzə-gəzə harda bikef adam görsə bir 
sıxma atır üstünə. 
 
Otururlar. 
 
I KƏNDLI -   Çağırırı.) Alik, iki stəkan da gətir, balaca çayniyin 
birini də. 
VI KƏNDLI -  Eşitdiiz də... Zırpı genə  “mıstafa” diyib durub. Özü 
də işin-gücün belə qızgın vaxtı.  
V KƏNDLI -  Dayan ee, bəs onun yerinə kim olacax? 
 
     19 
 
 
I KƏNDLI -   Kim istəsə o. Görmürsən, car çəkirlər, kim qalxoz 
sədri  olmax istiyir? 
VI KƏNDLI -  Vallah, yaxşı zəmanədi. Keçmişdə, heç adama belə 
sual verərdilər? 
 
Alik dinməzcə iki stəkan gətirib qoyur. 
 
Kim belə sual eşitmişdi əvvəllər? Qalxoz sədri yeri boşalan 
kimi dayılar işə düşərdi, pul sandıxları açılıb-örtülərdi. Bir də 
görərdin ki, budu ha, dayısı göyçəyin, özü göyçəyin biri gəldi 
və didi, salam-məleyküm, bəs mən sizin qalxozun təzə 
sədriyəm. O dəqiqə başdar əyilərdi, cannara qorxu düşərdi, 
xəlvəti qonaxlıxlar başdıyardı, “Filankəsov, burda 
oturmuyun, sizə soyux dəyər, zəhmət olmasa, başa keçin, 
burda üstünüzə gün düşər.” 
 
Alik  çayniyi də gətirir. 
 
II KƏNDLI -   Demoqratiyadı da. Dünya dəyişib. 
VI KƏNDLI -  Kim qalxoz sədri olmax istiyir? Hindi bu sual 
kəndin qapılarını bir-bir döyür, kişilərin yaxasından yapışır. 
Nə pul istiyən var, nə dayı soruşan. Yalnız bircə o qalır ki, bir 
igid çıxıb qabağa, əlni çırpa sinəsinə. O igidsə tapılmır ki, 
tapılmır. 
I KƏNDLI -  O iyid sən. Götür işlət. 
VI KƏNDLI -  Yox, keçəl suya gedən dölü. Az aşım, ağrımaz 
başım. Bostan daa ur olub. Hindi mənə nə gəlib ki, göz görə-
görə özümü atım cəncələ. 
I KƏNDLI -  Bəs onda Zırpını niyə qınıyırsan? 
VI KƏNDLI -  Qınıyıb iləmirəm. Hər kəs öz işini daha yaxşı bilir. 
II KƏNDLI -   Sus... Zırpı özü gəlir. 
 
Söhbəti kəsirlər. 
 
 
     
SƏKKİZİNCİ FRAQMENT 
 
Zırpı Hətəm  yaxınlaşıb salam verir, aralıdakı ağ plastmass kresloda 
oturur. 
Kəndlilər yerlərində qurcalanaraq onunla salamlaşır, susub qalırlar. 
 
 
     20 
 
 
 
ZIRPI HƏTƏM -  Ədə, Alik, bir çay gətir görək. Bir paprıs da 
gətir.  (Narahatdır.)  Pah atonnan, a kişilər, belə də iş olar? 
VI KƏNDLI -  Nə olub, Hətəm məllim, niyə dilxorsuz? 
ZIRPI HƏTƏM -    A kişi, dilxor olmuyum, neyniyim? Min əzab-
əziyyətnən taxıl becərmişik, biçib gətirib xırmana tökmüşük. 
Allah bərəkət versin, yaxşı da məhsul olub bu il. Bu gün-
sabah bölgü çıxardasıyam. Di gəl boğdanı xırmandanca 
oğruyub qurtarırlar. On nəfər də təzə axrannik vermişəm, 
əllərinə tüfəng vermişəm ki, bəlkəm oğruluğun qabağı 
kəsilə. Iki gecə gedib arxayıncasına yatmışam ki, daha 
xırmana yaxın duran olmaz. Bu iki gündə nə ambara, nə də 
tədarükə bir torba da buğda aparmamışıq. Gəlib görürəm ki, 
boğda dağları buz təpəcikləri kimi əriyib. Diyirəm, a köpəy 
uşağı, bu nədi belə? And-aman iliyirlər ki, səhərə kimi 
yatmamışıq, heç kəs də bura yaxın gəlməyib. 
 
Alik Hətəmin də qabağına çay gətirir. 
 
Sağ ol, a bala. Hə, di tap görüm, necə olub boğda. Ətrafları 
fırlanmışam ki, bəlkəm hansı nadürüstsə lağım atıb xırmanın 
altına. Heç bir izə-zada rast gəlməmişəm. Bu gecə iləmə 
tənbəllik, gəlib pusquda durmuşam. Səhərə yaxın nə görsəm 
yaxşıdı? Qarovlçuların özdəri meşok-meşok dartıb aparırlar 
boğdanı. Üzdərinə tüpürdüm. Qovdum hamısını. Analarına, 
bacılarına söyüb. Didim, ay haramzadalar, oğrular sizdən 
insaflıymış ki, siz olmuyanda boğda heç bu qədər azalmırdı, 
ay sizin arvaddarınızı belə-belə iliyəm hə... Di gəl işdə belə 
alçaxlarnan, görüm necə işdiyirsən. 
VI KƏNDLI -  Bah səni, belə də iş olar? 
ZIRPI HƏTƏM -  Özdərinə tapşırmışam, nə qarta aparmısınızsa, 
qramına qədər qaytarıb gətirib boşaldın xırmana. Özü də 
camaatın gözü qabağında. Qoy hamı tanısın sizi. Yoxsa, 
hamınızı basdıracam qoduxluğa. Xalx acınnan qırılır, bölgü 
gözdüyür, bu oğraşlar isə tay-tay daşıyıb qurtarırlar 
boğdanı. Camaata nə böləcəyəm hindi? (Çayı nəlbəkiyə 
töküb hirsli-hirsli içir, üstən siqaret  tüstülədir, öskürür.) 
 
Üzünü çevirib Hətəmin söhbətinə diqqətlə qulaq asan qarpız satan arvad 
qarpızlarını tamamilə unudub. Birdən nə isə duyubmuş kimi geri dönür. 
Qarpız oğurlamaq istəyən uşaqları görüncə söyə-söyə onların üstə qaçır. 
 
 
     21 
 
 
QARPIZ SATAN ARVAD -   A köpək uşağı, ay it uşağı!  Hər gün 
sizə nə qədər pay verirəm, yenə əl çəkmirsiz burdan? Eyibi 
yox, bir də gələrsiz yanıma... 
ZIRPI HƏTƏM -   Buyur!.. Görürsüz, uşaxları da hindidən  
öyrədirlər oğruluğa . Bizdən keçər, bu yazıx arvad qonaqdı 
axı. Öyünü-eşiyini atıb nə müddətdi ki, gəlib görək beş-on 
manat çörək pulu qazana bilərmi. Geri dönəndə camaatımız  
haxda Allah bilir nələr danışacaq oralarda. Ayıbdı, vallah. 
I KƏNDLI -  Eh, Hətəm məllim, oğrulux da var oğrulux da... 
Güzəran ağırlaşdıqca hərə bir cür oğurruyur. Hətta diyirlər, 
taxılı qumara qoyanlar da var. 
ZIRPI HƏTƏM -  (Əsəbiləşir.) Ə bu nə söhbətdi yayılıb kəndə? O 
adamı camaatın gözü qabağındaca güllələyərdim, lap mənə 
ömürlük türmə versələr də. Bərəkətnən, camaatın 
puzusuynan da qumar olar? 
QARPIZ SATAN ARVAD -    (Geri qayıdıb bağlamasını 
yığışdırır.) Hətəm məllim, bəlkəm bir yaxşılıx iliyəsüz,  bu 
qarpızları buğda ilə dəyişəsüz, soora da camaata böləsüz. 
ZIRPI HƏTƏM -  (Hirsini boğaraq.) Ağıllı fikirdi. Gərəydi birinci 
günnən iliyəydik bunu. 
QARPIZ SATAN ARVAD -   Daa iliyəmməsüz? 
ZIRPI HƏTƏM -  Baxax görəy də. 
REPRODUKTOR – (Musiqi fonunda qadın səsi.) Daha bir elan. 
Alça, zoğal, xiyar-pamidor, göy lobya satanların nəzərinə. 
Tormoz Camal Meşəli-Göysu reysi açıb. Həftənin üçüncü və 
altıncı günləri o, özünün “Belarus”una lafet qoşub sizi o 
başdannan küləklənə-küləklənə bazara aparacaq və axşam 
üstü də qaytarıb gətirəcək. Yol pulunu apardığınız malı 
satandan sonra ödəyəcəksiniz. Işdir, əgər məhsulunuz 
satılmasa adınızı tormoz Camalın nisyə dəftərinə yazdıra 
bilərsiniz. 
ZIRPI HƏTƏM -  (Əlini bərkdən stola çırpır. Çay dağılır.)  A 
kişilər, görürsüz, görürsüz, qalxozun lapetini sobstvenni 
malına çevirib. Göysu şəhərinə reys açıb. Belə dağıdırlar ee, 
dövlətin əmlakını. 
II KƏNDLI -  Hirslənmıyin, Hətəm məllim. Vallah, yaxşı işdi bu. 
Camaata çox köməyi dəyə bilər. Əgər Cümşüd məllimin 
başına gələnnəri eşitsəydiz, özüüz düzüb qoşardınız bu işi. 
ZIRPI HƏTƏM -  Cümşüd məllimə nə olub ki? 
II KƏNDLI -  Elə bir şey olmuyub. Unu qurtarıbmış. Uşaxları 
dirrikdən bir az lobya yığıb məllimi Göysuya göndəriblər ki,   
     22 
 
 
 
lobyanı satıb bir az taxıl alsın, gətirib üyütsün.  Bazarın 
qapısından  içəri girməmiş alverçilər qabağını kəsib lobyanı 
bir yerdən kilosunu min üç yüzə istiyiblər. Bazarda iki 
məmmədə satılan lobyanı Cümşüd məllim də min beş 
yüzdən aşağı verməyəcəyini diyib. 
Alverçilərnən sövdəsi baş tutmayandan sonra lobyanı kilo-
kilo özü satmaq qərarına gəlib. Ancax axşama kimi günün  
altında qalsa da bir kilo belə sata bilməyib. Axırda yalvarıb 
ki, kilosunu bir nizamıya da varsa alın, qoy geri qayıtmağa 
heç olmasa yol  pulu düzəlsin, səhər gələndə də qonşudan 
borc alıb gəlmişəm. Genə də sata bilmiyib. 
Gecəyə qalmasın diyib pulsuz-parasız tələsik yola çıxıb. Yol 
pulu əvəzinə sürücüyə bir torba lobya təklif iliyib. Şofer də 
insaflı adam imiş, lobyanı götürmüyüb, diyib, a kişi, ayıbdı, 
düş get, gündə neçə belə pasajirə rast gəlirəm, birinci dəfə 
dölü ki. 
Cümşüd məllim də bir yekə “Sağ ol” diyib torbaları alır 
dalına, gəlir dayanacağa. Axşam düşdüyündən ordan da 
kəndə maşın olmuyub. Axırda əlacı kəsilən yazıx məllim 
dalında iki səhləm lobya payi-piyada gecə yarısı gəlib çıxır 
evlərinə. 
Hindi üç gündü ki, Cümşüd məllimin uşaxları çörək əvəzinə 
şəhərləri, bazarları gəzib qayıtmış lobya yiyirlər. Məllimisə 
fikir götürüb, görəsən qonşunun borcunu nəynən 
qaytaracax, haçan qaytaracax. 
V KƏNDLI -  Məllimlərin şalvarsatan ayıdı da. Bir azdan onnar 
maaş almağa başdıyacaxlar. Bəs bizdər neyniyəciyik? 
II KƏNDLI -  Yox, didiyim odu ki, kəntdən şəhərə belə bir reys 
açılarsa, bu çoxlarını Cümşüd  məllimin gününə düşmükdən 
qurtarar.  
ZIRPI HƏTƏM -  Özünüzə təzə sədir seçərsiz, o sizin üçün lap 
Maskvaya reys açar. Mən bacarmıram. Büyüm rayonnan 
yoldaş Görüşovun özü gələcək. Sözüüzü diyərsiz ona. 
Sabahdan daa işdəmicəm. Biri miqrafun açıb ağzına gələni 
danışır, biri qəzit şıxardır, biri tiatır çıxardır... Yox, daa bu 
kənd mənnik dölü. 
               
Alik padnosda çox qalın bir dəftər və qələm kəndlilərə yaxınlaşır. 
 
ALIK  -   Kimin adına yazım? 
I KƏNDLI -  Yaz mınim adıma. 
 
     23     
 
 
Alik  dəftəri vərəqləyərəq lap axırda bir boş yer tapıb Birinci kəndlinin 
adını yazır. Stəkan-nəlbəkini padnosa yığıb Hətəmin stoluna yaxınlaşır. 
 
ZIRPI HƏTƏM -  Adə, o üzə elə onu, mənim asdımı yazma ora. 
(Ayağa qalxıb  ciblərini qurdalayır. Bir cibinə bir neçə dəfə əl 
salsa da  pul tapa bilmir. ) Zəhrimar... O biri şalvarın cibində 
qalıb diyəsən. Sonra göndərərəm.  
ALIK  -   Eyibi yox, göndərməsəəz də olar. (Dəftəri qoltuğuna 
vurub çayniyi, stəkanı padnosa yığır.) 
ZIRPI HƏTƏM -   Yox, yox, arxayın ol. Gün uzunu burda 
çabalayırsan, bir-iki məmmədin yiyəsi olmalı dölüsənmi? 
(Gedir.) 
QARPIZ SATAN ARVAD -   (Onun dalınca düşərək.)  Hətəm 
məllim, Hətəm məllim, bəs qarpızlar necə olsun? 
ZIRPI HƏTƏM - (Əsəbi.) Sabahdan təzə sədir gələr, o, istəsə lap 
balqabaq da alar kəndlilərinə. 
QARPIZ SATAN ARVAD -  (Başını bulaya-bulaya qarpızlarının 
yanına qayıdır. Bərkdən.) Qarpız! Qarpız! Bal kimi şirin 
qarpız! Özü də ucuz! Biri bir nizamiyə! Ay müştəri, gəl mala, 
tez ol, qalma dala! 
 
     
DOQQUZUNCU FRAQMENT 
 
Kəndlilər hələ yerlərində oturublar. 
Reproduktorda sakit bir musiqi başlayır.                                        
 
II KƏNDLI -   (Göyə baxaraq.)  Büyüm də diyəsən yaman isti 
olacax. 
   Vapşe, bu yay dəhşət istilər keçir. Hər yan od tutub yanır. 
Buralar belə olan gör aşağılar necə cəhənnəmdi. Yağsa, sel 
gələcək, kəndin cır məhləsini yuyacaq.                             
I KƏNDLI -  Türkiyədə meşələrə od düşüb, yüzlərlə hektar meşə 
yanıb. Vertolyotlarla söndürürlər meşələri.                       
II KƏNDLI -  Guya ki, bizim meşələrimiz yanmaz? Lap kəndə də 
od düşər, bizdə onu heç söndürən də olmaz.                     
V KƏNDLI -  Bunun qışı nə olacax ee? Bu il yaman yemişən var, 
palıd qozası da boldu. Soyux keçəcək qış. Gərəy hindidən 
odun ehtiyatı görək.                                                    
VI KƏNDLI -  Eh, meşədə odun qalıb ki. Dağa getmək lazımdı. 
Çətin olacax işimiz.            
         
    24 
 
 
 
I KƏNDLI -  Odun demişkən, ay Ramazan, traxtrın işdiyir? Bir az 
otum var, axşam sərinində onu gətirib yığax dama. 
VI KƏNDLI -  İşdəməyinə işdiyir e, salyarka tapa bilsəm... 
I KƏNDLI -  Gör bir təhər iliyə bilirsənmı? 
VI KƏNDLI -  Sənin canın üçün, dünən axşam üstü on litr nisyə 
töküb cır məhləyə getmişdim. Məllim Bəhlulnan bir kəlmə 
sözüm vardı. Heç on dəqqə  oturmadım onnarda. Bir istəkan 
çay içən arada nə vaxt keçər ki? Qayıdıb gəlib nə illah ilədim 
traxtrı xoda salammadım. Orasını-burasını qurdaladım. 
Traxtır diyir, öldür məni, xoda düşmərəm ki düşmərəm. 
Mətəəl qaldım. Birdən qırağa atılmış  şlanqı gördüm, ürəyim 
cız elədi. Baxıb görürəm ki, bakda bir udum da salyarka 
qalmıyıb.  
  Bilirəm ki, o tərəflərdə traxtır işdədən yoxdu. Bəs bu kimin 
işi olar? Baş açammadım. Bir də baxıb görürəm ki, qıraqda 
balaca bir qız uşağı bic-bic gülür. Toladıb soruşdum ki, 
burdan salyarka çıxardanı görmədin? “Gördüm” didi. “A bala, 
kim idi?” Çəkinə-çəkinə  diyir: “Məhlənin arvaddarı. Şlanqı 
salıb tələm-tələsik xorhaxor soorub çıxardılar.”  “A bala, 
arvaddarın salyarka nəyinə lazımdı?” Gülüb diyir: “Nicə yəni 
nəyinə lazımdı? Odeyy...” Evlərdə bir-bir yanan nöyüt  
ləmpələrini göstərir. 
Gülüşürlər. 
 
REPRODUKTOR –   (Qadın səsi.) Quq-quu... Siz Meşəli radiosunu 
dinləyirsiniz. Bir təkzib... “Meşəli” qəzetinin keçən sayında 
kiçik bir xəbər getmişdi. (Kişi səsi.) Həmin xəbəri yadınıza 
salırıq. (Qadın səsi.) Şərəbanı qarının nəvələri höyrə axtaran 
düyələrini ambardar Fərzəlinin ipdə saxlanılan iki illik 
cöngəsinin yanına aparıblar. Ambardar düyəyə baxıb  
uşaxlara diyib ki, bu heyvan çox cansızdı, bir dəfəyə höyrə 
getməz, gərək bir neçə dəfə gətirəsiz. Amma nənənizə deyin 
ki, hər seansa bir şirvan da pul göndərsin. Yoxsa, mənim 
cöngəm bu işi edəmiyəcək. Lap nənəniz özü gəlsə də 
edəməyəcək. 
(Kişi səsi.) Bu söhbəti eşidən kəndin ağbirçəyi hirslənərək 
Ambardara bir bağlama yağlı söyüş göndərib ki, cöngənin 
yanına qoy Fərzəlinin anası getsin, arvadı getsin, bacısı 
getsin, qızı getsin. Ambardar  Fərzəli bu gün redaksiyamıza 
gələrək burda bir yanlışlıq olduğunu bildirmişdir. O, Şərəbanı 
qarını cöngənin yanına çağırmayıbmış, demək istəyibmiş ki, 
                                                     25 
 
 
qarı onun yanına xahiş-minnətə gəlsə də cöngə yenə o işi 
tutmayacaq. (Musiqi.)  
 
Gülüşürlər. Səmə Geroy  “siqnal verə-verə maşınını sürərək” gəlir. Bir 
neçə uşaq da onun dalınca düşüb eləcə “maşın sürərək” gəlir. 
Səmə onlardan aralanmaq  istəsə də uşaqlar əl çəkmirlər. 
 
I KƏNDLI -    (Uşaqları dalaşır.)  Rədd olun, köpəy uşaqları! Nə 
istiyirsiz  o yazıxdan? Sizin heç böyüyüz-kiçiyiz yoxdu? 
 
Uşaqlar aralanırlar. Yerdəki pulları görüncə əllərinə yığıb havaya atırlar. 
Xəzan yarpaqları kimi tökülən əskinasların altında oynayırlar. 
 
SƏMƏ GEROY -  (Oturanlara yaxınlaşır.)  S-s-salam! Ç-ç-çay 
içməyə pulunuz yoxsa verim. (Çantasından bir sıxma pul atır 
stolun üstünə.) Nə qə-qə-qə-qədər lazım olsa, diyin, hö-hö-
kümətə zəng iliyicəm, göndərəcək mənə. (Telefon dəstəyini  
qulağına tutur.) Alo! Alo! Hökmət! Ge-ge-geroydu danışan.  
Ço-o-o-xlu pul göndər! Ki-ki-şilərin çay içməyə pulu yoxdu. 
Yekə pullardan göndər! O-o-o-ldumu ? 
IV KƏNDLI -   Hə, oldu. Di sən get, pul gələndə gələrsən.    
SƏMƏ GEROY -   B-b-b-aş üstə, qa-a-a-mandir! (Gedir.)     
 
Qarpız satan arvaddan bir qarpız pay qopartmış uşaqlar yenə onun 
dalınca düşürlər. 
 
      
REPRODUKTOR –  (Musiqi yavaşıyır. Kişi səsi.) Quq-qu... Əziz 
meşəlilər bildiyiniz kimi, kəndimizin su dəyirmanı və təzə 
açılmış tok dəyirmanı yenidən işə düşüb. Dəyirmanlarda 
tünlük yaranıb. Hamı istəyir ki, öz taxılını tez üyütsün. Bu da 
camaat arasında narazılığa səbəb olur. Odur ki, dəyirmana 
buğda gətirənlərin nobadı təşkil edilib. Indi həmin siyahını 
sizə oxuyuruq. Birinci: tülkü Səftərqulu – 14 kilo. Ikinci: 
mırıx Şirəli – 9 kilo. Üçüncü: saqqal Şaban – 20 kilo. 
Dördüncü: Cümşüd müəllim – 5 kilo. Beşinci: Həsənquku kişi 
– 18 kilo. Altıncı: dam-dam Həsən – 10 kilo. Yeddinci: çoban 
Mürsəl – 8 kilo. Səkkizinci: ləzgi Səlim – 21 kilo. 
Doqquzuncu: Şərəbanı qarı – 3 kilo. Sonra priboy 
Ramazandı – 11 kilosu var. Ramazandan sonra müəllim 
Bəhluldu – 7 kilo. Molla Pirvəli – 30 kilo. Nemes Cəllad – 24 
kilo. (Səs tədricən eşidilməz olur.)   
 
  
                                                           26    
 
 
 
   
VI KƏNDLI -    Eh, vaxtıynan hər kəndin bir su dəyirmanı olardı, 
hərə bir səhləm buğdasını dalına alarax gətirib üyüdüb 
gedərdi. Soora dünya dəyişdi. Maşınnarnan qapı-qapı 
gəzdirərək hazır, ağ-appaq un satmağa başdadılar. Nağdı-
nisyə. Ən aşağı maaşa da, pensiyaya da beş-altı tay un 
almax olurdu. Daa boğda üyütməyinə dəymirdi. Dəyirmanlar 
da beləcə çıxdı aradan. Eh, hardan bileydik ki, bir gün onnar 
genə lazım olacax bizə?                                                        
  
II KƏNDLI -  A kişi, dəyirman kəndə həmişə lazımdı. Genə sağ 
olsun Əzəmməd kişini, köhnə su dəyirmanını işə saldı. Un 
bahalaşandan soopa hamı genə boğdaya qaçıb. Bu dəyirman 
işdəməseydi vəziyyətimiz necə olardı? 
I KƏNDLI -  Əzəmməd kişinin dəyirmanı da özü kimi ağır-ağır 
işdiyir. Keçmişdərə baxma, hindi belə dəyirmanan kəndi öhd 
iləmək çətin işdi. 
VI KƏNDLI -   Buna görə də rayonnu xeyriyəçi gəlib burda tok 
dəyirmanı açdı də. 
I KƏNDLI -  Nə xeyriyyəçi, a kişi? Öz qazancı üçün açıb. Adını elə 
qoyurlar da. 
VI KƏNDLI -  Hər nə isə də. Işimiz ki aşır.  
I KƏNDLI -  İşıq olsa aşar. 
VI KƏNDLI -  Hərdən  olur də. 
V KƏNDLI -   Düzdü, hindi dəyirmannarın ikisi də işdiyir, ancax   
üyütməyə boğda tapılsa...        
I KƏNDLI -    Boğda nə qarta desən var. Bazarda, xırmanda, 
qalxozun ambarında, bəzi-bəzi adamların damında. 
Camaatda isə yoxdu. 
VI KƏNDLI -   Yaxşı dövrandı. Nəsə yoxdu dimək mümkün dölü, 
hər şey var hindi, ürəyin nə istəsə ala bilərsən. Təki pulun 
olsun. Pul isə yoxdur... Olan pula da, dimək olar ki, heç nə 
düşmür. 
I KƏNDLI -  Hələ şükür iləmək lazımdı ki, inpilyaziya yavaş-
yavaş enir. 
 
 
 
27 
 
 
II KƏNDLI -   Elə keçmişdə də beləydi də. Pul hardeydi, boğda 
hardeydi? Camaat kövşənnərdən sünbül yığırdı, onu döyüb 
boğda iliyirdi, aparıb üyüdürdü. Bu axır beş-on il  idi ki, bir 
az alababat dolanmağa başdamışdıx. Allah ermənilərin 
öyünü yıxsın. Davanı salmasalardı...        
KƏNDLI - Keçmişdə göygöz Veysəl kimiləri yox idi də. Köpəyoğlu 
 dəyirmannarı kəsdirib durub. Guya rayonnan tapşırıx var, 
zırpı Hətəm də bildirib – bölgü çıxmayınca təzə taxıl 
üyütmək qadağandı. Ona görə ki, boğda oğruluğu, alveri baş 
alıb gedir. Bunun qarşısını almax lazımdı. Bir söznən, “Kimdə 
təzə taxıl tutsam, o adam getdi daha, əlli-ayaxlı. Həmin 
dəyirmanı da bağlatdıracam” diyib. 
VI KƏNDLI -   Bəs özü niyə üyüdür? Köpəy oğlu... Keçən gecə 
görüblər ki, tox dəyirmanı xəlvəti işdiyir, Göygöz də 
dəyirmanda dolaşırmış. Həmin axşamı da onu xırmanda 
görüblərmiş, tormoz Camalın traxtrına taxıl yığdırırmış. Beş-
altı igid pusquda durur, gecə yarısı görürlər ki, Göygöz 
Tormozun traxtrına altı tay un yüklədi. Bir minik tapıb onnarı 
düz rayona qədər qarabaqara izliyiblər. Görüblər ki, un 
torbaları Veysəlin evinə boşaldıldı. 
I KƏNDLI -  Gerisindən xəbərin yoxdu bəs? Başına döndüyümüz 
o igidlər səhər açılmamış kəsdiriblər polis rəisinin qapısını, 
hadisəni olduğu kimi söyləyiblər. Rəis də diyib ki, o adam 
haqqında qulağıma çox sözlər dəyir, siz narahat olmuyun, 
arxayınca gedin, mütləq ölçü götürəcəyik. 
VI KƏNDLI -  E, heylə diyən şeydilər də.  It itin ayağını basarmı? 
I KƏNDLI -  Yox, bu rəisi yaxşı adam söylüyürlər. Axırda diyib ki, 
qələt iliyir o donuz oğlu, gedin boğdanızı üyüdün,  camaat 
acından qırılası dölü ki. Oğru tutandı, gedib xırmannan 
tutsun, taladan tutsun. Hələ zırpı Hətəmin də kürkünə birə 
düşüb. Hindi and-aman iliyir ki, mən elə söz diyib-  
eləməmişəm, köpəy oğlu özündən düzəldib. Əlinzə keçən 
boğdanı az-az üyüdün, yaxın günlərdə bölgü çıxacaq. 
Hamınıza yetdik boğda vericəm. Camaatı ac qoyası döləm ki. 
II KƏNDLI -  Hər nə isə, daha dərmannar işdiyir. Ona görə də 
belə tünlük yaranıb. 
REPRODUKTOR – (Get-gedə eşidilməz olmuş səs tədricən artır.) 
TayqulaqUsuf – 6 kilo, tormoz Camal – 23 kilo, fıstıq Səftər - 
12 kilo, çaqqal Mirzəli – 13 kilo, uzun Fərəc – 4 kilo, mirzə 
Müxbir – neçə kilodusa oxunmur, oçki Vəli – 50 kilo. 
Camaatdan xahiş olunur ki, bu buğdalar üyüdülməmiş  
28 
 
 
 
dəyirmana daha buğda gətirməsinlər. Işıq sönməsə, bir-iki 
gecəlik işdir. Şahıd pulu – on kilosu bir nizami, bir yüzlük. 
Pulu olmayanlar pulun yerinə yumurta da versə olar. (Musiqi 
davam edir.) 
 
 
Divar qəzetinin önündə yeni adamlar görünür.  
 
 
    ON BİRİNCİ FRAQMENT 
 
Tayqulaq Usuf yarımsərxoş halda oxuya-oxuya gəlir. 
 
TAYQULAQ USUF -    Haydı söylə, səni nətəər söydüyümü haydı 
söylə. Təpikləyib döydüyümü haydı söylə... Salamlar, kənd 
əhli! Dünya yırğalanır, xəbəriniz varmı? Yerin altındakı 
öküzlər daa dözmür. Axır zaman yaxınlaşır. Keyfiniz çəkin 
heç olmasa. (Üstü klyonkalı stolun arxasında oturur, əlini 
çırpır.) Alik! Gəl bura! Gəl, al. Bir dənə “Ağdam” gətir amma. 
Yer silkələnir. Bu gün-sabah  hamımız torpağın altında 
olacağıq. Qalan beş-on gündə doyunca içək heç olmasa... 
 
Alik bir şüşə “Ağdam” gətirir. 
 
(Pulların hərəsini bir əlində tutub.) Oyna! Oynamasan verən 
döləm. Haydı söylə... Dünən bazara getmişdim, yaxşı 
alverim oldu. Doyunca vurdum özümçün. 
II KƏNDLI -   Bəs səhər-səhər harda vurmusan? 
TAYQULAQ USUF -    Hələ vurmamışam. Dünənkinin dəmidi. 
Adə, oyna dimirəm sənə! Pul istəmirsən? 
 
Alik məcburən əl qaldırıb fırlanır. Usuf pulları onun başına atır. 
 
 Ədə, bir zakuska da gətir, insafın olsun. 
 
Alik pulları götürüb gedir. 
      
 
 
 
 
 
 
 
 
29 
 
 
VI KƏNDLI -   Ə, Tayqulax, sən Allah, bir söylə görək, o mismar 
əhvalatı necə olmuşdu?                                           
TAYQULAQ USUF -    Nə mismar, ə? Hə, o pesox əhvalatını 
diyirsən?  (Butılkanı açır.) A kişilər, hər dəfə rayona gedəndə 
bir şeytan məni qıdıxlıyırdı. Allah haqqı, padyo-tilivizır satılan 
mağazaya girib “Sizdə pesox var?” soruşmamış dura 
bilmirdim. Satıcı da acıxlanıb diyirdi: “A kişi, bir dəfəlik bil,  
burda pesox satılımır.” Axırda hiddətlənib xəbərdarlıq  ilədi: 
“Bax, əgər bir də gəlib mənnən pesox soruşsan, o tək 
qulağını divara mismarlayacağam.” Aradan bir-iki gün keçdi, 
genə yolum düşdü rayona. Inanmayacaxsız, vallah genə 
dayana bilmədim, girdim həmin mağazinə. 
VI KƏNDLI -  Soruşdun, pesox var? 
TAYQULAQ USUF -     Yox, bu dəfə soruşdum: “Mismar var?” 
Satıcı bir tərs-tərs baxdı, amma insafən, bir söz demədi, 
başını buladı. Elə bu an həmin şeytan genə qıdıxladı məni. 
Eləmə arsızlıx, didim: “Elə isə bir söz də soruşum, pesox 
necə, var?” Kişini elə bil od götürdü, əlindəki balaca 
radyionu dalımca elə tulladı ki, radyo divara dəyib para-para 
oldu. 
 
Gülüşürlər. 
Iki uşaq gəlib qarpız satan arvaddan pul verib qarpız alıb aparır.  
 
QARPIZ SATAN ARVAD -   (Bundan fərəhlənərək yenə bərkdən 
çağırır.) Qarpız! Qarpız! Bal kimi şirin qarpız! Özü də ucuz. 
Biri bir nizamiyə. Düm havayı. Ay müştəri, gəl bəri! Gəl 
mala, qalma dala! 
 
Alik boşqabda bir neçə dənə göy alça gətirib qoyur Usufun stoluna. 
 
TAYQULAQ USUF -     (Bir stəkan içir.) Hə.. Bəs fıstıx Səftər 
neyniyib, heç bilirsiniz? 
II KƏNDLI -  Fıstıx da sənin tayındı da elə. 
TAYQULAQ USUF -   Yo-ox, o, mənnən də betər şeydi... Gedib 
bazara, soğan satandan soruşub ki, kilosu neçəyədi? Soğan 
satan  da diyib ki, kilosu iki məmmədə. Fikirləşib ki, acı 
soğandı da, buna iki məmməd versin-verməsin. Bilirsiniz də, 
cibinnən pul çıxanda elə bilir ağzından canı cıxır. Bir baş 
soğan götürüb əlinə diyib, yaxşı, bu bir dənəsini neçəyə 
verərsən? Soğan satan da yazığı gəlib diyib ki, a kişi, heç 
neçəyə, elə-belə götür apar. Köpəyoğlu Fıstıx da bu sözə       
 
 
 
bəndmiş kimi tez diyib: “Çox sağ ol, a qardaş, hindi ki, bir 
dənəsi heç neçəyədi, elə isə bir əlli dənə ver.” 
 
Gülüşürlər. 
 
 
                                          
 
                                        ON İKİNCİ FRAQMENT 
 
         
 
VI KƏNDLI -    Ə, bu fıstıx Səftərnən mırıx Şirəlinin arvadı 
taytaxt Söhbətin arasında nə olub e? Uçastkovı Veysəl 
   əl çəkmir onnardan.                                                    
II KƏNDLI –  Ə, yox... Fıstığı bəziyiblər. Guya arxın başında 
kolluqda Söhbətə sataşıb. Prosto, su üstə dalaşıblar. A 
kişilər, bu Fıstıx gecə-gündüz qara div kimi suyun başında 
yatıb qalır da, qoymur ki, camaatın od tutub yanan 
əkənəyinə bir udum su getsin. Yazıx taytaxt Söhbət də 
axırda hirslənib əlindəki lapatkanı vurub Fıstığın başına. 
Kişini qan aparıb. Yannarında da heç kim olmuyub. Əlacı 
kəslən Söhbət özü onun başını suya soxub ayıldıb.           
VI KƏNDLI -  Hə, Fıstıx da ordan durub başının qanı axa-axa 
payi-piyada gedib rayona, şikayətə. “O qancığı qoduxluğa 
salmasuz əl çəkən döləm” diyib durub.                             
II KƏNDLI - Diyirlər, Şirəlidən də  düz ikipaçkə şirik istiyiblər. 
“Yoxsa, olan ömründə bir də arvadının üzünü 
görməyəcəksən” bildiriblər. Hindi yazıx Mırıx düşüb ora-bura 
pul dilənir. Pul da kimdə var ki? İnəyini satmax istiyib, alan 
olmuyub, arvadın divardakı cehiz palazını satmaq istiyib, 
genə alan olmuyub. Axırda qapıdakı qoyunnarın hamısını 
dəyər-dəyməzə verib qəssaba. Nə isə, güc-bəla bir paçkə 
düzəldib. Göygöz də diyir ki, iki paçkə olmasa nəçənnik bu 
işə yaxın durmaz                                            
TAYQULAQ USUF -  Eh, ağlı yoxdu mırıx Şirəlinin, o 
pulları versin  mənə,  gör onun işini bu lələş necə 
düzəldir.                                                                      
I KƏNDLI -  Hə, sən yaxşı düzəldərsən.                                         
II KƏNDLI -   Qorxma, paçkıya yaxın duran olub. Mırıx qohum-
əqrəbasıynan bir-iki dəfə barışıx qoymaxdan ötrü Fıstığın 
      
 
 
31 
 
 
qapısına getsə də işi atılmıyıb. Ancax Fıstıx paçkə söhbətini 
eşidən kimi diyib, “Eh, daa keçib, o şirikləri versin mənə, 
gedib ərizəmi geri götürüm.” 
Canının dərdindən Şirəli yazıx da pulları verib ona. Fıstıx da 
səhər tezdən cumub rayona, başdıyıb yalvar-yaxarmağa ki, 
nəçənnik, bağışda məni, bir qələtdi iləmişəm, başım-zadım 
yarılıb iləmiyib, elə-belə hirslənmişdim, kişi də arvad 
xeylağından şikayət iliyərmi? 
VI KƏNDLI -    Əlqərəz, əhvalatdan xəbər tutan Göygöz indi  
Şirəlinin arvadini buraxib yapişib Fistixdan. Heç demə, 
bunnan neçə dəfə imiş ki, əli aşaği olantək Fistix kiməsə 
özünü döydürtdürürmüş, başini-qolunu sindirtdirirmiş, soora 
da həmin adamnan pul qopardib barişiq qoyurmuş.  
Dalaşanlar da cannarinin dərdinnən  Fistiğin dediyini verirmiş. 
V KƏNDLI -  Bah, atonnan, ə, bu Fıstıx nə köpəyoğlu adammış... 
I KƏNDLI -  Hər halda Fıstıx o itdərdən insaflıymış, iki paçkıya 
düzəlmiyən işi bir paçkıya yoluna qoyurmuş. 
TAYQULAQ USUF -  Ə, kefdi bu Fıstıx. Sentyabr qabağı 
məktəbə gedən oğluna ayaqqabı almaxdan ötrü “Uşax 
aləmi”  dükanına girib soruşur: “Sizdə qırx iki razmer 
uşax ayaqqabısı varmı?” 
 
          
                                          
                                              ON ÜÇÜNCÜ FRAQMENT 
 
 
REPRODUKTOR –       Quq-qu... Meşəli radiosu verilişlərini davam 
etdirir. Redaksiyamıza bir afişa təqdim edilib. Onu 
olduğu kimi sizə  oxuyuruq. 
     (Qadın səsi.) Yaxın günlərdə. Yay səhnəsində. Şou  
konsert. Kəndimzin ulduzu Huraman xanımın 
iştirakıynan. Çalırlar: mis qazançalarda dam-dam 
Həsənin balaca gedəsi, tütəkdə çoban Mürsəl, sinte- 
 zatorda – kəndimizin rayon toylarında çalan talantlı 
manısı Maqsud Şirvanşah. Zor konsert olacaq. 
Repertuarda: türk mahnıları – “Davay, söylə,” pozulub 
yazılıb “Haydı söylə”, “Haydı, haydı mələyim”, “Bəbəyim 
–köbəyim”, “Lələk Fatma” və ilaxır. Biletin qiyməti – 
balacalar üçün bir yumurta, böyüklər üçün iki yumurta. 
Başdıyır mallar naxırdan  gələndən sonura. 
 
     32 
 
 
 
Eşşək anqırır. 
 
 (Kişi səsi.) Hoç, hoç! Rədd ol, a köpəyoğlunun heyvanı. 
TAYQULAQ USUF -     Qıllının eşşəyi hələ indidən başdıyəb ki, 
qanzertə. Haydı söylə, səni nə təəər söydüyümü. 
 
 
Elə bu an aralıdan qancıq Fatmanisənin  səsi gəlir: “Tayqulax huuy! 
Tayqulax huuy-uuy!”   
       
 
TAYQULAQ USUF -     (Narahatcasına.) Adə, bu it qızının 
əlindən  bir təhər qaçıb canımı qurtarmışam, gəlib burda da 
məni rahat qoymayacax ee... (Ayağa qalxır, bilmir nə etsin.) 
 
Fatmanisənin səsi yaxınlaşır.       
 
Bax, məni görüb-eləməmüsüz ha! (Butılkasını, stəkanını 
götürüb stolun altına girir.) 
FATMANISƏ -        (Əlində dəyənək  gəlir. Elə bil ağzından od 
püskürür.)     Ay pyaniskə köpəyoğlu, eşşey, donuz oğlu, ayı 
oğlu, öyün pullarını oğrurruyub hara qaçmısan?   Səni görüm 
gorbagor olasan, səni doğub gedən dərin getsin! Meyitin 
gəlsin! Uşağa bir cüt qaloş almır, əlinə keçəni sidik 
zəhrimara verib içir. 
 
Kəndlilər xəlvətcə qımışsalar da ona məhəl qoymaq istəmirlər. 
 
Harda gizlənmisən?   Kişisən, çıx üzə. Onsuz da səni tapıb 
bu salbeyi başıva çırpacam. Çıx deyirəm sənə! (İçəri girib 
baxır, daha da əsəbi halda çıxır. Oturanlara.) Nə ağzuvuza 
su alıb durmusuz? Guya ki, siz görmədiiz o köpəyoğlunu?   
I KƏNDLI -  Ay Qan... (Tez sözünü dəyişir.) Fatmanisə xanım, 
biz hindilər gəlmişik, görüb-eləməmişik... 
 
Usuf stolun altında stəkana çaxır töküb içməyindədir. Arada əlini uzadıb 
stolun üstən alça da götürür. 
 
FATMANISƏ -  (Alikə yaxınlaşır.) Adə, harda gizlətmisən o 
alçağı? Sənnən döləm? Niyə dinmirsən?   
 
Alik çiyinlərini çəkir.  
 
     33 
 
 
 
Sənsən onu yolundan çıxardan. Əlinə keçəni gətirib sənə 
verir  diyə belə qahmarlıx iliyirsən? Eyibi yox... Mənə də 
Fatmanisə deyərlər. İndi gör mən neyniyəcəm? (Gəlib 
altında Usufun gizləndiyi stolun arxasında oturur.) Di bir 
şüşə də mənə gətir, a şəngülüm! Bu gündən mən də 
başdıyacam içməyə, acıxnan. Hə, nə durub baxırsan? 
Gətirsənə! Pul istəyirsənsə, ala! (Bir neçə minlik atır.) O 
dağıda bilir, mən dağıda bilmirəm öyün pulunu? 
 
Alik naəlac halda pulları götürüb gülümsəyərək gedir. Usuf stolun  
altından  işarə edir ki, gətirməsin. Ancaq Alik onu görmür. 
 
 
(Donquldamağına davam edir.) Eyibi yox, köpəy oğlu, gör 
sənin başına nə oyun gətirəcəm? Mənə də Fatmanisə 
deyərlər... 
I KƏNDLI -   Ay Fatmanisə xanım, bir sakitləşin, əstəğfrullah 
diyin. Arvad xeylağısız, “Ağdam” içmək yaraşarmı sizə? 
II KƏNDLI - Hə... bir söylüyün görək, təzə nə fal  açmısız?  
Dünyanın  işdəri necə görünür? Irəlidə bizi nə gözdüyür? 
FATMANISƏ -   Nə gözdüyəsidi? Arvadlar da alkaşlıx edəcək. 
 
Alik bir şüşə “Ağdam”, stəkan və boşqabda bir neçə alça gətirib qoyur. 
Usuf stolun altından başını çıxarıb xəlvəti baxır. 
 
 Aç də! Mən nə bilirəm o zəhrimarı necə açırlar? 
 
Alik butılkanı açır. 
Usuf birdən stolun altından çıxıb arvadın qabağındakı butılkanı götürüb 
qaçır.  
 
Ay səni it oğlu! Paçamın arasında gizlənibmiş. Dayan adə! 
Dayan, diyirəm sənə! Sən ölmüyəsən, hara qaçsan da 
əlimdən qurtaran dölüsən! Donuz oğlu, qaban oğlu, 
piyaniskə köpəyoğlu, eşşəy oğlu, çaqqal oğlu, porsux oğlu, 
ayı oğlu... (Söyə-söyə dalınca qaçıb gedir.) 
 
Gülüşürlər. 
Eşşək yenə anqırır. 
 
 
 
 
 
     34 
 
 
 
I KƏNDLI -   Arvad məhv etdi bu yazığı. Tayı-bərabəri olmayan 
usta idi. 
II KƏNDLI -     Arvad vərdiş olmuşdu Usufun qazanıb 
gətirənnərinə. Daa usta işdədən var ki? Lobya-xiyar 
satmaxnan külfət saxlamax olar? Qancıx da ki, ağızdan 
heyvərə.   Gününü qara iliyib Usufun.  O da harda görmüşdü 
ki, arvad ona söz desin. Dərdinnən içir də... 
 
Repreduktorda şən bir mahnı başlayır. Hərdən diktorun da səsi eşidilir: 
“Meşəli radiosu... Meşəli radiosu...”  
Bir müddət dimnəzcə musiqini dinləyirlər. 
 
 (Birinciyə.) Getməyəkmi daa? 
II KƏNDLI -   Hə, gedək daha yavaş-yavaş... (Ayağa qalxır.) Bizi 
bağışdıyın, bir yer var, ora dəyməliyik. 
V KƏNDLI -   İşinizdə olun. Biz də bir beş-on dəqqə oturax, hər 
halda  mirzə Müxbir hindilər gəlib çıxar bura. 
VI KƏNDLI -  Kəndin xəbər agenti, hə? 
V KƏNDLI -   Hə də, gəlsin, söyləsin görək kənddə təzə nə var, 
nə yox. Soora da çıxıb gedək işimizə-gücümüzə. 
 
Birinci və İkinci kəndli gedir. 
Göygöz Veysəl qoltuğunda qalın bir qovluq gəlir. Salamlaşıb aralıdakı 
stolun arxasında oturur. Nə fikirləşirsə durub kəndlilərə yaxınlaşır, 
onlarla oturur. 
 
GÖYGÖZ VEYSƏL - Çay niyə içmirsiniz? 
V KƏNDLI -  İndicə içmişik.  
GÖYGÖZ VEYSƏL -  Genə için. Çay nədi, say nədi. (Çağırır.) 
Adə, Alik, bir yekə çaynik! (Kəndlilərə.) Bu səs-küy nəydi 
hindilər burda? 
VI KƏNDLI -   Heç əşşi... Qancıq Fatmanisəydi, yenə ərinə segah 
oxuyurdu. 
GÖYGÖZ VEYSƏL -  Tayqulaq da yəqin ki, düppədüz imiş. Əlimə 
keçmir də heylə vaxtı, aparıb bir on beş sutka yatdırım ki, 
ağlı gəlsin başına. 
VI KƏNDLI - Özünüzü pis kişi niyə iliyirsüz? Onsuz da o düzələn 
əyri dölü. 
GÖYGÖZ VEYSƏL -   Neyniyək? Vəzifəmizdi də.  Gedib rəisin 
qulağına çatsa ki, mən belə şeylərə göz yumuram, bilirsiz 
 
     35 
 
 
neyniyəllər? Yağlı  bir töhmət yapışdırarlar boynumun dalına. 
Elə  bilirsiz, asandı işləmək? Gərək elə iliyəsən ki, nə şiş 
yana, nə kabab. Həm onnarın yanında hörmət 
qazanmalıyam, həm də camaatın. Amma mümkün olmur. 
Birinə göz yumanda , o biri çıxır əldən. 
VI KƏNDLI -  (Veysələ xoş gəlsin deyə.)   Hə, elədi vallah. Çətin 
işdi hindi məsul vəzifədə işdəmək. 
GÖYGÖZ VEYSƏL -  Çətin yox e, lap it zülmüdü. Böyüklər yüz 
şey tapşırır. Düzüb-qoşmadın – qanın getdi daha. Hindi 
mənnən elə bir şey istiyiblər ki, lap başımı itirmişəm. 
V KƏNDLI -  Nədi ki elə? 
GÖYGÖZ VEYSƏL -  (Pıçıltı ilə.) A kişilər, bir kilo anaşa 
istiyiblər. Bir nəşəxor gəlib rayona, rəisin dostudu, mənə də 
diyiblər ki, hardan varsa tap gətir. Hardan tapım? Onun nə 
təhər şey olduğunu bilən kopoyoğludu. Birdən-ikidən  
görmüşəm ki? Siz biləni, kənddə əkib-iliyən yoxdu ha? 
Qorxmuyun e. Pulunu vericəm. Adı da gizli qalacax. 
Neyniyim da... Yuxarının tapşırığından çıxa bilərəmmi? 
 
Susurlar. 
 
 Hə, heylə bir adam varsa, diyin mənə. Onsuz da kməsə 
satmalıdı da. Qoy mənə satsın. Hürküsüz-qorxusuz. Inanın 
ki, böyük köməy iləmiş olar. Sizə də bir cib xərcliyi verərəm. 
Neyniyim, cərimədi də, çəkməliyəm. 
V KƏNDLI -  Nəçənnik, vallah, ağlım kəsmir bizim kəntdə belə 
işnən məşğul olan tapılsın. Genə də qonşu kəntdən bir 
soraqlaşın. 
GÖYGÖZ VEYSƏL -  A kişi, elə bilirsən, soruşmaq olur. Bu elə 
bir şeydi ki... Özü də sistem işçisinə kim boyun olar? Daha 
hardan bilsinlər ki, mən nə dərddəyəm... Eh, adamı 
göndərirlər düzəlmiyən işə, sonra da adını qoyurlar yarıtmaz. 
Hindi mən neynim görəsən? Hara gedim, kimə ağız açım? 
 
Alik çay gətirir. 
Veysəl ayağa qalxır. 
 
V KƏNDLI – Çay niyə işmədüz, nəçənnik? 
GÖYGÖZ VEYSƏL -  Siz için. Mən gedim görək başıma bir çarə 
qıla bilərəmmi? Alik, çaynik mənim hesabımadı ha. (Gedir.) 
QARPIZ SATAN ARVAD – Sabahınız xeyir, nəçənnik. 
 
                
     36 
 
 
 
GÖYGÖZ VEYSƏL -   Sabahın xeyir. Hə, necədi, dəyib-dolaşan 
yoxdu ki? 
QARPIZ SATAN ARVAD -  Yox, əşşi, yaxşı camaatdı. Qonağa 
hörmət iliyirlər. 
GÖYGÖZ VEYSƏL -  Bir şey olsa, mənə xəbər ver, cannarını 
alaram. 
QARPIZ SATAN ARVAD -  (Yekə bir qarpız verir.) Uşaxlara pay 
apar. 
GÖYGÖZ VEYSƏL -  (Guya utanır.) Əşşi, ayıbdı, uşaxlar qarpızı 
neynir? 
QARPIZ SATAN ARVAD – Götürün, götürün. Qarpızdı da, 
yesinlər.  
GÖYGÖZ VEYSƏL – Çox sağ ol, payın çox olsun. (Götürür.) 
Hindi ki, verirsən, bir balacasını da ver. Bizim bir dəcəlimiz 
var, gərək həmişə özünə ayrı qarpız kəssin. 
QARPIZ SATAN ARVAD -  Qurban dölümü? Özünüz seçin, 
hansını istiyirsiz götürün. 
 
Veysəl o biri qoltuğuna da iri bir qarpız vurur. Qovluğunu bilmir neyləsin. 
Sonra qovluğu da ağzında tutub gedir. 
Kəndlilər onun ardınca baxıb gülüşürlər. 
Motosklet səsi eşidilir.  
Bir kişi aralıdan “Mis alıram, alminum alıram! Mis alıram! Kimdə varsa 
gətirsin. Yaxşı pul vericəm!” deyərək haraylaya-haraylaya keçib gedir. 
 
 
    
 
ON BEŞİNCİ FRAQMENT 
 
VI KƏNDLI – Tülkü köpəyoğlu, özünü çoxbilmiş hesab iliyir, bu 
birisini qanmaz. Fikir verdinmi, bizdən söz qopartmaq 
istiyirdi ha. Yəqin qulağına nəsə üfürüblər. 
V KƏNDLI -  Yox, əşşi... Onun azarı nədi, bilmirsən? Molla 
Pirvəlinin həyətindən oğurlanmış ağacları axtarır it oğlu. 
VI KƏNDLI -  Nə ağaclardı elə? 
V KƏNDLI -  Xəbərin yoxdu guya? Fil qulağında yatmısan, nədi? 
Uşaxlar  gimgəyə yığışanda “İy gəlir... nəsə bir cür iy 
gəlir...” diyə nəyə söz atırdılar? Düz iyirmi dənə şitil əkibmiş. 
Fikirləşib ki, heç kimin ağlına gəlməz kəndin mollası belə bir 
iş tutar diyə. Həyəti də yolun qırağındadı e. Bunu kimdən 
 
     37 
 
 
 gizlətmək olardı? 
VI KƏNDLI -  Sağ ol səni, keşiş köpəyoğlu. 
V KƏNDLI -   Keçən gecə dələduzlar cürləşib iyirmisini də kəsib 
aparıb. Molla o qədər özünü çaşdırıb ki, “Həyətimə oğru 
girib!” diyə hay-haray qopardıb, Göygözü dartıb gətirib 
hadisə yerinə. Göygöz it kimi burun çəkə-çəkə ətrafa göz 
gəzdirib soruşub: “A molla, nəyini aparıblar?”  
 Yalnız bu zaman neynədiyini annıyan şeyx özünü 
itirmədən diyib: “Hələ xəbərim yoxdu...”  Anaşa  
ağaclarını yerində görməyən Veysəl az qala 
ağlamsınaraq sual edir: “Bunnar nədi belə ay molla?” 
Pirvəli tutulur, çaşıb qalır, kəsilmiş köklərə baxıb tez 
cavab verir: “Ee, bunnar keçən ildən qalmadı...” 
Uçastkovı  başnş bulayıb, “Yaxşı, çox dilə-dişə salma” 
diyib molladan aralanır, başdıyır oğruları axtarmağa. 
Daha doğrusu, oğurranmış malı axtarmağa. Ona görə də 
hindi, görmürsən, bir yerdə dayana bilmir. Isti-isti malın 
izinə düşmək istəyir. 
VI KƏNDLI -  Vay səni, eşşək oğlu. Özü də hələ diyir ki, onun nə 
cür şey olduğunu bilən kopoyoğludur.  
V KƏNDLI -  Düm yalandı. Mollanın həyətində əkilmiş ağaclardan 
hamıdan qabax bəlkə də onun xəbəri vardı. Ağaclar yoxa 
çıxanda diyibmiş ki, tələsiblər it uşaxları, kal-kal yığıblar, 
üçcə gün də gözləsələrdi əla olardı. Üç gündən sonra 
şöbədən də bir adam gətirib özü götürəcəkmiş zəhrimarı. 
Bir nəfər də gözaltı iliyibmiş  məhsulu, iki gündən sonra 
o yığacaqmış.  Molla Pirvəli də yana-yana diyirmiş ki, 
zalım uşaxları bircə gün də möhlət  versələrdi, 
yığacaqdım da özüm. 
VI KƏNDLI – Kəndin müqəddəs atası belə işlərlə məşğul olanda, 
başqalarından daa nə umursan? 
V KƏNDLI -  Yazıx neynəsin ee? Deyirmiş ki, bu il də həccə gedə 
bilmədim, tövləm də yarımşıq qaldı eləcə. 
VI KƏNDLI – Sağ ol səni, hacı şeyx... 
 
    
                                         ON ALTINCI FRAQMENY 
 
REPRODUKTOR –  (Musiqi səslənir. Qadın səsi.) Quq-quu... 
Dünən gecə kolxozun təftişı xəstə Qasımın körpə balalı inəyi 
yonca yeyərək köpmüş və gəbərmişdir. Xəstə Qasımın 
 
     38 
 
 
 
dərdinə şərik oluruq və məsləhət bilirik ki, artıqnəfislik 
edərək gecələr mallarını açıb başqalarının bağlarına 
salmasınlar daha. Vallah, səsini kəsmədən anasını 
haraylayan o yetim dananın ahı tutar adamı. (Musiqi davam 
edir.) 
V KƏNDLI -   Ə, bu xəstə Qasım heç kəndə qoyulası kopoyoğlu 
döyülmüş e... Onun xəstə canında nələr varmış? 
VI KƏNDLI -   Genə neyniyib? 
V KƏNDLI -   Canına dərd. Keçən il, elə bu vaxtlar olardı da, hə, 
Həsənqulu kişi  nəvəsi  cinni Rəcəbdən ötrü onun qızına elçi 
gedibmiş. Qız da bir qız olsa dərd yarıdı e, tay-tüşləri çoxdan 
ərdədi, oğul-qız yiyəsidi, bu hələ büzüşə-büzüşə evdə 
oturub.  Arvad razılaşıbmış. Xəstə iki ayağını bir başmağa 
diriyib durub, olmaz ki olmaz. 
VI KƏNDLI -   Bəhanə nə gətirib? 
V KƏNDLI -   Nə gətirəsidi? Bəyənmiyib Həsənqulu kişini, 
nəvəsini. “Su axar, çuxurunu tapar” diyib. Guya özü böyük 
zibilmiş. 
Cinni Rəcəb bunnan bir az da cinnənib, toya bəslədikləri 
cöngəni kəsir, satır, pulunu da cibinə qoyub düz gedir 
Tümenə, orda işdiyən əmisi uşaxlarının yanına. Hindi bir 
həftədi Cinni qayıdıb gəlib, “Cip”di, nədi, o lap bahalı 
maşınlardan da birini gətirib sürür belədən-eləyə, elədən-
beləyə. 
Bunu görən Qasım özünü salıb Həsənqulu kişinin yanına ki, 
əşşi, bir qələtdi, iləmişəm, p.yimişəm, lap heylə belə də diyib 
ha, bəs gəlin qızıbuzu aparın, Allah mübarək iləsin. 
Lakin məlum olub ki, bu bir il ərzində xəstə Qasımın 
bəyənmədiyi Həsənqulu kişinin nəvəsi cinni Rəcəb orda 
neyniyib, neynəmiyib – nəinki özünə xarici maşın alıb, hətta 
bir xarici arvad da alıb, ingilisdi, nemesdi qızıdı diyirlər, 
qəşəng bir metis oğul atası da olub, hindi də istiyir ki, 
kəntdə babat bir ev alıb arvad-uşağını da gətirsin bura. 
Xəstə  Qasım da suyu süzülə-süzülə qayıdıb boxçaya 
qoyduğu qızının yanına və o yıxılandı, xəstəliyi bir az da 
çoxalıb, diyirlər. 
 
 
   ON YEDDİNCİ FRAQMENT 
 
Orta yaşlarında olan  mirzə Müxbir gözündə qara eynək, başında köhnə 
 
     39 
 
 
yay  şlyapası, qoltuğunda bir qalaq əzik-üzük, saralmış qəzet gəlir. Özünü 
oturanlara göstərsə də dayanmadan keçib getmək istəyir. 
 
V KƏNDLI -  Ay Mirzə, hara gedirsən? Bir burdan gəlsənə. 
MIRZƏ MÜXBIR -   Yox, gələmmərəm. Işim var, tələsirəm. 
VI KƏNDLI -  İş qaçmır. Gəl bir söylə görək, təzə nə eşitmisən, 
təzə nə yazırsan? 
MIRZƏ MÜXBIR -   (Guya ki, narazılıq edir, başını bulaya-
bulaya gəlib oturur. Çayniyin qapağını qaldırıb baxır.) Çay 
var hələ? 
V KƏNDLI -  Ə, niyə yoxdu? Sən təki söz sandığının ağzını aç, nə 
qədər istəsən   çay təşkil edərik. Alik bala, bir stəkan da ver. 
MIRZƏ MÜXBIR -    Söz sandığım bom-boşdu. Gedirdim görək 
nə tapıb toplaya bilirəm. 
VI KƏNDLI -   Hər halda, küncdə-bucaqda bizə yetdik nəsə 
tapılar. Hə, başda görək. 
MIRZƏ MÜXBIR -    Ə, əl çəkin mənnən. Nə söyliyəsiyəm e? 
Özüüz bu kəntdə olmursuz? 
V KƏNDLI -  Olmaxnan dölü ki. Hər kəsin bir şakəri var. Sən 
yekə-yekə, palazqulağı qəzetlərdə çıxış iliyən bir müxbirsən. 
Biz hara, sən hara? 
MIRZƏ MÜXBIR -   (Fəxrlə qoltuğundakı qəzetləri stola çırpır.) 
Siz lağ edin, amma fakt budur ki, düz doxsan səkkiz qəzetdə 
mənim imzam gedib. (Qəzetləri göstərir.) Görürsüz?.. İki  
dənə də çıxsa düz yüz olacax. Onnarı da yazmışam, amma 
hələ göndərməmişəm. 
VI KƏNDLI -  (Qəsddən şişirdir.) Pah atonnan... Ə, vallah, 
hələm-hələm  müxbirin işi dölü e bu. Ay Mirzə, nə əcəb səni 
Bakıya dartıb aparmırlar?  İtib getmisən e buralarda. 
MIRZƏ MÜXBIR -    Ee, neçə dəfə dalımca gəliblər. Ev, maşın 
söz veriblər. Özüm getməmişəm. Mən getsəm, bəs bu 
Meşəlinin dərdlərini kim yazar e? Kim çatdırar bizim 
problemlərimizi o başda oturanlara? 
V KƏNDLI -   Yaxşı, a Mirzə, bu qədər yazmısan, tənqid etmisən, 
bunun camaata bir xeyri olubmu? Nəyisə dəyişdirə 
bilmisənmi, yoluna qoya bilmisənmi? 
MIRZƏ MÜXBIR -    Xeyri olub deyəndə ki... Mirzə Sabir 
demişkən, mən şairəm, vəzifəm budur əşar yazım, əyrini 
əyri, düzü həmvar yazım... Mən müxbirəm, yazmalıyam. 
Yazdıxlarımı  düzəltmək başda oturannarın işidi, borcudu. 
     40 
 
 
 
A kişilər, zaman gələcək, dünya dəyişəcək, (Yenə qəzetləri 
stola çırpır.) bütün bunnar isə tarixə çevriləcək. Heç olmasa, 
gələcək  nəsillər biləcək ki, biz nə zülmlər çəkmişik, onnarın 
yaşadıxları firavan həyat üçün biz nələr qurban vermişik. 
 
Alik stəkan-nəlbəki gətirir. 
 
VI KƏNDLI -   Vallah, düz diyir bu kişi. Tarixdi də bütün 
bunnarın hamısı. Genə sağ ol ki, yazıb qoyursan. Yoxsa 
gələcəkdə hardan biləcəklər ki, biz kim olmuşux, necə 
yaşamışıx? 
MIRZƏ MÜXBIR -    Bəs necə?  Bunu hamı başa düşmür e. Ağzı 
göyçəklər məni gözümçıxdıya salırlar ki, guya kəntdə bir 
toyuğun yumurtası tərs gəldi, qəzetə yazıb biabır eləyirəm 
onnarı. Eyibi yox, mən dözərəm, necə ki, Sabir dözmüşdü,  
Mirzə Cəlil dözmüşdü. Daa qanmirlar ki, tənqid olmasa 
inkişaf da olmaz. 
V KƏNDLI -   Qələt iliyirlər, başa düşən düşür, sən işində ol. De 
görək, hindi bizim üçün təzə yazdıxlarından nə oxuya 
bilirsən? Qoy bütün respublikadan əvvəl biz duyux düşək bu 
işdən. 
MIRZƏ MÜXBIR -   (Yenə narazılıqla başını bulayır.) Saqqızımı 
oğurladız da. Di yaxşı. Iki dənə təzə yazım var. Bomba kimi 
yazılardı. Hələ heç yerə göndərməmişəm. Onnarı oxuyaram 
sizin üçün. Amma... (Barmağını ağzına tutur.) Bir daş altda, 
bir daş üstə. Bildiz də. 
VI KƏNDLI -  A kişi, arxayın ol. Döşə gəlsin. 
MIRZƏ MÜXBIR -   (Qoltuğundan bir qalaq yazılı kağız çıxardır. 
Seçib əzik-üzük olmuş bir vərəqdən dəbdəbə ilə oxuyur.)  
Kəndimizin ilk fərariləri. (Səsini dəyişir.) Amma qorxuram, 
bu yazıdan sonra gedələri gəlib tutub aparalar, qarğış yiyəsi 
olum. 
VI KƏNDLI – Qorxma, ay Mirzə, hindi hər diyəndə adam 
tutmurlar, pulunu alıb buraxırlar. 
MIRZƏ MÜXBIR -    Oxuyum diyirsiz? 
 Günnərin bir günü gördük ki, kəndimizə əli-qolu, başı-gözü 
sarıqlı, üstü qan ləkəli, ayağı gipsli, əli kastelli iki nəfər yaralı 
əsgər gəlir. Adə, bunnar kimlər olsa yaxşıdı – ambardar 
Fərzəlinin gombul oğlu Mustafa, molla Pirvəlinin nəvəsi arıx 
Abbasqulu. 
     41 
 
 
Qonum-qonşular, tanış-bilişlər yığışdılar, ah-uflar, sorğu-
suallar başlandı: “Can balıalar, siz harda belə 
yaralanmısınız? İndi axı döyüş getmir.”  
Məlum oldu ki, yazıqlar  minaya düşübmüşlər, nə müddət 
imiş ki, qospitalda yatırmışlar. 
Kimsə dedi ki, axı bunnar əsgər gedən heç üç-dörd ay deyil, 
bunnarı nə tez cəbhə bölgəsinə aparıblar? Fərzəli, Pirvəli 
başdarını bulayarax cavab vrdi ki, çatan kimi yazıx uşaxları 
basıblar ön xəttə. 
Nə isə, iki-üç gün keçdi, bir də gördük ki, yaralı əsgərlərimiz 
sap-sağlam, qolu-qıçı salamat, kastelsiz-filansız, təzə 
qrajdanski paltarda, ciblərində məmmədəminlər lövbər 
qurublar dədəquş Mamedin oğlu zəqrəniş Alikin 
çayxanasında və gecə səhərə qədər kart oynayırlar. (Üzünü 
yana tutur.) Alik, oğlum, sənnik bir iş yoxdu ha 
burda.(Davam edir.) 
Şükürlər didik ki, yazıx balalarımız belə tezliklə sağalıblar. Və 
bir də əsil can dərmanı olan Meşəli kəndinin havasına, 
suyuna əhsən dedik. Doğrudan da,  möcüzədir, necə xəstə 
olur-olsun, bir-iki günə sağalır burda.  
Indi deyirlər ki, voenni doxturlar istiyirlər ən böyük 
qospitalları Meşəliyə köçürtsünlər. Uzun sözün qısası, 
kəndimizdə nəyə desən təsadüf etmək olardı, bircə fəraridən 
başqa. Daha nə dərdimiz, fərarimiz də var, özü də qoşa-
qoşa. 
VI KƏNDLI -  Bəh-bəh... Əla, əla!... 
V KƏNDLI -  Amma bir şey düz dölü ha, Mirzə. Son günnər daa o 
uşaxları bu çayçıda görən olmuyub. Nəsə heç küçədə də 
gözə dəymirlər. (Aralıdakı Alikə.) Heylə dölümü, Alik bala? 
ALIK  -    Hərbi hissədən bir leytenant gəlib diyirlər.  Uşaxların 
dalınca. Kopoyoğlu bazarımı pozub. Uşaxlar onun-bunun 
evində gizlənirlər. Bu it oğlu isə çıxıb getmək bilmir. 
VI KƏNDLI -  Hara gedir e?  Hər gün birinin evində qonaxdı. Gah 
ambardarın, gah mollanın, gah da qohum-qardaşlarının.  
Camaat yiməyə bir loxma tapmır, buna isə hər gün çolpa 
qızartması, tut arağı, əzgil arağı... Hara gedir daa?  Sərin 
yer, müftə yemək, hörmət-izzət... 
V KƏNDLI -  Qonaxdı da...  Bəsdi daa, çıx get demək olarmı? 
REPRODUKTOR – (Musiqi.) Quq-quuu... Danışır Meşəli 
radiosu. İdman xəbərlərini veririk.  
(Qadın səsi.) Bildiyiniz kimi, rayonda futbol birinciliyi 
keçirilir. Kəndimizin “Meşəli” komandası da bu çempionatda 
     42 
 
 
 
uğurla iştirak edib, yarımfinala çıxıb. Lakin keçən gün 
yarımfinal oyununda iştirak etmədiyindən adına məğlubiyyət 
yazılıb, yarışdan çıxarılıb. Komanda oyuna getməyə yol pulu 
tapmayıb. Oyunçular payon mərkəzinə piyada getməyi qət 
etsələr də baş məşqçi Zərbəli Zərbəlizadə razılıq verməyib, 
bunu biabırçılıq hesab edib. “Onsuz da yorğun-yorğun 
oynaya bilməyəcəkdiniz, uduzacaqdınız” deyib. 
(Kişi səsi.) Daha bir idman xəbəri.  
Keçən gecə kəndimizin babat evlərindən birində kart üzrə 
kənd birinciliyi keçirilib. Oyunçular olimpiya üslubuna bənzər 
bir stildə oynayıblar, belə ki, uduzanlar, tükü tükənənlər 
oyunu tərk edib tamaşaçıya çevriliblər. Qalib səhərə yaxın 
müəyyənləşdirilib. Bu sizin hamınızın yaxşı tanıdığı, adını 
çəkməyə ehtiyac olmayan ev sahibidir. 
Turnirin birinci pilləsinə qalxmış çempion bütün iştirakçılar 
dağılandan sonra ölçüb görüb ki, qalib kürsüsünün 
hündürlüyü cəmi  beş məmməd paçkası boyda imiş. 
Çempionatın hər altı oyunçusu axırda şifahi saziş bağlayıb ki, 
bir az tüklənəndən sonra növbəti yarışa başlasınlar. Ümid 
var ki, bu dəfə birinci pillənin hündürlüyü bir az da yuxarı 
olacaq. Bəzi fərziyyələrə görə isə bəlkə əvvəlkindən də aşağı 
olacaq. (Musiqi davam edir.) 
V KƏNDLI -  Get-gedə hamıda pullar tükənir də. 
VI KƏNDLI –  Nə olardı, o çempiyon udduğu pullardan bir az 
verəydi fitbolçulara...  
V KƏNDLI -  Ay Mirzə, bu “Meşəli” qəzetinə niyə bir şey 
yazmırsan? Burdan- buradı. 
MIRZƏ MÜXBIR -    Yox, o dahilərin qəzetidi, radiosudu. 
Kənddə yasdı, onnar partapart musiqi verirlər. 
REPRODUKTOR –  Bəzi kənd sakinləri bizə irad tuturlar ki, 
kənddə yas ola-ola niyə biz musiqi səsləndirməyi davam 
etdiririk. Onlara cavab olaraq bildiririk ki, saqqal Şabana 
hamıdan əvvəl biz başsağlığı vermişik, dərdinə şərik 
olmuşuq. Radiomuzda səslənən musiqilər, əgər fikir 
vermisinizsə, çox astadan səslənir, özü də həzin 
musiqilərdir. Bir də ki, ölənlə ölmək olmaz, həyat davam 
etməlidir. (Musiqi davam edir.) 
MIRZƏ MÜXBIR -    Bunlar nə tez eşitdilər mənim sözümü? 
V KƏNDLI –  Hindicə özün demədinmi ki, dahidi onlar?   
MIRZƏ MÜXBIR -    Lap dahilərin dahilərimişlər. 
     43 
 
 
VI KƏNDLI - Yaxşı, o ikinci yazı nə oldu bəs?   
MIRZƏ MÜXBIR -    Gecikirəm. Onu da oxuyub gedirəm. Daa 
vaxtımı almıyın ha. 
VI KƏNDLI -  Buyur, buyur. 
MIRZƏ MÜXBIR -   (Yenə cibindəki yazıların arasından qat 
kəsmiş, əzik-üzük olmuş bir vərəq çıxardıb oxuyur.)  
Pıça çıxdı... Yəqin ki, bu ifadə əvvəllər “puça çıxdı” şəklində 
olub, sonralar dialekt formasına düşüb. Fərqi nədir? Mənası 
ki dəyişməyib. Pıça çıxdı, yəni ki, puça çıxdı, boşa çıxdı. 
Bildiyiniz kimi, dilimizdə bu ifadə çox yerdə işlənir. Filankəsin 
işi pıça çıxdı, zəhməti pıça getdi. Bu mənanı verən “pıça 
qoz”, “pıça fındıq”, “pıça baş” bə sair bu kimi ifadələr də sizə 
yaxşı tabışdır. 
Bu günlərdə kəndimizdə qəribə bir hadisə baş verib. Bu 
hadisədən sonra az qala bu qəbildən olan təzə bir ifadə də 
yaranacaqdı. 
Məllim Bəhlulun toyunun səsi yəqin ki, hələ  çoxunun 
qulağındasdır, bu toyda içilmiş araqların dəmi bəlkə hələ də 
kiminsə başından getməyib. Bir sözlə, gözəl toy idi.  
Bəhlul özü də yaxşı uşaxdı. Yetim baladı. Anası nı zülmnən 
oxutdurub onu. Tələbə ikən kurslarından bir qıza vurulur. Qız 
qonşu kənddən, özü kimi kasıb bir ailədən idi. Beş il platonik 
bir sevgi olub aralarında. Iki il idi ki, hər ikisi gəlib öz 
kəndlərində işləyir, toya pul yığırdılar. 
Nəhayət o xoşbəxt gün gəlib çatır. Kənd camaatı yığışıb 
layiqli bir toy edirlər cavanlara. Özü də bu toy kəndimizin 
digər toylarından fərqli olaraq dava-dalaşsız keçmişdi, işıqlar 
da sönməmişdi heç. Doyunca çalmışdılar, oynamışdılar. 
Amma kaş bu toyda da işıqlar sönəydi, dava düşəydi, başlar 
yarılaydı, polisə düşənlər olaydı, göygöz Veysəl şirvanlar 
qopardaydı dalaşanlardan, təki... təki bu biabırçılıq 
olmayaydı. 
Yəqin ki, bildiniz hansı simə toxunmaq istəyirəm. Bəli, toyun 
səhəri günü, alaqaranlıqdan məllim Bəhlulun evindən iki 
qadın xeylağı çıxıb başıaşağı halda, dinməz-söylməz, görüb-
iliyən olmasın diyə ara yolla, payi-piyada, tələsə-tələsə 
yeddi-səkkiz kilometrdəki qonşu Cökələr kəndinə üz tutdu. 
Yəqin ki, bu qadın xeylaqlarının da kim olduğunu bildiniz. 
Bəli, biri yetim Bəhlul balanın başıbəlalı gəlini, biri də onun 
yengəsi... 
Heç demə, gəlinin də pıça çıxanı olurmuş. Diyirdilər, 
keçmişlərdə hərdənbir belə şeylərə təsadüf edilirmiş. 
     44 
 
 
 
Amma şəxsən biz öz yaşımızda belə hadisə görməmişik, 
eşitməmişik. 
Burda incə bir mətləb var: pıça çıxan, pıça çıxası gəlin  bəlkə 
də keçmişdəkindən indi daha çoxdur, amma... hə, özünüz 
bilirsiniz də, belə şeyləri necə ört-basdır iliyirlər, pıça qozu 
müştəriyə necə sırıyırlar. Məllim Bəhlul  görünür  bu zəmanə 
müştərilərindən deyilmiş. Heç yengəyə də acıqlı bir söz 
demiyib. (Kəndin cavannarı diyirmişlər ki, oh, o yengə 
keçəydi bizim əlimizə həmin gecə.) Gəlinəsə diyib ki, bu 
gecə mənim qonağımsan, səhər o başdan üzüsulu sivişib 
gedirsən bu evdən. 
Gəlin yazıx, diyilənə görə, xeyli göz yaşı töküb, özünün heç 
bir günahı olmadığını söylüyüb. Heç dimə, institutda 
oxuyarkən imtahandan kəsilibmiş. Xeyli pul istiyiblərmiş 
kasıb, çarəsiz qızdan. Pulu da olmayıb. Axırda məllim diyib 
ki, yaxşı, axşamlar gəl bizə, özüm hazırlaşdıraram səni 
imtahana. Və görünür, yaxşı hazırlaşdırıbmış... 
Bu hazırlıq məşğələləri sonrakı kurslarda da beləcə davam 
edib, etməyib – bu barədə danışıq getməyib. 
Uzun sözün qısası, beş illik, daha doğrusu, yeddi  illik 
məhəbbət həyəcanları, böyük ümidlər, xəyallar, əziyyətlər, 
xərclər, sevinclər, arzular, niyyətlər, bir sözlə, gözəl, sakit, 
dava-dalaşsız bir toy, bir yetim balanın toyu pıça çıxdı. 
Düzünə  qalsa, bu yazıya elə “Pıça gəlin”, yaxud “Pıça toy” 
başlığı vermək istəyirdik, sonra ehtiyat etdik. Yeni ifadələrlə 
dili zənginlkəşdirmək yaxşı işdir, amma dilimizdə belə ifadə 
yaranmaması daha yaxşıdır. Pıça qoza, pıça fındığa dözmək 
olar, pıça toya dözmək isə, vallah, çox çətin işdi. Məllim 
Bəhlulun  vəziyyətini təsəvvür edin. (Kəndin bəzi cavannarı 
məllimin dalınca danışırmış ki, lap əfəlin biriymiş ki məllim, 
pıça da olsa bir həftə keyfini  çəkəydi də.)  
Nə isə, Allah heç kimə pıça toy qismət etməsin. Və dilimizdə 
də qoy belə ifadə yaranmasın.  
Mirzə Müxbir, 1995, yay, Meşəli kəndi. 
Hə, necədi? 
 
Bir müddət susurlar. 
 
V KƏNDLI -  Ay Mirzə, bu lap kədərli yazı oldu ki. 
VI KƏNDLI -  Bəs niyə göndərmirsən onu bir yerə? Kağız əzim-
əzim olub axı.     
 
     45 
 
 
MIRZƏ MÜXBIR -    Paket almağa pulum yoxdu hələ. Marka, 
paket tapan kimi göndərəcəyəm. Bu düz yüzüncü yazım 
olacaq mətbuaatda. (Ayağa qalxır.) Daa mən qaçdım. 
V KƏNDLI -   A kişi,  bir dayan görək. Oxuduqların məlum şeylər 
idi. Bir-iki sveji xəbər də denən, sonra get. Biz də qalxırıx. 
Burda oturub qalası dölük ki. 
MIRZƏ MÜXBIR -    (Başını bulaya-bulaya geri qayıdır.) İkicə 
xəbər, cəmi  ikicə xəbər deyəcəm, qısaca. (Stulun 
küncündən oturub başını aşağı əyir, yarımpıçıltı ilə.)  
Dünən gecə çoban Mürsəlin oğlu mantiyor İsa mırıx Şirəlinin 
qızını qaçırdıb. Cavannar əlində üç il olurdu ki, nişannıydılar, 
amma toylarını edə bilmirdilər. Mırıx olan-olmazını satıb 
arvadını qoduxluqdan qurtarmaqdan ötrü Fıstığa  verdiyinə 
görə qız fikirləşib ki, belə getsə daha bir üç il də evdə 
qalmalı olacaq. Ona görə də gedəyə qoşulub qaçıb. Qonşular 
eşidib ki, guya Şirəli acıqlanıb deyirmiş, dünya dağılsa da 
barışıq qoymayacam, gedəni də tutdurub dama basdıracam. 
Bəziləri də söyləyir ki, guya Şirəli özü qudasına diyib, a kişi, 
qızı el qaydasınca apara bilmirsiniz, mən də köçürdə 
bilmirəm, heç olmasa belə bir iş iliyün, daa nə qədər mən 
sizin adamınıza çörək verim. 
VI KƏNDLI -  Hə, bax bu oldu sveji xəbər. Bəs ikincisi nədi? 
MIRZƏ MÜXBIR -    Şəhid Cəfərin baş daşından ötrü yığılmış 
pulları cavannar arağa-konyaka veriblər. Dünən rayonda 
yiyib-içiblər, bu gün də burda davam etdirəsidilər. (Ayağa 
qalxır, Alikə.) Alik, hazırlaş, yaxşı müştərilərin olacaq bir 
azdan.  (Gedir.) 
QARPIZ SATAN ARVAD -  (Yenə kiməsə qarpız satır, 
müştərisini yola salıb bərkdən səslənir.) Qarpız! Qarpız! Bal 
kimi şirin qarpız! Özü də ucuz. Biri bir nizamıya. Yumurtaya 
da dəyişirəm, çolpaya da, buğdaya da. Ay müştəri, gəl bəri! 
Gəl mala, qalma dala! 
V KƏNDLI -   Köpək qızı nisyə versəydi, bir-iki qarpız apararrdıx 
uşaxlara. 
VI KƏNDLI  - Görmürsən, vermir də. Qalx gedək. Şabangilə 
dəyək bir. Qəbir qazmağa genə adam tapmırlar yəqin ki. 
 
Qalxıb yavaş-yavaş uzaqlaşırlar. 
 
 
 
     46 
 
 
 
REPRODUKTOR –  (Musiqi.)  Quq-quuu... “Meşəli “qəzetinin bu 
günki sayında getmiş yazılardan sətirlər. 
(Qadın səsi.) Çaqqal Mirzəlinin iti murdar olub. Deyilənə 
görə, o yekə, zırpı köpəyi Mirzəlinin şəhərdə yaşayan ögey 
qızı Huraman xanım kəndə qonaq gələn gecəsi itlər boğub. 
Ağır itkidi. Amma maraqlıdı, görəsən kəndin itləri nə üçün 
boğub bu kişinin itini? 
(Kişi səsi.)  Keçən gecə itsiz qalmış çaqqal Mirzəlinin 
həyətinə çaqqal gəlib. Kimsə də deyir ki, guya iki ayaqlı 
çaqqal olub. Həyəti, evin həndəvərini dolaşıb çıxıb gedəndə 
gölməçə başında qaqqıldayaraq haray qoparan iki qazı tutub 
aparıb. Allah əvəzini versin. Bu köpəyoğlunun çaqqalı 
görəsən başqalarını qoyub niyə gedib özününkinə sataşıb? 
(Musiqi.) 
QARPIZ SATAN ARVAD -  (Alikə yaxınlaşır.) Sən bu qarpızlara 
bir göz ol, mən bir o üzə keçib gəlirəm. 
 
Alik başını yırğalayır. 
Arvad gedir. Alik  də içəri keçir. Həmin andaca iki uşaq əyilə-əyilə gəlib 
hərəsi bir qarpız götürüb qaçır. 
 
Səhnəcikdə bir neçə nəfər görünür. Huraman da onların arasındadır. 
Ancambl məşqə hazırlaşır. 
 
REPRODUKTOR – (Musqi davam edir.)  Quq-quuu... Kim kolxoz 
sədri olmaq istəyir? Bir az əvvəl səsləndirdiyimiz elanı təkrar 
edirik.  Zırpı Hətəm istefa ərizəsi yazıb. Lakin rayon 
rəhbərləri hələ ki, onun istefasını qəbul etməyiblər. “Yerinə 
bir adam tap, sonra baxarıq” deyiblər. Bu axşam yay 
səhnəsində kəndin ümumi iclası olacaq. Rayondan hətta 
Görüşov cənabları özü sizin görüşünüzə təşrif  buyuracaq. 
Zırpının ərizəsi müzakirə ediləcək. Hamının iştirakı vacibdir.   
 
 
Musiqi davam edir. 
Yenə motosklet səsi. Bir kişi haraylayır: “Mis alıram! Alminum alıram! 
Kimdə varsa gətirsin! Yaxşı pul vericəm!..” 
Haralardasa yenə qıllı Qulamın eşşəyi anqırır. 
 
 
 
 
    A N T R A K T  
 
 
 
 
 
 
 
   İ K İ N C İ    H İ S S Ə 
 
Axşam tərəfidir. 
Radioda ritmik estrada mahnısı səslənir. 
Səhnəcikdə kənd ansamblı məşq edir. 
Ipdən beş-altı ədəd kiçik mis qazançalar asılıb. Balaca bir oğlan çubuqla 
onları döyəcləyərək tritm tutur. Çoban Mürsəl tütək çalır. Gözündə qara 
eynək təkəbbürlü bir oğlan sintezator arxasında oturub. Ekstravaqant 
geymli, qara eynəkli Huraman əlində mikrafon oxuyur. 
 
Çayxanada üç nəfər yarımsərxoş oğlan oturub qəlyanaltı ilə konyak içir. 
Oğlanlardan biri Huramanın oxuduğu mahnıya rəqs edir. Biri üzünü 
səhnəciyə tutub əl çalır. Digəri bütün diqqətilə əlində tutduğu kiçik foto 
şəklə baxmaqdadır. 
 
Aralı stolun arxasında bir neçə nəfər oturub domino oynayır. 
Qarpız satan arvad qatlama çarpayısında uzanıb dincəlmək istəyir, 
görünür musiqi ona mane olur, qulağına pambıq tıxayırsa da rahatlana 
bilmir. 
Iki balaca qız ona yaxınlaşır. Qızlıardan biri onu söhbətə tutur, digər qız 
fürsətdən istifadə edib qarpızlardan birini götürüb qaçır. 
 
Yazıçı divar qəzetinin önündə görünür. Qəzeti gözdən keçirdir. 
 
Musiqiçilər məşqi saxlayıb öz aralarında nə barədəsə danışırlar. 
Yarımsərxoş oğlanlar konyak içirlər. Domino oynayanlar oyunlarına 
davam edirlər. 
 
YAZIÇI -  İstidən kölgəlikdə gizlənmiş quşlar sərin düşəndən 
sonra bir-bir üzə çıxdıqları kimi axşam enincə kənd sakinləri 
də adətləri üzrə yavaş-yavaş meydanda görünürlər.  
“Tamaşaçıxardanlar və  konsertverənlər” məşqlərinə 
başlayır, yeyib-içənlər, domino, loto oynayanlar stol 
arxasında yerlərini tuturlar. Bu axşam meydanda 
həmişəkindən də çox adam olacağı gözlənilir. Hamı 
rayondan təşrif gətirəcək yoldaş Görüşovun görüşünə 
gəlmək istəyir. 
 
Reproduktorda musiqi davam edir. 
“Konsertverənlər” işlərinə fasilə verib çayxanaya enirlər, çay sifariş 
edirlər. 
Yazıçı görünməz olur. 
 
 
     48 
 
 
 
 
   İYİRMİNCİ FRAQMENT 
 
Əlində fotoşəkil tutmuş gənc qəbir üstə nitq söyləyirmiş kimi sağlıq deyir. 
 
III GƏNC -  Bizi bağışda, şəhid Cəfər... 
Kəndimizin ilk və hələ ki, yeganə şəhidisən. 
Biz səninlə fəxr edirik. 
Bəzi ağzıgöyçəklər deyirlər ki, guya sən erməni gülləsilə 
ölməmisən, guya bərk piyan ikən  iri yemək qazanına yıxılıb 
ölmüsən. Əlbəttə, hamı bilir ki, bu ağ yalandır. Biz buna 
qətiyyən nana bilmərik. Bir də nə fərqi var ee, ömrün ki 
cəbhə xəttində başa çatıb. 
Çox  yerlərə yazdıq, amma deyəsən, “milli qəhrəman” 
məsələsi düzəlmir. Odur ki, istiyirik heç olmasa sənin adını 
ya oxuduğun məktəbə, bu da olmasa işlədiyin, can 
qoyduğun kolxoza, fermaya da varsa verdirək. Bunlar da 
olmasa, hərdən gəlib yeyib-içdiyin, piyan olanda ağladığın 
bu çayxanaya da varsa verdirək 
Indi hər kənd, şəhər öz şəhid övladlarına qara mərmərdən 
gözəl baş daşı düzəltdirir. Biz də belə bir işə girişmək istədik. 
Bundan ötrü rayonda  çox qapılara təpik döydük. Dərdimizə 
şərik çıxdılar, mütləq kömək edəcəklərinə söz verdilər. Lakin 
getdik-gəldik, gəldik-getdik, axırda orda qapıçıdı, nədi 
işləyən bir arıx qoca vardı, bizə xəlvəti dedi ki, a kişilər, 
ayağınızı nahaqdan yormuyun... 
Nə isə, əlacımız kəsildi, qapı-qapı düşdük məmmədəmin 
toplamağa. Məmmədəmin çox az adamda tapıldı, yenə də 
bir az əzik-üzük nizami, qızqalası toplaya bildik. Getdik genə 
rayona, baş daşı düzəldənin yanına. Yığdığımız pula baxıb 
gülərək dedi: “A kişilər, sizin dünyadan, bazardan xəbəriniz 
yoxdu, nədi? Bu pula qara mərmər baş daşının heç quyruğu 
da düşməz. Gedin, filan qədər dollar gətirin, keyfiniz 
istədiyindən düzəldib verim.”  Ay rəhmətlik, sən görmüşdün 
ki dolları, biz də görək? 
Kor-peşiman  qayıtdıq gəldik, heç bilirsən hara, düz bura, 
sənin köhnə oylağına. Indi oturub həmin pulların kəramətinə 
“Bakuş”la konyak vururuq sənin ruhunun xatirinə. Düzdü, 
sən içəndə həmişə araq içərdin, amma neyniyək, arağa 
gücümüz çatmır. Gör bu gidi dünya necə kəllə-mayallaq 
olub, vaxtı ilə arağı kasıb-kusub içərdi, konyakı yekələr. Indi 
hər şey tərsinədi. 
Bağışda bizi, şəhid Cəfər... Zəmanənin üzü qara olsun,  bir 
     49 
 
 
kəndin ki camaatı vətən uğrunda qurban getmiş ilk və 
yeganə şəhid oğluna mərmərdən baş daşı düzəltdirə bilmir, 
bəs bu ucuz konyakdan da varsa içməyib neyləyək? 
Başqa kəndlərdəki, şəhərlərdəki şəhid baş daşları, heykəlləri, 
vallah, göz dağı olub bizə.  
Sənin onlardan nəyin əskikdi ki? Kasıb olmusan, yetim 
olmusan diyə qara mərmərdən baş daşı düz gəlmir sənə? 
Onsuz da şəhidlərin çoxu kasıb balalarıdı. Onsuz da vətən 
kasıblarındı. Varlıya bütün dünya vətəndi. Dara düşəndə 
gedib istədiyi yerdə yaşayacaq. Eh, nə isə... 
Bağışda, bağışda bizi, şəhid Cəfər. Heç olmasa, Allah sənin 
ruhunu şad etsin. 
 
Içirlər. Susurlar. 
Bayaqdan bir kənarda dayanıb bu “sağlığı” dinləyən Alik onlara 
yaxınlaşır. Dimnəzcə oturur. Süzüb bir qədəh də özü içir. 
 
ALIK  -    Fikir eləmiyin, uşaqlar. Cəfər qardaşımızın baş daşı 
mənciyəzin boynuna. Qoy payız olsun. Dubayda alver iliyən 
qağam gəlsin. Gedib o goreşənin üzünə bir paçka yüzlük 
dollar çırpacağam ki, başdaşının birini özünə, birini də 
dədısinə düzəltsin. Allah haqqı, doğru sözümdü. Qağama da 
hindidən xəbər iliyicəm ki, baş daşını lap elə o Dubaydan 
gətirsin. Qoy payız gəlsin bir... Konyak verim yenə? 
 
Heç kim dinmir. Alik daha bir şüşə konyak gətirir. 
 
 
    
 
İYİRMİ BİRİNCİ FRAQMENT 
 
REPRODUKTOR –  Quq-quuu... Danışır Meşəli radiosu. Əziz 
həmkəndlilər, kimdə şirvana xırda var?.. Qəmnict İsrəfil 
məllim redaksiyamıza gəlib bir işdə ona kömək 
göstərməyimizi xahiş eliyib.  
Bildiyiniz kimi, rayonun kommunistləri hər həftənin şənbə 
günü rayon mərkəzindəki “Palıd” çayxanasına yığışır, 
keçmişləri yad edir, ölkəni düşdüyü böhrandan çıxarmaq 
üçün yollar fikirləşirlər. 
Isrəfil müəllim də hər həftə uşaqlarından, qohumlarından 
beş məmməd alıb – iki məmməd o yana, iki məmməd bu 
yana yol pulu, bir məmməd də çaya – “Palıd”a gedir, köhnə 
 dostları  ilə görüşür, keçmişləri xatırlayaraq dərdini dağıdır. 
     50 
 
 
 
Bu dəfə ona pul verə bilən olmadığından qonşularını bir-bir 
gəzib borc etmək istəyib. Lakin heç kimdə beş məmməd 
tapılmayıb. Yalnız Səlbiyə arvad ona bir şirvan verib və deyib 
ki, xırdala gətir, beşi sənin olsun, beşi də mənim, mən də 
sabah qonşu kənddə ərdə olan ekiz uşaq doğmuş qızımın 
yanına getməliyəm. 
Qəmnist İsrəfil neçə adama ağız açıbsa da şirvana xırda tapa 
bilməyib. Kimsə deyib, üç aydı pensiya almıram, bir başqası 
deyib, altı aydı uşaq pulu gözləyirəm, biri dı deyib ki, a kişi, 
pulun necə şey olduğu yadımdan da çıxıb. Xülasə, heç kimdə 
xırda olmayıb. 
Hər yandan əli üzüləndən sonra redaksiyamıza gəlib, xahiş 
eləyib ki, radio ilə elan verək, bəlkə kimsə ona kömək elədi. 
Əziz həmkəndlilər, kimdə şirvana xırda varsa, bu gün mütləq 
İsrəfil müəllimin pulunu xırdalasın. Qoy köhnə kommunist 
sabah öz dostlarından kənarda qalmasın. (Musiqi davam 
edir.) 
DOMINO OYNAYANLARDAN BIR NƏFƏR -   Adə, Alik, o 
qəmnistin pulunu niyə xırdalamırsan? Genə səndə olar. 
ALIK  -    Bir az əvvəl gəlmişdi bura, düzəlmədi. Özünə demişəm, 
bəlkə bir azdan oldusa. 
SINTEZATOR ÇALAN OĞLAN -   Alik, gəl çayın pulunu çıx. 
(Cibindən on minlik çıxardır.) Amma bizdə də şirvandı. 
Vallah, başqa pulum yoxdu. 
HURAMAN -   Dayan görüm. (Çantasını qurdalayır.) Məndə 
olmalıdı. (Bir neçə minlik tapıb çıxardır.) Götür, hamısını 
götür. Onsuz da sabah yenə gəlib içəcəyik də. 
 
Ayağa qalxırlar. 
 
 
   İYİRMİ İKİNCİ FRAQMENT 
 
Səhnəciyin yanında əlində bir vərəq kağız balaca bir oğlan uşağı dolaşır. 
 
SINTEZATOR ÇALAN OĞLAN -     Ə, Cuppulu, burda nə 
gəzirsən? 
CUPPULU QƏŞƏM -  Mən... mən də istiyirdim ki... 
(Utandığından sözünü deyə bilmir.) 
SINTEZATOR ÇALAN OĞLAN -    Ə, bir danış görək nə olub? 
 
     51 
 
 
CUPPULU QƏŞƏM -  İstiyirdim ki, mən də... danışım... bu 
mikrafonnan. Bu kağızdakını oxuyum, bəlkə eşitdilər... 
SINTEZATOR ÇALAN OĞLAN -    Nə kağızdı o elə? Kimə 
eşitdirmək istəyirsən? (Kağızı götürüb baxır. Xətti oxuya 
bilmir.) 
HURAMAN -   (Onun əlindən kağızı götürür, höccələyib oxuyur.) 
Şərəbanı qarının nəvəsi cuppulu Qəşəmin Qədr gecəsndə 
mələklərə və məlaikələrə yazdığı məktub. (Qəşəmin başını 
sığallayır.) A Cuppulu, Qəşəm bala, qəşəng bala, mələklərə 
nə yazmısan belə? Çıx ora, oxu görək. Hə, sağ tərəfdəki 
düyməni bas. Di başla. Dinləyək, uşaqlar. Çox maraqlıdı 
deyəsən. 
 
Cuppulu Qəşəm tribunaya qalxır, boğazını artlaya-artlaya sözə başlayır. 
Əvvəlcə utana-utana, sonra hər şeyi unudaraq özünə qapılıb məktubu 
oxuyur. 
 
CUPPULU QƏŞƏM -  Bismillah, ya Allah! Salam, hörmətdi 
mələklər və məlaikələr. Nə təərsiz? Yaxşısızmı? Mən də pis 
döləm. Diyirlər, qədr gecəsində siz göylərdən enib öyləri 
gəzirsiz. Hansı öydə ki, yatmayıb səhərəcən Allaha ibadət 
iliyirlər, siz onnarın arzularını, niyyətdərini həyata 
keçirdirsiniz. Mən də bu gecə yatmayacaxdım səhərəcən. 
Saat üçəcən bir təhər dözdüm, daa dözə bilmirəm. 
Ona görə  ki, çox yorğun olmuşam büyüm. Axşam üstü əl 
arabasıynan iki reys kəndin aşağısındakı arxdan su 
gətirmişəm. Bizim öy də kəndin başında, hündürdədi. lap 
nəfəsim kəsilmişdi. Kəndin artizanı yayından işdəmir. Matoru 
yanıb, diyirlər. Gərəy hər öy dörd-beş şirvan pul topluya ki, 
düzəldə bilələr. Camaatda da pul yoxdu diyə yığa bilmirlər. 
Sonura da meşədən yekə bir şələ odun gətirmişəm. Payızda 
bir lapet odun düzəltmişdik meşədə, gətirə bilmədik. Tormoz 
Camal üç şirvan istiyir, on litir də səlyarka, meşəbəyi də iki 
şirvan, bir çolpa. Sonura malların altını kürüyüb peyini 
xizəknən bağdakı ağacların dibinə dartmışam. 
Əslində, hər günüm belədi, amma büyüm işdər lap çox olub. 
Əsniyə-əsniyə qalmışdım. Didilər, tünd çay içəndə adamın 
yuxusu qaçır. Çayımız olmadı. Nənəm qənd yandırıb 
dəmləmişdi, bəhməznən içdik. Bu da elə bil adama daa da 
yuxu gətirdi. Həm də soyuxdu. Yuxu gözümnən tökülür. 
Diyəsən, yatmalı olucam. Odur ki, istiyirəm sizdərə bir 
məktub yazıb pəncərəyə - ləmpənin yanına qoyum ki, gəl- 
 
     52 
 
 
 
 səz, xaiş iliyirəm, onu oxuyasız. 
Bax, birincisi, bir cüt ayaqqabı istiyirəm. Ayaqqabımın altı 
yarılıb, məktəbə gedəndə ayaqlarım tamam suyun içində 
olur. Sonura bir qurtqa istiyirəm. Məktəbdə də soyuxdu. Bu 
il yaman pis qışdı. Düzdü, qar azdı, bu yay diyəsən quraxlıx 
olacax, amma hər gün külək əsir, şaxtadı, soyuxdan 
donuram. Keçən qış qurtqasız bir təhər keçinmişdim, bu qış 
diyəsən heç dözəmmirəm. 
Sonura, heç olmasa, on dənə ruçka istiyirəm. Bu İran 
ruçkaları elə tez qurtarır ki.  Rayonda bir nizamıya verirlər, 
kəntddə isə bir məmmədə satırlar. Həftədə bir məmməd 
hardan tapım? Mənə diyirlər ki, az yazım, kağız da yoxdu. 
Neynim, yazmaya bilmirəm. Diyirlər, belə getsə, gələcəkdə 
bəlkə yazıçı oldum. Mən də istiyərdim e yazıçı olum. Amma  
kağıza, ruçkaya neyniyərdim bəs onda? 
Vəssalam... bu qədər... hə, bir də, vallah, yazmağa da 
utanıram, mümkün olarsa, hərdənbir iki yüz, üç yüz manat 
cib xərcliyi də göndərin ki, bəzi uşaxlar budkadan bakuş, 
biskivit alanda, mənim də ürəyimdən keçir ki, kaş mənim də 
bir az pulum oleydi, mən də hərdənbir burdan bir şey alıb 
yiyeydim. 
Qardaçım diyir ki, bunnar nədi ə, istiyirsən, heç olmasa  bir 
paçka yüzdük dollar istə. Mən bilirəm ki,  bu mümkün olan iş 
dölü. Sizdər dolları hardan tapasız? Amma mən diyənnəri 
bəlkə tapa bildiz. 
Məktubun axırında sizdərdən xaiş iliyirəm ki, mənim 
yatmağımı üzürlü hesab iliyəsiz. Vallah, gecə yuxudan ayılıb 
çölə çıxanda qayıdıb genə sizdərə dua iliyicəm. Xahişim 
budur ki, mənim dualarımı eşidəsiz, arzularımı yerinə 
yetirəsiniz. Başqa heç kimə gümanım yoxdu. Amin!  
İmza: Qəşəm. 
 
Diqqətlə qulaq asırlar. 
 
 
HURAMAN -   (Kövrəldiyini gizlədərək.)  Afərin, Cuppulu... 
(Hətta əl də çalır.) Bunu haçan yazmısan belə? 
CUPPULU QƏŞƏM -  Qışda yazmışdım. Ləmpənin yanına 
qoymuşdum ki, mələklər gələndə oxusunnar. Amma diyəsən 
onnar heç gəlmədilər, məktubu görmədilər, oxumadılar. 
Hindi diyirəm, mikrafonnan bərkdən oxuyum ki, bəlkə 
eşidələr. 
     53 
 
 
HURAMAN -   (Onun başını sığallayır.) Arxayın ol, Cuppulu... 
mütləq eşidərlər. Onların da qulaqları kar deyil ki. 
QARPIZ SATAN ARVAD –  (Bayaqdan valehcəsinə Qəşəmə 
qulaq asır, əlində iri bir qarpız yaxınlaşır.) Hə, Qəşəm bala, 
qəşəng bala, deyəsən mələkləe eşitdi səsini və mənnən bu 
qarpızı sənə pay göndərdilər. Di götür. 
 
Qəşəm çaşqın-çaşqın baxır. 
 
Özləri də mənə bərk-bərk tapşırdılar ki, qarpızı mütləq verim 
sənə. 
 
Qəşəm çəkinə-çəkinə qarpızı götürür. 
 
SINTEZATOR ÇALAN OĞLAN -   (Nə fikirləşirsə cibindəki on 
minliyi çıxardıb xəlvəti havaya atır. Pul Qəşəmin qabağında 
yerə düşür.) Oho, deyəsən, mələklər göydən sənə bir şirvan 
da göndərdilər. (Pulu götürüb ona uzadır.) Götür bunu da. 
 
Qəşəm mətəəl qalıb, pulu götürmək istəmir. 
Götür, götür, yoxsa onnar inciyər sənnən. 
CUPPULU QƏŞƏM -  (Çəkinə-çəkinə pulu da götürür.) Bunu 
harda xırdaladacağam ki? 
ALIK  -    Sabah axşam üstü gələrsən yanıma, xırda düzəldərəm 
o vaxtacan. Bu gün daa İsrəfil məllimə söz vermişəm. 
HURAMAN -   (Nə isə düşünərək.) Cuppulu, hələ heç bilirsən nə 
olacax? Sabah  heç, birisi gün səhər sən yerindən qalxanda 
eyvanınızda görəcəksən ki, qəşəng bir qış kurtkası, qış 
ayaqqabısı və bir paşka, hə, düz bir paçka ruçka,  bir topa 
dəftər  səni gözləyir. Hələ yüzlükləri, bir kulok “Bakuş”u, 
biskiviti demirəm. 
CUPPULU QƏŞƏM -  Hardan bilirsiz? 
HURAMAN -    Bildim də. Mələklər indicə qulağıma pıçıldadılar ki, 
sənə deyim. 
 
Qəşəm özünü itirmiş halda çıxıb gedir. 
Susurlar.  
Radioda musiqi davam edir. 
Elə bu vaxt eşşək bərkdən anqırır.  
 
 
     54 
 
 
 
ALIK  -    Vaş!.. Qıllı yenə zəngulə vurmağa başladı ki. 
 
 
   İYİRMİ ÜÇÜNCÜ FRAQMENT 
 
Meydanda  tək-tək yeni adamlar görünməyə başlayır. 
Kimi çayxana ctolunun arxasında, kimi aralıdakı kötüklərin üstə oturur. 
Səmə Geroy da dalınca bir neçə uşaq “maşınını sürə-sürə” meydanda 
dolaşır. 
 
HURAMAN -    Uşaqlar, məşqimizi saxlayaq daha. Camaat 
yığışır.  Bir azdan iclas başlayacaq. Sabah davam etdirərik. 
JURNALIST -   (Huramana yaxınlaşır.) Salam, Huraman 
xanım.Vaxtınız  varsa... 
HURAMAN -    A, salam, Cavid. (Əl verib görüşür.) Xeyir ola? 
JURNALIST -   Bizim “Meşəli” qəzeti sizinlə bir müsahibə 
hazırlamaq istəyir. 
HURAMAN -   (Təəccüblə.) Booy! Mənimlə müsahibə? Çox sağ 
olun. Ancaq mən kiməm ki? 
JURNALIST -    Niyə belə düşünürsünüz? Siz kəndimiz üçün çox 
qeyri-adi adamsınız. 
HURAMAN -   (Yoldaşlarına.) İnstrumentləri yığışdırın. Səhər 
görüşərik bir də.  
 
Huramanla Cavid danışa-danışa aralanırlar, çayxananın ctollarından 
birinin arxasında otururlar. 
Musiqiçilər səs aparatlarını yığışdırırlar. 
 
REPRODUKTOR –  Əziz həmkəndlilər, gecikməyin, meydana 
yığışın. Yoldaş Görüşovun gəlişi anbaan gözlənilir. O, gələn 
kimi iclas başlanacaq. Bu çox mühüm iclasdır. Öz sözünüzü 
deyin. (Musiqi davam edir.) 
JURNALIST -   (Qələm-kağızını hazırlayıb suallar verir, qeydlər 
edir.) Siz kimsiniz, Huraman xanım?..  Haqqınızda o qədər 
şaiələr, söz-söhbətlər gedir ki, açığı, nəyin yanlış, nəyin 
həqiqət olduğunu bilə bilmirik. 
HURAMAN -   (Gülümsəyir.) Hamısı düzdü. Dəliyəm, başdan 
xarabam, oğlanları yoldan çıxardıram, falçıyam, karatist, 
müğənni, bir sözlə, necə istəyirəm elə də yaşayıram. Beləcə 
də yazın. 
 
 
     55 
 
 
JURNALIST -   (O da gülümsəyir.) Başa düşürəm, haqqınızda 
danışılanlar sizi əsəbiləşdirir. Gəlin biz həqiqəti 
aydınlaşdıraq. 
HURAMAN -    Əslində deyilənlərin hamısında bir həqiqət var. 
Ancaq əsas məsələ həqiqətə hansı gözlə baxmaqdadır. 
Insanın ən böyük faciəsi odur ki, onu başa düşmürlər, 
anlamırlar.  
JURNALIST -    Gəlin bir qədər dəqiq danışaq. 
HURAMAN -    Vallah, heç kimi qınamıram, hərdən elə 
hərəkətlər, elə işlər görməli oluram ki, kənardan baxanda 
bunların hamısı ağıldan seyrək adamın işləkləri kimi görünür. 
JURNALIST -  Axı bu işlər nədən ibarətdir? Bəlkə bir 
açıqlayasınız. 
HURAMAN -    Mənim həyatım yalnız bir məqsədə xidmət edir: 
qızlarımızı, qadınlarımızı qəfəsdə saxlayan çərçivələri qırıb 
dağıtmaq. Mən tamamilə əminəm ki, hərəkətlərim bütün 
zərif məxluqların ürəyindəndir, onlar da  məmuminiyyətlə 
bunları edərdilər, lakin çərçivələr onların əl-qolunu bağlayır. 
JURNALIST -    Məsələn? 
HURAMAN -    Dəhşətdir. Deyək ki, bir qızın bir oğlandan xoşu 
gəlir. Oğlan kütbaş da bunu hiss etmir. Hiss edirsə də, 
cəsarətlənib tərpənə bilmir. O qız da heç zaman qəfəsi aşıb 
ürəyini oğlana aça bilmir. Içində qovrula-qovrula qalır. 
Günah deyilmi bu? Deyin, hansı böyük qəbahətdir, günahdır 
– içində yana-yana qalmaq, yoxsa birbaşa öz ürək sözünü 
demək, imkan varsa, lap elə hər hansı bir ünsiyyətdə olmaq? 
Qızlar hələ bir yana, belə oğlanlarımız da var.  Təsəvvür 
edirsinizmi, mənə “şanlı məktublar” yazırlar, amma cürət 
edib “Sən mənim xoşuma gəlirsən” kimi adi bir cümləni  
özümə deyə bilmirlər. 
Danışırlar ki, guya oölanları  yoldan çıxardıram. Axı mən kimi 
yoldan çıxartmışam? Xoşum gələn bir adamla dostluq etmək 
istəyirəmsə - bu əxlaqsızlıq olur məgər? Təbiət bu bədəni 
mənə veribsə, nə üçün mən onun əsil sahibi olmayım?.. 
Vallah, elə oğlanlarımız var ki, toy gecəsinə qədər əli qadın 
bədəninə toxunmayıb. Yazıq deyillərmi?.. 
JURNALIST -    Maraqlıdır. 
HURAMAN -    Hamımız kəndliyik. (Əlilə uzaqları göstərir.) Bu 
talalar, meşələr heç sizi səsləmirmi? Səsliyir, özü də necə 
səsliyir. Siz oğlanlara nə var ki? Istədiyiniz vaxt istədiyiniz 
 
     56 
 
 
 
yerə gedə bilərsiniz.  Ancaq qızlarımız?.. Vallah, o talalara 
çoxlarının ayağı dəyməyib. Mən isə itimizi yanıma salıb 
qarış-qarış dolaşmışam oraları. Meşələri gəzmişəm, 
çaylarda, göllərdə çimmişəm, qumluqlarda uzanıb 
qaralmışam tək başıma. 
Sizi inandırım ki, qızlarımızın heç birinin bədəninə ömür boyu 
gün dəymir. Elə bilirsiniz onlar istəmirlər bunu?  Elə istiyirlər 
ki. Ancaq qəfəsdən çıxa bilmirlər. Qəfəsi dağıtmaq o qədər 
də asan iş deyil. Nəyə görə mənə it gəzdirən deyirlər? İtimiz 
olmasa, mən tək-tənha gəzə bilərdimmi o yerləri? Nəyə görə 
məcbur olub karate öyrənmişəm? Hünəri var, qoy ən zırpı 
oğlan pis niyyətlə mənə yanaşsın. Onun boyun çuxuruna 
üçüncü dərəcəli elə bir zərbə endirərəm ki, elə ordaca qalar. 
 
Jurnalist gülümsəyir. 
 
 
Ee, vaxt gələcək yeni, ali nəsil insanlar yaranacaq. Heç kimin 
heç kəslə işi olmayan, heç kimin heç kəsin işinə, həyatına  
müdaxilə, təcavüz etməyən insanlar. O zaman daha nə it 
gəzdirməyə ehtiyac qalacaq, nə karate zərbələrinə. Ancaq bu 
çox sonralar olacaq,  indisə hələlik bunlarsız keçinmək 
olmur. 
JURNALIST -    Gələcəyi görmək qabiliyyətiniz də var deyirlər. 
HURAMAN -    Altıncı duyğu hər bir insanda var, baxır nə 
dərəcədə inkişaf edib... Görünür, bu məndə lap üzdədir. Bir 
adamın üzünə diqqətlə baxan kimi onun içini görürəm, 
taleyini görürəm. Özü də bunu həmin adama demiyə 
bilmirəm. Deməsəm, sanki ağırlaçıram, xəstəhal oluram. 
Deyəndə də oluram – falçı. 
JURNALIST -   (Təbəssümlə.) Falçı xanım, görürsünüz ki, 
camaatın güzəranı gündən-günə ağırlaşır. Meşəli böhran 
içindədir. Bunun bir sonu olacaqmı? Nə qədər davam edəcək 
belə? 
HURAMAN -    İndi hər yanda belədir. Köhnəsi dağılıb, təzəsi 
hələ yox. Keçid dövrüdü də. Beş-altı ildən sonra yavaş-yavaş 
hər şey yoluna düşəcək. Ola bilsin, vəziyyət bundan da 
ağırlaşsın. Ancaq camaat çətinliklərə vərdiş edəcək, qurtuluş 
üçün hərə özünə  balaca bir çarə tapacaq. Indisə elə bil 
birdən-birə qaranlığa düşmüşük, zaman keçincə gözümüz 
 
 
     57 
 
 
 
 
qaranlığa alışacaq. Unutmayaq ki, bütün qaranlıqların sonu – 
işıqdır. Bir qədər dözmək lazımdı qaranlığa. Meşəli oyanıb. 
Indi o özünün sübh çağını yaşayır. Görmürsənmi, divar 
qəzetləri, radio, hayd-park səhnəsi... 
JURNALIST -    Allah gözəl səs də verib sizə deyəsən. 
HURAMAN -    Yox, Allah verməyib, bəlkə də bu meşələr, talalar 
verib o səsi mənə. Uşaq vaxtımda bu yerləri tənha-tənha 
dolaşanda o qədər qəmli mahnılar oxumuşam ki. 
JURNALIST -    Yuxu yozmaq qabiliyyətiniz də var həm də. 
Kişilər üçün işlədiyiniz “Yuxu yozumları” kitabçası əlyazma 
şəklində olsa da bizə də çatıb. Yeri gəlmişkən, onları ciddi 
qəbul etmək olarmı? Yoxsa bunlar bir zarafatdır? Yazırsınız 
ki, əgər kişi yuxuda qadın görərsə... 
HURAMAN -   (Gülümsəyir.) Ac toyuq yuxusunda darı görər də. 
JURNALIST -    Əgər yuxunu görən kişi üzüaşağı yatıbsa... 
HURAMAN -    Üzüaşağı yatıbsa – heç... üzü yuxarıdırsa, deməli, 
qarşıda onu hələ bir qadınla görüş gözləyir. Subaylar bu 
görüşdən ötrü canfəşanlıq etməlidilər, yoxsa qadını ancaq 
yuxularında görəcəklər. 
JURNALIST -    Məsələn, rahibə... 
HURAMAN -    Deməli, arvadınız öləcək, lakin bundan o qədər də 
sevinməyin, çünki ömrünüzün axırınacan subay qalacaqsınız. 
JURNALIST -    Fahişə... 
HURAMAN -    Fahişə elə fahişədir də...Ondan qaçmaq çətindir. 
Yuxunuza gəlibsə, mütləq həyatda da qarşınıza çıxacaqdır. 
Yaxın günlərdə rastlaşmasanız sonrakı günlərə ümid 
etməyin. Çünki onlar sözlərində sədaqətli olmurlar. Allah 
bilir, kiminsə yuxusuna, bağışlayın, yatağına giriblər deməli. 
 
Gülüşürlər. 
 
JURNALIST -    Deyirsiz, yəni bunlara inanmaq olar? 
HURAMAN -    Özünüz bilin. Istiyirsiz inanın, istəmirsiz 
inanmıyın. Yoxlaya da bilərsiniz. Hər halda Huraman yalan 
danışmaz. 
JURNALIST -    Sizin həyat yolunuz digər qızlara, qadınlara 
nümunə ola bilərmi? 
 
 
     58 
 
 
 
HURAMAN -    Allah eləməsin, necə deyərlər, kəndin dəlisi  bir 
olar. Heç vaxt istəməzdim ki, Meşəlidə ikinci bir Huraman da 
peyda olsun. Amma əgər hardasa mənim kimi biri yaşayırsa, 
bunun o kəndə nə ziyanı? Bizlər yalnız onu istəyirik ki, 
qızlarımız heç olmasa bir balaca cəsarətə gəlsinlər, 
dövrələrindəki səddləri azacıq da varsa aşa bilsinlər. 
Mən heç, mən çox qorxunc yolla gedirəm. Bu yolu heç kimə 
arzulamıram. Ancaq inanıram ki, dünya belə qalmayacaq, 
elə bir zaman gələcək ki, mənim gördüyüm bütün işlər adi 
bir iş sayılacaq. Gələcək nəsillər daha böyük qəfəsləri 
yıxacaqlar. 
JURNALIST -    Huraman xanım, sonuncu sual,  necə oldu ki, 
özünüzə belə bir, necə deyərlər, həyat qurban tələb edən 
ağır yol seçdiniz? 
HURAMAN -    Yox, bunu mən özüm seçmədim. Bəlkə də bir alın 
yazısı, tale qismətidir bu. Lakin ən əsası... keçib gəldiyim 
həyat yolunun nəticəsidir bütün bunlar. Axı siz bilməmiş 
deyilsiniz, mənim çox qəribə ömür tarixçəm olub... Nə isə, 
keçmişlərə baş vurmayaq, hönkür-hönkür ağlaya bilərəm. 
(Bir balaca doluxsunur.) Mənə  ağıllı təkliflər edənlər də olur. 
Istəsəm, günü sabah babat bir dayının oğluna ərə gedib 
hamı kimi yaşaya bilərəm. Ancaq o zaman...  kəndimizin 
mənim kimi dəlisi olmszdı axı... 
JURNALIST -    Huramansız Meşəlinin nə gözəlliyi, eləmi? 
 
Huraman başını yırğalayır, çantasından siqaret çıxardıb yandırır. 
 
JURNALIST -    Çox sağ olun, Huraman xanım. Sizə bu çətin və 
başqaları tərəfindən anlaşılmayan yolda uğurlar diləyirəm. 
(Ayağa qalxır.) Camaat yığışır daha. Görüşov cənabları da 
gəlib çıxacaq indilər. Görək nə danışacaqlar bu iclasda? 
 
Huraman da ayağa qalxır. 
 
 
 
   İYİRMİ DÖRDÜNCÜ FRAQMENT 
 
Radioda şux bir melodiya. 
Meydanda kəndlilər çoxalır. Gəzişənlər var. Iki-bir, üç-bir dayanıb söhbət 
edənlər var. Bəziləri də oturub çay içir, domino oynayır. 
 
Bir neçə nəfər qarpız satan Arvadın başına yığışıb. Alver gedir. Aralıda 
oturub qarpız yeyənlər də var. 
     59 
 
 
Səmə geroy “maşınını sürə-sürə” adamların arasında dolaşır. Bir dəstə 
uşaq onun ardınca qaçışır. 
 
Bir neçə nəfər səhnəciyə stol-stul qoyur. 
 
Qaranlıq düşdüyündən əvvəlcə çayxananın həyətindəki ağaclardan 
asılmış lampalar, sonra isə səhnənin üstündəki lampalar bir-bir işıqlanır. 
 
REPRODUKTOR –    Quq-qu... Danışır Meşəli radiosu. Aldığımız 
son məlumata görə, məsul yoldaş Görüşov artıq Palantökən 
aşırımını aşıb kəndimizə tərəf gəlməkdədir. Yoldakı çalalar 
mane olmasa, on-on beş dəqiqəyə burdadır. Yoldaş 
Görüşovu qarşılamaq üçün zırpı Hətəm öz əsabələrilə 
Arababatan çayının körpüsündə gözləyir. Zırpı Hətəm bu 
məsul yoldaşın qarşısına keçmişlərdə olduğu kimi əli gül-
çiçəkli bir dəstə qız çıxartmaq istəyib, lakin qızlar artıq 
bunun köhnəlik əlaməti olduğunu bildirərək imtina etmişlər. 
(Musiqi davam edir.) 
HƏSƏNQULU KIŞI   (Səhnəcik önünə gəlir.) Ay camaat, 
fürsətdən istifadə iliyib qonaq gəlib çıxanacan sizdərə bir 
məlumat vermək istəyirəm. Yəqin ki, eşidənlər var, 
respublikamızın prezdentinə məktub yazmışam, daha 
doğrusu, nəvəmə yazdırmışam. Bilirsiniz ki, mənim savadım 
yoxdu. Digər nəvəmə də oxutdurmuşam. Uşax sağ olsun, 
ağzımdan necə çıxıb heylə də yazıb. Kəndin tamaşa 
çıxardanları saqqızımı oğurruyub həmin məktubun əsas 
yerlərini özdərinin diliynən disək, səhnələşdiriblər. Hindi 
istiyirəm, o məktubnan siz də tanış olasız. Məktubu hələ 
göndərməmişəm. Bəlkəm diyirəm, daa nəsə artırmax 
lazımdı. Hər halda prezdent balaca adam dölü, hər şeyi ona 
yazmax da düz dölü. Hə, nə diyirsiz? 
YERDƏN SƏSLƏR -   Buyur, buyur, Həsənqulu kişi. Çox sağ ol 
ki, dərdimizi heç olmasa kiməsə yazmısan. 
- Bu həsənsoxduda nə məktub, a kişilər? 
- Ə, sən otur yerində. Yəqin səə xeyir iləmir. 
- Ə, bir dayanın da görək, nə yazıb o kişi! 
- Başdıyın, başdıyın, onsuz do oturmuşuz da. 
I AKTYOR -   (Tribunaya gəlir. Həsənqulu kişi kim i gözünə 
eynək taxıb. Zərfdən bir neçə vərəq çıxardıb eynilə onun 
danışıq ədası ilə oxuyur.) Hörmətdi prezdent, mənim 
yetmişdən artıx yaşım var. Bu dünyada bir çox maraxlı 
hadisələrin şahidi olmuşam. Son günlər kəndimizdə baş 
vermiş qəribə əhvalatları isə olan ömrümdə görməmişəm. 
     60 
 
 
 
Bilirəm, vaxtınız çox dardı, lakin genə də sizdən təvəqqe 
iliyirəm ki,  arada imkan tapıb bu məktubu axıracan 
oxuyasınız. Bunu elə-belə, sizə də maraxlı gəlsin diyə 
yazdırmamışam, sözümün canı var. 
Bu günnərdə gördük ki,  bu skorı maşınnarına oxşuyan bir 
xarici maşın gəlib gimgədə dayandı. Alçaxboy, yoğunboyun, 
iri qarınnı, əynində təzə qəsdum, ağ köynək və boynunda da 
qırmızı kalstux bir kişi maşından düşüb bizə yaxınnaşdı, 
ədəb-ərkannan salam verdi, hamıynan əl tutub görüçdü. O 
adam kim idi, nəçiydi, bilmirdik.  
II AKTYOR -   (Səhnəyə gəlir.) Narahat olmuyun, ay camaat, 
hindi tanış olarıx. Mən rayonumuzun imkannı 
piznesmeniyəm. Mən bilirəm ki,  hindi hamının güzəranı 
ağırdı. Odur ki, sizin kəndi isponsurluğa götürmüşəm. Lap 
açığı, istiyirəm ki, siznən bazar qiymətdərinnən xeyli aşağı 
alış-veriş iliyim. Bax, görürsüz bu maşını? Onda nə istəsəniz 
tapa bilərsiniz. Içində də ağ xalatdı satıcısı. Qiymətdər də 
bazardan çox-çox aşağı.  Məsələn, bazrda qəndin kilosunu 
beş-altı məmmədə verirlər, mən sizə üç məmməd bir 
nizamıya vericəm. Pesox, özünüz bilirsiniz ki, bazrda dörd 
məmmədədir. Amba mən iki məmməd bir nizamıya verirəm. 
Qaloş bazarda üç şirvanadı, bırda iki şirvana. Özü də bu İran 
buraxan taxta qaloşlardan dölü ha, əsil Urusiyyət qaloşudu... 
Soora, pılıız yoxdu, eyib etməz, yerinə qoz verin, fındıx 
verin, nə bilim, şor verin, yumırta verin. 
III AKTYOR -   (Səhnəyə gəlir.)  Ay piznesmen məllim, vallah, 
disəm, inanmayacaxsız, bu il quraxlıx oldu, meyvə də yoxdu, 
mallar da sağılmır, toyuxlar da yem dərdinnən yumurttamır. 
II AKTYOR -   Eyib etməz, mən nisyə də verə bilərəm. Hələ onu 
da diyim ki,  ayın axırında  verdiiz pulun əlli faizini də  
özünüzə qaytaracam. Amba iki şərtim var. Birincisi, gərək bu 
barədə heç yanda danışmayasız, yoxsa kənar kəntdərdən  
gəlib məndən ucuz alıb aparıb bazarda baha satacaqlar. 
Yaxud kimsə digər yerdə yaşayan qohumnarına da burdan 
ucuz mal alacax.  Ikincisi, belə qatışıxlıx düşməsin diyə 
gərək siz paspırtdarızı məə verəsiz, mən sizin addarızı qeyd 
iliyim. Mən bu malları ancax sizin üçün gətirmişəm. (Çəkilir.) 
I AKTYOR -   Hə, beləcə hər gün kişi gəldi kəndimizə, başdadı 
həqqətən ucuz qiymətdərə mal satmağa. Hələ orası da az 
qala yadımnan çıxacaxdı, sözümüzü eşidib kişi gələn dəfə 
vallah kəndə şor da gətirdi, yumırta da gətirdi. 
 
     61 
 
 
Çaş-baş olub qaldıx. Didik, diyəsən dünya düzəlir, bizim də 
qayğımızı çəkən tapılıb. 
Hörmətdi prezdent, sən Allah, bir az səbir elə, gör hələ 
sonura nələr olub. 
Ertəsi gün gimgədə dayanıb genə avtodükanı gözdüyürdük, 
bir də gördük ki, bir ağ otuz bir gəldi dayandı qabağımızda, 
dolu bədən, salidni geyimni, kalstuxlu başqa bir kişi düşdü 
maşınnan, bu da ədəb-ərkanan salam verdi, hamıynan əl 
verib görüşdü. Amma bu adamı tanıdıx. O, əslən bizim 
kəntdəndi, neçə illərdi ki, Bakıda alm işdiyir, brafissurdu. 
Amma e, çoxdan kəndə gəlib iləmirdi. Axırıncı dəfə heç 
bilirsiz onu haçan görmüşdük? Hə, onda, hələ Brejnev sağ 
idi, yağ qıtdıöı olmuşdu haa, bax onda tez-tez gəlirdi kəndə, 
hər dəfə də beş-on qarubka slivişni yağ gətirirdi, verirdi 
kəntdə yaşıyan əmisi oğluna, o da kilosunu satırdı yeddi 
manıt  əlli köpüyə. 
IV AKTYOR -  (Səhnəyə gəlir.) Ay camaat, nə çaş-baş olub 
qalmısız, mən də bu kəntdən deyiləmmi? Professor  
Qulamovsoygilzadəliyevskini nə tez unutdunuz? 
III AKTYOR -  (Ona yaxınlaşır.) Hə, brafissur Qulamov? (Əl 
verib görüşür.) Xoş gəlmisiz, xoş gəlmisiz. Sizdən nə əcəb 
bizdəri yad iləmisiz? 
IV AKTYOR -  Brafissur Qulamov yox, professor, elmlər doktoru, 
dosent Qulamovsoygilzadəliyevski. Keçmişdəkilər keçmişdə 
qaldı. Hərü, hindi hamı özünün soy kökünə qayıdır. Mən də 
gəldim sizləri görməyə. Nöşün ki, mən də bu kənddənəm,  
sizlərdən biriyəm. Nə olsun ki, Bakıda oluram. Düzdü, 
mənnən bir az inciksiz, ona görə ki, Bakıya oxumağa gələn, 
işləməyə, alverə gələn  kəndçilərimə hörmət eliyə 
bilməmişəm. Inanın ki, imkanım olmayıb.  Hərü, göz açmağa 
qoymurlar.  Hindi Allaha şükür, zəmanə dəyişib. Imkanlarım 
da çoxalıb. Gəlmişəm ki, pasportlarınızı yığıb sizi siyahı 
eləyim. Kim oxumax istiyirsə, bütün vuzların qapılarını 
açacam onların üzünə. Lap özəl universitet olsun, pulunu 
özüm verəcəm. Neçə min dollar olsa da. Qalmağa yeri 
olmayanlara otellərdə öz pulumnan nömrə alacam, evimdə 
yerləşdirəcəm, təki oxuyub adam olsunlar. Kim harda 
işləmək istəsə, iş tapacam. Prezident aparatında da admım 
var, lap o ministirlər qabinetində də. Hələ milli məclisdə də. 
Təki siz südlü inəy olun, hərü.  (Çəkilir.) 
 
 
 
     62 
 
 
 
I AKTYOR -  Ertəsi günü genə gimgədə dayanmışdıx. Genə bir 
maşın gəldi. Əli sumkalı, gözü oçkili bir kişi düşdü qaz iyirmi 
dörtdən. 
V AKTYOR -   Salam, camaat! Mən həkiməm, mal həkimi yox ha, 
adam həkimi. Sizin kəndi şefliyə götürmüşəm. 
Pasportdarınızı verin, sizi qeydə alım. Hamınızı tibbi 
yoxlamadan keçirdəcəm. Hindi dərman bahadı, həkim xərci 
də çoxdu diyə əksər adamlar ölümcül xəstə olsalar da 
doxdura gedə bilmir. Belə getsə, bir çox nəsillərin kökü 
kəsilə bilər. Mən kimdə nə azar varsa aşkar iliyicəm. Və 
həmin adamı pulsuz-parasız öz dərmanlarımla sağaldacam. 
(Çəkilir.) 
I AKTYOR -  İki gündə məlum oldu ki, kənd camaatının yarıdan 
çoxu  naxoşmuş. Və hər birində də bir neçə löyüm xəstəlik 
varmış. Təkcə 95 yaşlı Xeyransa qarının canında heç demə 
9,5 löyüm azar varmış. Sağ olsun o kişi, yeşik-yeşik dava-
dərman gətirdi, cürbəcür otdar gətirdi və başdadı həqiqətən 
də onnarı pulsuz camaata paylamağa. Vallah, şəfa tapannar 
da oldu, xəstəliyi bir az babatdaşnnar da. Yalnız Xeyransa 
qarı... bir dənə kinə udan kimi o dünyalıq oldu. Doxdur didi 
ki, bu kinəlik dölü, qarının fərzinin tamam olmasıynan kinə 
udması  eyni günə düşüb, bu bir təsadüfdü. Buna 
baxmayarax, doxtur qarının yasını da öz hesabına ötürdü, 
üçgünnüyün ertəsi günü, vallah,  kişi elə bir şves buğası 
kəsib xeyrat verdi ki, yalan olmasın,  çoxdan ət yimiyən 
camaat iki günə yeyib qurtara bilmədi o buğanı.  
Sonura bir kişi də gəldi. 
VI  AKTYOR -  Salam-məlöyküm. Mən injinerəm. Yollarınız çox 
bərbaddı, onu düzəldicəm. Arababatan çayının üstündəki 
körpünü təzəliyicəm. Cavannara istadiyon tikdirəcəm. Təzə 
fitbol qamandası yaradacam. Pasportdarınızı verin, sizi uçota 
götürüm. (Çəkilir.) 
I AKTYOR -  Bir gün də gözəl-göyçək, incə-mincə bir xanım da 
gəlib çıxdı. 
VII AKTYOR -  Salam. Mən də mədəniyyət işçisiyəm. Sizin 
kəndin mədəni səviyyəsini qaldırmağa söz vermişəm. 
Kənddə video salon tikdirəcəm. Yekə bir Qrosnu antena 
gətirib qoyacam kəndin ortasına, qoy dünyanın bir çox 
kanalları gəlsin öyünüzə. Nə? Televizorlarınız xarabdı? Pul  
dərdindən  düzəltdirə bilmirsiniz? Eyibi yox, usta gətirərəm, 
bir-bir öyləri gəzib sınıx televizorları öz hesabıma  
63 
 
 
düzəltdirərəm. Qlubunuzu da remont elətdiricəm. Qocaların, 
qarıların xorunu düzəldicəm. Konsertdər verərsiz burda. Hər 
həftə Bakıdan bura məşhur artistləri gətirtdirəcəm. Lap elə 
Zeynəbin özünü də, Arif Quliyevi, Şou Əlini də. Türkiyədən 
hətta Sezən Ağsunu da gətirtdirəcəm. Bir sözlə, qısa 
müddətdə kəndin mədəni həyatı  şəhər səviyyəsinə 
qalxacaq. Nə? Acqarına nə mədəni səviyyə? Arxayın olun, 
qarnınız da doyacax. Söz verirəm. Təkcə siz pasportdarınızı 
mənə verin. (Çəkilir.) 
I AKTYOR -  Vallah, hörmətdi prezdent, çaşıb qalmışıx. 
Diyirik , daa diyəsən müharibə də qurtarıb, qaçqınnarımız da 
qayıdırlar  öz yuvalarına, dünya da başdıyır əvvəlkinnən 
yaxşı olmağa. 
Elə bu zaman məsələnin üstü açılır. Onsuz da bu paspırt 
söhbətindən mən nəsə şübhəyə düşmüşdüm. Sən dimə, 
kəndimizə gələn bu qonaxların hamısı diputat olmax 
istiyirmiş. Hindi diyirlər ax, milli məclisə seçkilər 
başdıyıb.keçmişdə belə şeylər görməmişdik. Bizi heç itirib 
axtaran olmazdı. Hindi diputatdarın özdəri öz ayaxlaıynan 
gəlir yanımıza. Hamısı başdıyır kəndin,  camaatın işdərinə 
yarımağa ki, istədikləri imzanı topluya bilsinlər, biz onnara 
səs verək. Doorudu, onnarın didiknərinin hamısı  düz olmasa 
da, həyata keçənnəri də var. Vallah, xeyli faydalı işdər dı baş 
verib. 
Möhtərəm prezdent, bu məktubu yazmaxda sizdən 
təvəqqəm odu ki, bu diputat sekilərini tez-tez salasınız, beş 
ildən bir yox, beş-altı aydan bir. Bəlkə bizdəri də beləcə tez-
tez yad iliyən, bizdərə də bir balaca köməy əli uzadan tapıla. 
Vəssalam, şüttamam. 
Hörmətnən: Həsənqulu kişi, Meşəli kəndi, 1995. 
 
Kimlərsə əl çalır. 
Fit çalanlar da var. 
 
YERDƏN SƏSLƏR -  Əladı, əla! Elə-belə də göndər getsin. 
- Qəşəng! Sağ ol səni, Həsənqulu kişi. 
- Bu nədi ə? Kəndimizi biabır iliyib. 
- Sənə sərf iləmədi diyəsən. Hamısını düppədüz yazıb ki 
- O kişini tutub dama salanda diyicəm, düz idi, yalan idi. 
Gəlib bizdərə hörmət iliyirlər, biz də bu hörmətdərini 
başlarına çaxırıx. Daa kim üz tutar bu tərəflərə? 
     64 
 
 
 
- Belə hörmət bizə lazım dölü. Bu hörmət yox, rüşvətdir. 
Uşax aldadan kimi aldadıblar bizdəri. Hələ çox şeyi 
yazmayıb, mənnən olsa, hələ bir az artırmax lazımdı. 
 
     
                                    İYİRMİ ALTINCI FRAQMENT 
 
MOLLA PİRVƏLİ -   (Yerindən qalxır.) Ay camaat, ay camaat, 
bir hour  sakit olun. Mənim də bir sözüm var. Orda heç 
məscid məsələsinə toxunulmuyub. Məscid heç bir diputatın 
yadına düşmüyüb. Yenə sağ olsunnar Ərəbistandakə varlı-
karlı qardaşlarımız.                           
YERDƏN SƏS -  (Gizli bir istehza ilə.) Ay molla, hörmətdi 
ruhanisiz, bir keçin qabağa, ordan diyin sözünüzü. Qoy 
camaat sizi bir əməlli-başlı görsün, eşitsin. 
SƏSLƏR -   Hə, düzdü, keç, keç qabağa, ordan danış. 
MOLLA PIRVƏLI -   (Səhnəciyin önünə gəlir. Boğazını artdayır, 
uzun təsbehini çevirir.) Bismillahi-r-rəhmani-r-rəhim... Hə, 
onu diyirəm axı... Ay camaat, biabırçılıxdı vallah. 
Ərəbistandakı müsəlman qardaşlarımız öz pullarıynan dədə-
babalarının xeyratına kəndimizdə məscid tikdirmək istiyirlər. 
Bizim razılığımızə gözdüyürlər. Mən yas yerində bu barədə 
çox danışdım, ancax bir qərara gələ bilməmişik. Hindi 
camaatın çoxu burdaykən bu söhbəti bir də açmax istiyirəm. 
O kişilər Allah rizasına ciblərinin puluynan bizə məscid 
tikdirib bağışdıyırlar. Siz niyə bu işə razılıx vermək 
istəmirsiniz? 
YERDƏN SƏS -   Bizə məscid lazım deyil! 
MOLLA PIRVƏLI -  Küfr danışmıyın! Hindi hər kəndin, şəhərin 
öz məscidi, minarəsi var. Çox yerlərdə azan da çəkirlər. 
 
Elə bu vaxt hardasa eşşək bərkdən anqırır. 
Gülüşmə qopur. 
 
YERDƏN SƏS – Bu da bizim azan. 
MOLLA PIRVƏLI -  Bax ona görə də belə geri qalmışıx da. 
YERDƏN SƏS -  Yox, bizi geri qoyan məscidlərdi. O varlı-karlı 
müsəlman qardaşlarımızın bizə elə canı yanırsa, niyə bizim 
kənd üçün məktəb tikdirmir, məscid tikdirir? Peygəmbərimiz 
də buyurub ki, yüz il ibadət etməkdənsə, bir saat elm, savad 
öyrənmək daha əfsəldir. Din insanı təmizliyə səsləyirsə, elm 
bu işi daha tez görür. Təmiz paltarın yuyulmağa ehtiyacı                        
                                                           65 
 
 
olmadığı kimi ziyalı, təmiz insanların da dinə ehtiyacı yoxdur. 
Bizə məscid yox, məktəb lazımdır, savad lazımdır. Kənd 
məktəbinə baş soxmaq olmur. Sinif otaqları mal pəyələrinə 
oxşuyur. 
YERDƏN SƏS -  Tamamilə doğrudur. Məsciddənsə bizə məktəb 
daha əfsəldir. Heç olmasa,  bir dənə  hamam tikdireydilər. 
Bir vedrə su ilə nə qədər gəndalaşlıxda, lobyalıxda çimmək 
olar? Hamını bit-birə basıb. 
MOLLA PIRVƏLI -  Bəxtimizdən məscidin proyektində hamam 
da çıxa bılər, artizan da çıxa bilər. 
HƏMIN ŞƏXS - Hə, bax bunnarın xatirinə tikir tiksin. Mən razı. 
BIR NƏFƏR -  Bərkdən.)  Ay camaat, ay camaat, mənim bir 
təklifim var. Gəlin məscid yox, kilsə tikdirək. Akop Ağacanı 
da ora baş keşiş qoyaq.      
 
Ümumi gülüşmə. 
 
MOLLA PIRVƏLI -  Tfu! Daa mənim sizə heç bir sözüm-zadım 
yoxdu. 
HƏMIN ŞƏXS -  Dayan ee! Niyə acıqlanırsan? Sözümün canı var. 
Heç bilirsən, kəndimizdən Bakıda olan neçə nəfər cavan uşax 
xristianlığı, krişnadı, nədi, onu qəbul iliyib? 
MOLLA PIRVƏLI -  Hərəsinə bir az pul-para verib 
şirnikləndirirlər də. O dinsizlər, kafirlər də ağıl ucbatından 
haram pullara uyurlar. 
YERDƏN SƏS -   Təkcə pula görə deyil. Siz mollalar öz dinimizi o 
qədər hörmətsiz iləmisiz ki,  çoxları ondan imtina etmək 
istiyir. Düz diyir o kişi, bizə kilsə laszımdı. Çünki belə getsə, 
xristianlığı qəbul iliyənlərin sayı gündən-günə çoxalacaq. 
MOLLA PIRVƏLI -   Ay Allahın bisavad bəndələri, siz 
bilmirsinizmi ki, hindi hər şey kimi din də azaddı? Kim hansı 
dini istəsə seçə bilər. Xəbəriniz yoxmu ki, elə xristianların 
özdərinnən nə qədər  islamı qəbul iliyənlər var? Özü də 
bizimkilər onnara  pul-zad da verib eləmirlər. 
BIR NƏFƏR -   Ay camaat, məni bir başa salın görüm, diyirsiz ki, 
hindi ya pul alıb, yain ki, heç pul da almadan dinini 
dəyişənnər peyda olub. Bəs onnarın şalvarlarının altı necə 
olur, orasını da dəyişdirirlərmi? 
 
Ümumi gülüşmə. 
 
 
 
     66 
 
 
 
MOLLA PIRVƏLI -   (Daha bərkdən əsəbiləşir.) Tfu! Doordan da, 
sizə heç bir din, məscid lazım deyilmiş. Hayıf mənim 
zəhmətim... (Acıqlanıb çıxıb gedir.) 
 
Eşşək yenə hardasa anqırır. 
 
YERDƏN SƏS -     Aha, azan başladı. Şeyximiz getdi namazını 
qılmağa.  
 
Gülüşürlər. 
 
 
   İYİRMİ YEDDİNCİ FRAQMENT 
 
REPRODUKTOR –    (Musiqi.)  Quq-quu... Diqqət, diqqət! İndicə 
aldığımız son məlumata görə meydana yığışıb səbirsizliklə 
yolunu gözlədiyimiz hörmətli cənab Görüşov öz “Niva”sıyla 
artıq kəndimizə yaxınlaşmaqdadır. Heç demə, bu məsul 
vəzifəli şəxs hələ günorta kəndə çatmamış zırpı Hətəm onu 
Çeşməli bulağa aparıbmış, qonağın şərəfinə balaca bir quzu 
kəsibmiş, iki dənə də balaca qarpız kəsibmiş, beş-altı dənə 
də balaca araqlardan açıbmış. 
 
Yaxınlaşmaqda olan  sürəkli maşın siqnalları diktorun sözünü ağzında 
qoyur. Musiqi davam edir. 
 
YERDƏN SƏSLƏR -  Aha, gəldilər, gəldilər!..   
 
Maşınlar tormoz verib dayanır. Qapılar açılır, çırpılıb bağlanır. Zırpı Hətəm 
qabaqda, onun ardınca Görüşov, xəstə Qasım, ambardar Fərzəli səhnəyə 
daxil olurlar. 
 
Oturanlardan kimlərsə ayağa qalxır, kimlərsə əl çalır. Fit çalanlar da var. 
 
Dinməzcə səhnəyə qalxırlar. Bir az əvvəl hazırlanmış stolun arxasında 
yerlərini tuturlar, üzlərini meydana çevirib camaatın sakitləşməsini 
gözləyirlər. 
 
ZIRPI HƏTƏM -  (Sərxoşluğunu gizlətməyə çalışaraq, 
qabağındakı kağızlara baxa-baxa.) Bağışdıyın,  bir az 
gecikdik...      
 Nə isə, iclasımıza başdıyırıx. 
A yoldaşlar, sizdərə yaxşı məlumdu ki, əlində bir ildir mən  
  
 
     67 
 
 
qalxoz sədriyəm. Özümü tərifləmək olmasın, bu böyük 
srokdu.  Mənnən əvvəlki sədirlər ən çox işdəyəndə altı ay 
işdiyiblər. Son on ildə qalxozumuza iyirmiyə qədər adam 
rəhbərlik iliyib. Onnarın içində bu vəzifəni məəm qədər çox 
aparan olmuyub. Mən də daa yorulmuşam, camaatnan  üz-
göz düşmüşəm, açığı, daa işdiyə bilmirəm. Bir aydan çoxu 
ki, ərzə yazmışam, işdən çıxmax barəsində. Amma ki, 
ərzəmə baxmırlar. Diyirlər ki, yerimə adam tapmalıyam, 
soora. Büyüm bura yığışmaxda da məqsədimiz budu ki,  
özünüzə təzə sədr seçəsiniz. Sabahdan daa mən işə 
çıxmayacam. 
Bu məsələni tam obyektiv və demoqratik yolla həll iləmək 
üçün hətta yoldaş Görüşovun özünü də dəvət iləmişik. 
Hörmətdi qonağımızı siz yaxşı tanıyırsız. Gəlin onu alqışdıyax 
və sözü ona verək. Və həm də yoldaş Görüşovu iclasımıza 
sədir seçək, qoy məclisimizi  idarə iləsin...(Bərkdən əl çalır.) 
 
Oturanlar da əl çalırlar. 
 
 
GÖRÜŞOV -  (Azacıq səndirləyə-səndirləyə tribunaya gedir, bir 
neçə udum su içir, əlini çallaşmış saçına çəkir, qalstukunu 
düzəldir, gözünə eynək taxır, boğazını artlayaraq sözə 
başlayır.)  Yoldaşlar... mən demək istəyirəm ki, dəfələrlə 
sizin belə məclislərinizdə iştirak eləmişəm. Mən demək 
istəyirəm ki, o zamanlar başqa zaman idi, yuxarıdan nə 
deyirdilərsə siz də “Baş üstə” deyirdiz və biz də, mən demək 
istəyirəm ki,istədiyimiz adamı sizə sədr təsdiq edirdik. İndi 
zaman dəyişib, xalq özünə rəhbəri özü seçməlidir. Və mən 
demək istəyirəm ki, indi əlinizə gözəl şans düşüb, bundan 
istifadə eliyin. Və mən demək istəyirəm ki, bəlkə əvvəlki 
idarəetmə üsulu səhv imiş, odur ki, kolxoz sədrləri beş-altı 
ay işləyib istefa verirdilər. Və yaxud biz özümüz onları 
çıxarıb başqa işə göndərməli olurduq. Və mən demək 
istəyirəm ki, yenə də istəsək biz Hətəmovun  yerinə layiqli 
bir kadr təyin edə bilərdik.  Amma mən demək istəyirəm ki, 
bu doğru olmazdı. Demək istəyirəm ki, yeni qurduğumuz 
müstəqil dövlətin prinsiplərilə düz gəlməzdi. Və mən demək 
istəyirəm ki, di buyurun, indi söz sizindir. 
 
Meydan bir müddətliyinə susur. 
      
 
 
      68  
 
 
 
(Sükutu pozaraq.)  Danışmaq istəyən yoxdumu? Varsa, 
buyursun, əlini qaldırsın və mən demək istəyirəm ki, onlara 
bir-bir söz verək. 
           
Birdən hamı əlini qaldırır. Hətta iki əlini qaldıranlar da var. 
 
Baho... (Təəccüblə geri dartınır.) Mən demək istəyirəm ki, 
hamınızın ürəyi sözlə dolu imiş ki. Daha denən ki, (Üzünü 
Hətəmə tutub yalnız onun eşidəcəyi tərzdə.) gecə 
yarısınacan burdayıq. 
 
Hətəm əlilə, gözülə işarə sedir ki, narahat olmasın. 
 
(Eynəyini burnunun ucuna sallayıb meydanı süzür, 
baxışlarını gəzdirərək əlini hamıdan yuxarı qaldırmış fıstıq 
Səftərin üstə saxlayır.) Buyurun... (Adını yadına salmağa 
çalışır.) 
YERDƏN SƏS -  Fıstıq Səftər. 
GÖRÜŞOV – hə, hə... Fıstıq, ee, Səftər kişi. Mən demək 
istəyirəm ki, buyurun, danışın. (Tribunadan enir.) 
 
Stol arxasındakılar ayağa qalxıb onun öz yerinə keçməsini gözləyirlər. 
Zırpı Hətəm bir az da yaxın oturub onun qulağına nəsə pıçıldayır. 
FISTIQ SƏFTƏR -    (Tribunaya qalxır, yumruğunu ağzına tutub 
öskürür.)   Əvvəla, mən dimək istiyirəm ki,  bizim kəndimizə 
xoş gəlmisən, hörmətdi yoldaş Göyüşov. 
 
Meydan qımışır. 
 
ZIRPI HƏTƏM -    (Əlini ağzının qırağına tutub tribunaya tərəf 
əyilir, pıçıltı ilə.) Göyüşov yox, ədə, Görüşov, Görüşov. 
FISTIQ SƏFTƏR -    Hə?.. Bağışdıyın. Əvvəla, mən demək 
istiyirəm ki, bizim kəndimizə xoş gəlmisən, hörmətdi yoldaş 
Göyrüşov. 
 
Meydan bir az da bərkdən qımışır. 
Görüşov eynəyinin üstən fıstıq Səftərə tərs-tərs baxır. 
 
ZIRPI HƏTƏM -   (Əsəbiləşmiş tərzdə tribunaya tərəf bir az da 
əyilir, ucadan pıçıldayır.) Göyrüşov yox, ədə, Göyüşov, 
Göyüşov, ee, Görüşov, Görüşov. 
 
     69 
 
 
Meydanda gülüşmə qopur. 
 
FISTIQ SƏFTƏR -     Bəs mən nə təər diyirəm, a Zırpı? Örüşov 
da, Örüşov. 
      
ZIRPI HƏTƏM -   (Lap əsəbiləşir.) Örüşov yox, ədə, Öyüşov, 
Öyüşov. Ee, tfu, Göyüşov, tfu, Görüşov, Görüşov! 
 
Gülüş səsləri meydanı başına götürür. 
Görüşov pərt halda başını stola dikib oturur. 
 
(Ayağa qalxır, əsəbi halda qabağındakı jurnalı, kağızları stola 
çırpır, toz qopur, acıqlanıb  qışqırır.) Tfu! Ayıb olsun sənə, 
fıstıq Səftər! Hörmətdi qonağımızın familiyasını sən nə tez  
yaddan çıxardın? Bir dəfəlik aç qulağını, həmişəlik yadında 
saxla! Görüşov, Görüşov! Bildin, qandın? 
FISTIQ SƏFTƏR -    (Yalandan yazıqcasına.) Bağışdıyın, vallah, 
başım xarab olub diyəsən. Hindi mən necə diyim diyirsən: 
Gödüşov, Goduşov? 
 
Meydan sanki gülüşdən partlayır. 
Görüşov artıq yerində otura bilmir, bir əlilə üzünü tutaraq sürətli 
addımlarla səhnədən çıxır. 
 
ZIRPI HƏTƏM -    (Hiddətlənmiş halda Səftərə yaxınlaşır, 
yumruğunu havaya qaldıraraq bağırır.)  Tfu! Nə Goduşov, 
Goduşov salmısan əə? Gülüşob, Gülüşob! Qandınmı? Ee, 
səni görüm lənətə gələsən! Düş aşağı, düş, düş! Başımızı 
yerə soxdun. (Səftəri dartıb tribunadan salır, tez Görüşovun 
dalınca qaçır.) 
 
“Rəyasət heyəti”ndə oturanlar da yanğın baş vermiş kimi tələm-tələsik 
onun ardınca qaçırlar. Xəstə Qasım nəsə fikirləşib geri qayıdır, ayaq üstə 
durub meydana baxa-baxa qalır. 
 
FISTIQ SƏFTƏR -     (Öz-özünə danışa-danışa səhnəcikdən 
enir.) Mən nə təər didim, əə? Gəlişov didim, Gedişov didim? 
XƏSTƏ QASIM -   (Əlindəki xətkeşi stola döyəcləyərək camaatı 
sakitləşdirir.) A yoldaşlar, a yoldaşlar! Bir qulax asın görək 
nə diyirəm?.. 
 
Səslər bir qədər azalır. 
 
 
 
     70 
 
 
 
Ə, Fıstıx, bir qanacağın, mərifətin olsun. O boyda hörmətdi  
yoldaş...  (Səhv edəcəyindən ehtiyatlanaraq bir an susur.) 
Görüşovu təhqir etdin. Indi kişi gedib polisə zəng vuracax ki, 
gəlin aparın onu, salın qoduxluğa. Axırın nə olacax əə sənin? 
YERDƏN SƏS -  Ay telefonlar işdədi ha... 
  
XƏSTƏ QASIM -  Telefonlar işləməz, ratsiyanan danışar. Bəlkə 
hələ cib telefonu da var onun. Bu boyda cinayətə göz 
yummax olar? 
FISTIX SƏFTƏR -  (Yerndən atılır.) O hansı cinayətdi əə? Nə 
böyük iç olub. Çaşıb kişinin familiyasını düz deməmişəm, 
görürsənmi. Buna statya-zad yoxdu. Heyliyə qalsa, birinci o 
məni təhqir iliyib. Gül kimi adımı qoyub mənə Fıstıx diyib. 
 
Meydan yenə uğuldayır. 
 
Fıstıx, Fıstıx... Pah atonnan! Qələt iləmədim ki, bir- iki dəfə 
aparıb bazarda fıstıx satdım. Heyliyə qalsa, qalxozun 
tonnarnan buğdasını satıb yiyirsiz, mal-qarasını yiyirsiz, 
otunu, silosunu satırsınız. Onda mən də diyim: silos Qasım! 
Xoşun gələr? 
XƏSTƏ QASIM –   Bəsdi, ə, bəsdi. Sən onsuz da düzələn əyri 
dölüsən. Elə düzünə liyib Şirəlinin arvadı Taytax vurub başını 
yarıb. 
FISTIX SƏFTƏR -  Sən get öydə qarıyan qızıvun dərdini çək, get 
Həsənqulu kişinin ayaxlarına yıxıl ki, nəvəsi gəlib onu alsın, 
xarici arvadına qulluqçu da varsa götürsün. 
XƏSTƏ QASIM – Tfu! Həyasızın biri... Sən də get onnan-bunnan 
şikayət yazıb pul qopart. 
 
Elə bu vaxt zırpı Hətəm, yoldaş Görüşov, ambardar Fərzəli sıra ilə 
səhnəyə qayıdır, heç nə olmamış kimi yerlərini tuturlar. 
 
 
   
İYİRMİ SƏKKİZİNCİ FRAQMENT 
 
 
 
 
 
 
     71 
 
 
 
AMBARDAR FƏRZƏLİ -  Hə... camaat, hərçəndi bir balaca çepe 
oldu, bunsuz işimiz keçmir də, nə isə... İclasımız davam 
edir. Buyurun, yoldaş... Görüşov. 
GÖRÜŞOV – (Başını dikəltmədən.)  Hətəm, çıx tribunaya, 
camaatın qabağına. Sənə bir neçə sualım olacaq. 
 
Hətəm bir an özünü itirən kimi olur, lakin tez də “Baş üstə” deyib 
tribunaya yanaşır. 
 
 (Əlindəki qələmi stola vura-vura sözləri ayrı-ayrı tələffüz 
 edərək soruşur.)  Mənə düzünü de görüm, sən nə üçün 
işləmək istəmirsən?  
ZIRPI HƏTƏM -  Yoldaş Görüşov... bilirsiz... mən dimək 
istiyirəm ki... (Tutulub qalır.) Mən dimək istiyirəm ki... 
FISTIQ SƏFTƏR -  (Ayağa qalxıb yerdən söz atır.) Mən diyim, o 
niyə işləmək istəmir? 
GÖRÜŞOV - (İkrahedici baxışlarla baxır və etinasızcasına.) Hə, 
buyurun, Səftər kişi.     
FISTIQ SƏFTƏR -    (Həyəcanla.) Ona görə ki, qalxozu elə yiyib 
dağıdıb ki, vaxtında aradan çıxmaq istiyir.İstiyir ki, bütün 
kəm-kəsirlər təzə gələnin boynunda qalsın.  Üzü gəlib daa 
heç kimi  işdədə bilmir. Iş getmir. Vaxtı ilə qalxoz min 
tondan   çox buğda becərirdi. Bu bizim kənd kimi üç-dörd 
kəndə bəs iliyirdi. Hindi hamımız acınnan qırılırıx.  Yüz qram 
buğda bölmək istiyir.  
 Torpaxları  fermer adıynan ona-buna satıb.  O fermerlər də 
otuz-qırx faizini kimlərəsə rüşvət verməknən dövlətdən 
küllü-miqdarda suda alıb, “beş-üç ilə ya xan ölər, ya eşşək” 
diyə bəy kimi dolanırlar. Çoxu da elə adamlardı ki, ömründə 
əkin-biçin işilə məşğul olmayıb. Düzdü, aralarında yaxşı 
işdiyənnər də var. 
 Bəs biz neyniyək? Torpağı ancaq pullulara verirlər. Bizə 
vermirlər ki, biz nə ilə əkib becərəcəyik? Bir yana baxan elə 
düz də iliyirlər. Mən iyirmi sotux yerimi şumladıb dirrik əkə 
bilmirəm, hektarlarla yeri necə şumladım? Texnika qalıb 
hindi? Toxumu hardan alax, nəynən alax?  
 Qonşu qalxozlar var, həmişəki kimi işdiyirlər. Yaxşı da 
dolanırlar. Diyirlər, biz ölərik, qalxozu dağıtmağa qoymarıx. 
Amma bizdə qalxozu öldürüblər lap. Beş-altı aydan bir təzə 
sədir gəlir, bu leşi bir az da söküb gedir. 
Hər dəfə də təpik bizə dəyir. Neyniyək? Necə dolanax?  
Gedib rayonda işdəmək mümkün dölü. Birincisi iş yoxdu,                                                           
72                                                                                 
 
 
 
ikincisi, lap iş tapsan da, hər gün gərək  iki məmməd o üzə 
verəsən, iki məmməd də bu üzə. Bu da ayda bir paçkadan 
yuxarı iliyir. Hindi harda adama o qədər maaş verirlər ki? 
ZIRPI HƏTƏM -  (Çox dözsə də, axırda səbri çatmır.) 
Burnunnan gəlsin, fıstıq Səftər, sənə ilədiyim yaxşılıqlar. 
Türmədə çürüyürdün indi, mən olmaseydim. Hindi bunun  
dilinə bax. 
II KƏNDLI -  (Yerindən qalxıb.) Niyə acığına gəlir? Düz deyir də. 
ÇOBAN MÜRSƏL -  (Ayağa qalxıb onun sözünə qoşulur.) A 
kişilər, qartuşka əkməknən, lobya satmaxnan külfət  
saxlamax  olarmı? Bu olsa-olsa ailəyə bir köməkdi. Vallah, 
günnərnən bizim öyümüzdə çay içilmir. Hardan alım iki-üç 
gündən bir üç-dörd məmməd pesoğa pul? Əppək də heylə. 
Uşaxlar bir az sünbül yığmışdı. Iki dənə də qoyun satıb ucuz 
arpa almışdım. Hamı kimi mən də arpaya bir az boğda qatıb 
az-az üyüdüb verirəm uşaxlara.  Bu da çəksin bir ay, iki ay. 
Bəs sonra? Bəs sonra nə vericəm? A kişilər, ayda dörd tay 
un işdədirik. Buna beş milyon pul lazımdı. Üst-üstə mən 
ayda iki şirvan tapa bilmirəm. 
V KƏNDLI –  (Ayağa qalxır.) Daa dözə bilmirik. Məni bağışdıyın, 
həyəcannan danışa da bilmirəm. Başa düşürəm. Hindi hər 
yanda çətindi. Amma vallah bizdə lap çətindi. Həmişə 
işdəmişik də. Heç olmasa, qalxoz boğdamızıca versə, digər 
şeylərə bir əncam qılmax olar. Biz belə deyildik axı. Meşəli 
belə olmuyub heç vaxt. Fərsiz rəhbət ucbatından bu günə 
qalmışıx. Bu hətəmlər yıxdı bizi. A kişilər, pardıyıram, 
boğdanı xırmandan gecəynən başqa kəndin adamlarına 
satırlar, bizə yox. Fermerlərə satırlar, tonnarnan. Onnar da 
aparıb bazarda baha qiymətə satırlar, guya ki, özdəri əkib-
becəriblər. Ay Hətəm, nə olar, onsuz da oğurruxdu diyən  bir 
az ucuz satırsan, heç olmasa, onu öz camaatıva sat da. 
Satmırsan. Qorxursan axı, camaat üzüvə dura. Bəs nə cür 
rəhbərsən ki, camaatıvın qeydinə qala bilmirsən. 
ZIRPI HƏTƏM -  A kişilər, mən bacarmadım da. Hindi özüvüzə 
yaxşı sədir seçərsiz, hansı havanı desəəz, o da həmin havıya 
oynayar. 
IV KƏNDLI – (Bərkdən, lap həyəcanla.) Yoldaş Görüşov, xaiş 
iliyirəm, xaiş iliyirəm, məə də söz ver. Kəndimizdə elə bir 
hadisə baş verib ki, onu eşitsən o zırpı Hətəmin üzünə 
lombaynan tüpürərsən. 
 
 
     73 
 
 
GÖRÜŞOV -  Danış, danış, a yoldaş. Ancaq səbirnən, təmkinnən. 
Nəyə həyəcanlanırsan ki? 
IV KƏNDLI -   Yoldaş Görüşov, vallah dəhşətdi bu. O günü 
axşamüstü kimsə gimgədə bir gop elədi, guya meşənin 
harasınasa aparıb üç maşın boğda töküblər. Inanan olmadı. 
Amma bir-iki nəfər “dəlidən doğru xəbər” diyib torba 
götürərək bir-birindən gizlincə meşəyə  yollandı. 
YERDƏN SƏS -   Biri də sən. Özünü niyə dimirsən? 
IV KƏNDLI -  Hə, biri də mən özüm. Mən də torba götürüb 
getdim. Bəxtimizdən o gecəsi də ay işığı idi. Meşəni çox 
gəzməli olmadıx, maşın gedə bilən yerlərə baş vurdux. 
Doordan da, iki yerdə salafan örtüklə xeyli boğda 
gizlədilmişdi. Kəndə səs düşdü. Əlinə torba alan meşəyə 
cumdu. Səhərə kimi dalımızda torba-torba  daşıdıx  o iki 
maşın taxılı. Sonra başdadıx üçüncü maşını axtarmağa.  Düz 
bir gecə, bir gündüz gəzdik. Nəhayət, ertəsi günü axşamüstü 
tapdıx üçüncü maşın boğdanı. Daa doorusu, boğdanı yox, 
boğda boşaldılmış yeri. Inanın mənə, bir maşın taxılı  axar 
çaya boşaltmışdılar. Su boğdanı yuyub aparmışdı. Yerə 
dağılmış boğdanın üstünü də qumnan, qayırnan 
basdırmışdılar ki,  görüb-iliyən olmasın. 
GÖRÜŞOV – (Əyri-əyri Hətəmə baxır.) Başa düşə bilmirəm, 
buğdanı meşəyə, çaya niyə boşaldırlar ki? 
IV KƏNDLI - Xəbər qopur ki, qalxoza qəfil yoxlama gəlir. 
Ambarda hesaba düşməmiş  atrıq  məhsulu gizlətməli 
olurlar. Bir az ora-bura, yerdə qalanı o yan-bu yan iliyə 
bilmirlər. Allah bilir, neçə ton artıxları varmış. Əlacları kəsilib 
aparıb meşəyə boşaldırlar ki, ara sakitləşəndən soora ya 
kiməsə satsınnar, ya da ki, geri gətirsinnər. 
YERDƏN SƏS - Qumarda uduzulan boğdanı da desənə! 
ZIRPI HƏTƏM - (Əsəbi.) Yalandı bütün bunnar! Böhtandı! 
İftiradı! Belə şey ola bilməz, qətiyyən! Faşist də bu cür iş 
görməz. Yoldaş Görüşov, siznən kəsdiyim halal loxmaya and 
içirəm ki, nə mən, nə də ki, idarənin digər işçiləri belə bir 
qələt iləməz. Mən xaiş iliyioyrəm, qəmisya yaradın, araşdırın 
bu işi. Böhtançılar cəzasına çatsınnar qoy! 
 
Başını yerə dikib qalmış ambardar Fərzəli belini bir qədər dikəldir. 
 
 
 
 
 
     74 
 
 
 
GÖRÜŞOV - Dəhşətli cinayətdi bu. Mütləq araşdırmaq lazımdı. 
Sən isə Hətəmov, nahaqdan and içmə. Bəlkə heç sənin də 
xəbərin olmayıb, səndən gizli ediblər.  
 
Fərzəlinin başı yenidən aşağı əyilir. 
 
III KƏNDLI -  Yoldaş Görüşov, bütün kənd bilir, bu vaxtacan 
dilimdən  yalan çıxmayıb.  Böhtan deyil bu. Vallah, nəyini 
gizlədim, həmin buğdadan bizim uşaqlar da bir-iki səhləm 
gətiriblər. Lap bir meşok da özüm gətirmişəm. Ancaq 
mətəəlçilikdi. Hər nəyi olsa da, mən də inana bilmirəm ki, 
Hətəm belə bir işə qol qoysun. Hətəmin xəbəri olmadan 
başqa kimsənin də belə bir işə girişə bilməsini də ağlım  
kəsmir.  Fikirləşə-fikirləşə qalırsan vallah. Bu            
buğdanı meşəyə hardan gətirmiş olarlar, kimlər gətirmiş 
olar? 
          Yaxınlıxda da elə bir kənd-zad yoxdu ki, diyəsən, bəlkə 
ordan gətirib gizlədiblər. Nə isə, çox müəammalı işdir. 
I KƏNDLI –  Mən bilirəm  o boğdanı bizim meşələrə, çaylara kim 
gətirib töküb. 
GÖRÜŞOV – Bilirsən, bəs niyə gizlədirsən? 
I KƏNDLI – Deyirsiz, açıb söylüyüm?..  Məncə, bunu uçan 
boşqablarla başqa planetlərdən gələnlər iliyiblər. 
 
Gülüşmə qopur. 
 
Deyilənlərə görə, başqa planetlərdə də belə hadisələr olur. 
Belə ki, orda da kolxozlar öz hesabına min hektar əvəzinə iki 
min hektar taxıl əkib becərir.  Biçin vaxtı məhsulun çoxunu 
xəlvəti olaraq kənar adamlara satırlar, bizdəki kimi dəyər-
dəyməzinə. Orda da elə olur ki, birdən qəfil yoxlamalar gəlib 
çıxır, hələ sata bilmədikləri, gizlədə bilmədikləri taxılı uçan 
boşqablara doldurub gətirib bizim meşələrə boşaldırlar ki, 
özdəri sudan qup-quru çıxsınnar, bizim isə yapon saatı kimi 
düppədüz işliyən rəhbərlərimiz şərə düşsünnər. 
 
Hətəm yanıqlı-yanıqlı başını yırğalayır. 
Görüşov dərndən köks ötürür. Yenə tərs-tərs Hətəmə baxır. 
Eşitdiklərindən elə heyrətlənib ki, bilmir nə desin. 
Sükut davam edir. 
 
 
 
     75 
 
 
FISTIQ SƏFTƏR -    Hər il tonnarnan tütün verirdik, əlli-altmış  
kilo barama verirdik. Inişilki tütün pulunu hələ ala 
bilməmişik. Keçən ilki tütün hələ damda qalır, bu ilki də 
talada batır. Vaxtlı-vaxtında traxtr vermədin, maşın 
vermədin ki, yığıb gətirək. Diyirlər, hökümət  tütünü sata 
bilmir. Amma elə sədirlr var ki, onnar satırlar ayrı-ayrı xarici 
şirkətlərə. Sən də diribaş ol, sat da kolxozun tütününü hara 
sata bilirsənsə. Camaat tut ağaclarının da hamısını kəsib 
yandırıb. Bəs bizim axırımız necə olacax? Vallah, a yoldaş 
Görüşov, bax belə yaramaz rəhbərlərin üzündən bu günə 
düşmüşük. Düzdü, başda oturannarda da günah çoxdu, 
amma yerlərdə lap dəhşətdi. 
HƏSƏNQULU KIŞI – Axırda diyəsən mən də danışmalı olacam. 
Ay yoldaş Görüşov, mənim xeyli yaşım var, bu dünyada çox 
şeylər görmüşəm. Əvvəllər bu cür işdər olmazdı axı. Əvvəllər 
bir vəzifədə on il, on beş il işdiyirdilər. Adamı  bir vəzifəyə 
qoyanda hər şeydən ötrü onu çıxartmazdılar. Nöqsannarı 
olanda tənbeh iliyərdilər, yaxşı işdə, düzəlt diyərdilər. Hindi 
kim hansı vəzifəyə keçsə, fikirləşir ki, onsuz da yerimi 
isitməyə qoymayacaxlar, bir-iki ilə dəyişəcəklər yerimi, nə 
qədər fürsət var, qoy söküm yiyim, soora nə olar-olar... 
Hər təzə gələn qalxoz sədri özünə, qohumlarına yaxşı torpaq 
alır, qalxoz hesabına bağ saldırır, ev tikdirir, maşın alır, 
özünü tutur, soora da az aşım-ağrımaz başım diyib  sivişir 
qreslodan ki, qoy hindi də gəlib o birisi söksün, bütün 
günahlar  təkcə onun üstündə qalmasın... 
Bax, budu dərdimiz. Hətəm də eləcə. Öz yükünü tutubdu 
daa. Nə qədər gec dölü, aradan çıxmax istiyir, ona görə də 
daa o vəzifəyə  getmək istiyən yoxdu. Hər halda məddə 
kiminsə başında çatdamalıdı. 
Mən təklif iliyirəm ki, Hətəm öz yerini heç kimə verməsin. 
Bacarıqlı adamdı, qoy özü işdəsin. Bütün səhvlərini 
düzəltsin. Düzəldə bilməsə, soora yapışın yaxasınnan.  
Məddə çatdıyasıdısa qoy elə onun öz başında çatdasın. Çünki 
qalxozumuzu onun qədər öldürən ikinci bir sədir olmuyub. 
ZIRPI HƏTƏM - (Hirsini boğaraq.) Həsənqulu kişi, ağsaqqal 
adamsan, sənə çox şey diyə bilmirəm. Ancax sən də ağ 
iləmə, həddüvü bil... Sökməyə qalsa, ömür boyu əlləşsəm də 
sənin nəvənin bir ildə gedib Urusiyyətdən gətirdiyi  maşının 
dəyərini sökə bilmərəm. Bir ildə işdiyib belə maşın almax 
olseydi urusdarın hər birinin əlli dənə belə maşını olardı. Hə, 
heç olmasa sən danışma.  
 
     76 
 
 
 
HƏSƏNQULU KIŞI -  Birincisi, mənim o maşını haranısa 
sökərək əldə iləmiyib. Heç elə işdiyib də canını əziyyətə 
vermiyib, sadəcə qaynatası bağışdıyıb. Kişi orda böyük 
şirkətdər yiyəsidi. Ikincisi, lap elə haranısa söküb gətiribdi, 
bacarırsansa, get sən də qıraxdan söküb gətir. Hər halda 
bunun kəndə ziyanı olmaz ki, xeyri olar. Amma sən bizim 
içimizi sökürsən. Bir də sən niyə cırnayırsan axı? Sənə pis 
söz demirəm ki. Təmiz adamsansa, qal yerində işdə diyirəm 
də. 
VI KƏNDLI -  (Sanki partdayır.) Nə? Nə didiz? Yerində qalıb 
işdəsin hələ, hə? Az yiyib, genə yisin diyirsən? A kişilər, 
diyəsən sizin hələ çox şeydən xəbəriiz  yoxdu. Yoldaş 
Görüşov, yoldaş Görüşov, sən Allah, icazə ver, mən də ikicə 
kəlmə diyim. Ürəyim pardıyır axı. Gör bunnar məni nə cür 
məcbur liyiblər ki, axırda bu savadsız canımla bir sicilləmə 
ərzə yazmalı olmuşam.  
(Cibindən əzik-üzük bir kağız çıxardır.)  Özü də haralara? Bir 
surəti irayonun icrayə hökməti başçısına, bir surəti milli 
məclisə, biri qəmnist qəzetinə, ee, Azərbaycan qəzetinə, biri 
də düz ora, nədi o, lap o bı-mı-tı-ya. Sən Allah, Görüşov 
yoldaş, üçcə dəqqə məni dinnə, onu sənə də oxuyum, görün 
bu hətəmlər nə oyunnar açırmış qalxozda. 
GÖRÜŞOV -  Yaxşı, oxu. Ancaq qısa ilə, mən demək istəyirəm ki, 
vaxtımız çox getdi onsuz da.   
VI KƏNDLI -  Özü də tribunadan, o miqrafunnan oxumasam, 
ürəyim soyuyan dölü.  
GÖRÜŞOV – Buyur, buyur. 
VI KƏNDLI – (Tribunaya yaxınlaşır. Hətəmə.) Sən çəkil əə 
qırağa. 
ZIRPI HƏTƏM -  Ə, Ramazan, bəsdi, genə o peyin söhbətini atıb 
ortaya iylətmə məclisi.  
VI KƏNDLI -  Hə, nədi, yoxsa xoşuna gəlmir? Qoy gəlməsin, 
amma qoy hamı bilsin sənin içdəklərini. Düş, düş ordan.  
 
Əlacı kəsilmiş Hətəm tribunadan çıxıb boynunu buraraq bir kənarda 
dayanmalı olur. 
 
 
 
 
 
 
     77 
 
 
GÖRÜŞOV -  Buyur, buyur, yoldaş... (Adını xatırlamağa çalışır.) 
YERDƏN SƏS -  Priboy Ramazan.  
VI KƏNDLI -  Hə, priboy Ramazan. Axsaq Ənnağının uşağı 
priboy Ramazan yoldaş tərəfindən ərzə.  (Əlində tutduğu 
kağızdan oxuyur.)  
Bu ərzəmnən yazıb sizə diyrəm ki, bilin, eşidin! Neçə illərdi 
ki əvvəl dədəm Ənnağı dədəm ölənnən sonura hindi də mən 
onun uşağı  priboy Ramazan qalxozun belarus traxtrını 
lapetini sürürük!yeddi baş külfətəm. Bir baş uşağım tərtərdə 
vırışır bir baş uşağım da saldatlıxda təpik döyür. Haçandı 
gediblər nə məktub var nə xəbər yannarına da 
gedəmmirəm. Diyirlər əppəkləri yoxdu özdərinə də bit 
düşübdü diyirəm cannarı sağ olsun saldat hər şeyə 
dözməlidi.özüm də qalxuzda işdiyirəm səlyarka da vermirlər 
zapças da təkər də. Özüm də iki üç aydan bir əlli beş min 
yəni beş məmməd bir nizamı alıram buna da bir kilo qənd 
düşür diyirəm cannarı sağ olsun yəqin hökmətdə yoxdu ona 
görə də şor satıram qapıdan qoyun- keçi satıram bir təər 
fırranırıx. Diyirəm təki müharibə qurtarsın erməniləri yox 
iliyək! Sonura hər şey yaxşı olar.  
Amma məni yandıran başqa şeydi qalxuzda yihayidi! 
Boğdanı yidilər meyvəni yidilər torpaxları yidilər. o günü üç 
lapet boğda gətirmişəm naryadda görürəm biri var iksini 
yiyiblər bir lapet alma gətirdim naryada düşmüyüb deməli 
yiyiblər. iki lapet tütün gətirdim onu da yidilər! 
A kişilər dəli oluram onda impera idik hər şey urusa gedirdi 
onda da yiyirdilər amma xəlvəti az-az qorxa-qorxa onda 
urusunkunu yiyirdilər hindi ki müstəqilik hindi ki hər şey 
bizimkdi bəs hindi bizimkini niyə yiyirsiz!yoldaşlar soruşun 
bilin!  
A kişilər boğdamı yidilər dimmədim almamı yidilər 
dimmədim torpağımı yidilər dinmədim tütünümü yidilər genə 
dimmədim! O gün naryada  baxmışam görürəm ki, a kişilər 
düz əlli ton  peyinimi yiyiblər! fermadan daşımışdım yaş-yaş 
nə zülmnən suyu axa-axa naryadda yoxdu bildim ki peyini 
də yiyiblər. düz əlli ton ha! Bu qədər peyini də yemək olar 
mən bilirəm bını buxaltır tək yiyə bilməz! Bırda sədrin də 
payı var aqronomun da təftişin də. Yoxsa bu qədər peyini 
tək yimək olar! A yoldaşlar bu ərzəmnən yazıb sizdərdən 
xaiş iliyirəm ki qoymuyun hər şeyi yiyirlər bizim qalxuzda 
heç olmasa mənim peyinimi yeməsinnər  xaiş iliyirəm nə cür 
yiyiblərsə eləcə də qaytarsınnar geri! Adam da suyu axa-axa 
nə zülmnən gətirdiym  peyini yiyərmi! Yeddi baş külfətəm  
     78 
 
 
 
qarabağda vırışanım var saldatlıxda təpik döyənim var özüm 
də iki üç aydan bir məmməd bir nizamı alıram belə adamın 
peynini yimək vallah haramdı özü də necə haram! 
Müharibəni udmax istiyirik müstəqil olmax istiyirik peyin 
yiyə-yiyə müharibəni udmax olarmı müstəqil olmax olarmı! 
Imza traxtrist priboy Ramazan 
Cavab gözdüyürəm haaa! 
 
Ümumi gülüşmə. 
Görüşov da gülməkdən özünü saxlaya bilmir. 
 
Hardasa eşşək anqırır. 
Gülüşmə bir az da şiddətlənir. 
 
GÖRÜÇOV -  Əyləş, yoldaş Ramazan. Çox sağ ol. Məsələ   
aydındı . (Üzünü yana tutub hərəkətsiz dayanış Hətəmi 
uzun-uzadı süzərək.)  Sən də gəl əyləş. Demək istəyirəm ki, 
daha hər şey aydındı. 
 
Hətəm suyu süzülə-süzülə gəlib yerində oturur. 
 
Çox sağ olun, camaat... Bir çox həqiqətlərin üstünü açdınız 
bu gün. Hə, demək istəyirəm ki,  vəziyyət doğrudan da çox 
mürəkkəb imiş... (Köks ötürüb bir müddət fikrə dalır.) Hə, 
mən demək istəyirəm ki, keçid dövrü yaşayırıq. Indi hər 
yanda çətindi. Sizin kənddə isə, demək istəyirəm ki, 
doğrudan da lap çətinmiş, ağırmış... Bizim də səhvlərimiz 
olub. Ən böyük səhvi də Hətəmovu bu vəzifəyə qoyanda 
etmişik. Lakin mən də Həsənqulu kişinin təklifinə şərikəm. 
Demək istəyirəm ki, Hətəmi bu işdən uzaqlaşdırmaq doğru 
olmazdı. Gəlin ona möhlət verək. Işləməlisən, Hətəmov. 
Vicdanla, namusla işləməlisən. Mən demək istəyirəm ki, heç 
olmasa bu camaatın çörəyini qaytarmalısan. Ancaq sənin 
üzərinə  daimi nəzarət qoyacam. Komissiya təşkil edib  
köhnə nöqsanlarını da araşdıracağam. Demək istəyirəm ki, 
cəzasız da qalmayacaqsan.                                         
Ancaq başqa bir məsələ də var. Cəmiyyətdə yeniləşmə 
gedir. Kolxozların ləğv edilməsi qaçılmazdır daha. Nə qədər 
nəzarət qoysaq da, hətəmovlar yenə öz bildiklərini 
edəcəklər.  Odur ki, təzə layihə hazırlanır. Torpaq islahatı 
geniş şəkildə həyata keçiriləcək. Kolxozun torpağı, əmlakı 
sizin özünüzə paylanacaq.      
    79     
 
 
Mən demək istəyirəm ki, bundan sonra bir neçə ailə birləşib 
özünə mini kolxoz olacaq.  Fermer təsərrüfatlarının inkişafı 
üçün siz də istəsəniz suda ala biləcəksiniz. Ancaq xan ölsə 
də, ölməsə də heç kim bu borcu qaytarmaqdan yan qaça 
bilməyəcək. Bundan tamamilə arxayın ola bilərsiniz. Öz 
başınızın ağası özünüz olacaqsınız. Hətəmovlar daha sizə 
lazım gəlməyəcək. 
YERDƏN SƏS –  Bu nağıla oxşadı, belə şey ola bilməz.   
GÖRÜŞOV -  Bəli, nağıla oxşayır.  Ancaq bu nağıl bir neçə ilə 
gerçəkləşməyə başlayacaq.  Inanın mənə. Demək istəyirəm 
ki, dünya belə qalmayacaq. Yavaş-yavaş hər şey düzələcək, 
güzəranınız yaxşılaşmağa başlayacaq.    
YERDƏN SƏS -  Kolxoz da dağılandan sonra hardan düzələcək 
güzəranımız? 
GÖRÜŞOV -  Maraqlıdı, vaxtı ilə kəndli kolxoz olmaq istəmirdi, 
indi kolxozu dağıtmaq istəmir. Nə olar, yenə əl-ələ verib  
müstəqil, heç kimdən asılı olmayan, hətta dövlətdən belə 
asılı olmayan təsərrüfat yaradın. Sizə tam azadlıq veriləcək. 
Nə istəsəniz əkib becərəcəksiniz.  Məhsulunuzu  kimə 
istəsəniz, neçəyə istəsəniz  sata biləcəksiniz. Mən demək 
istəyirəm ki, siz belə bir yolun başlanğıcındasınız.  Sonra 
necə istəsəniz  elə də hərəkət edəcəksiniz. 
         Başqalarından atalıq qayğısı ummayacaqsınız.  Demək 
                                       istəyirəm ki,  
özünüz özünüzə  ağa olacaqsınız. Əl-ələ verib istədiyiniz kimi 
işləyəcəksiniz, kasıbçılığın daşını atacaqsınız, əsil insan kimi 
yaşayacaqsınız. Hətəmovlardan da birdəfəlik canınız 
qurtaracaq.  Demək istəyirəm ki, çətinliklərə dözün bir az.  
Bu keçid dövrüdü, burda hər şey müvəqqətidir. Lap tezliklə 
gözəl günlərin qədəmlərini hiss edəcəksiniz.  
 TAYQULAQ USUF -  Ay camaat, ay camaat! Niyə 
qırırsınız bir-birinizi? Xəbəriniz yoxmu, torpağın altındakı 
öküzlər  dözmür daha. Onlar da acdı. Yeri vurub 
dağıdacaqlar buynuzlarıynan. Dünyanın axırı yaxınnaşır. 
Qırmıyın bir-birinizi.  Yeyin-için, keyf iliyin heç olmasa.  
FATMANISƏ - (Əlini belinə qoyub ərinə baxır, axırda 
dözmür.) Ədə, Tayqulax, sən də burdasanmış! Axtarmadığım 
yer qalmayıb, heç dimə, gəlib burda  filosoflux iliyirmiş  
köpəy oğlu, it oğlu, donuz oğlu, eşşəy oğlu!.. (Söyə-söyə  
adamların arası lə keçərək onun üstünə gedir.)   
          
          
     80 
 
 
 
  
TAYQULAQ USUF -   (Qaçır.) Ay camaat, qaçın, qaçın qurtulun, 
dünyanın axırıdı vallah... Haydı söylə, səni nə təəhər 
söydüyümü...  
 
Gözdən itirlər. 
Oturanlar gülüşürlər. 
 
Birdən göygöz Veysəl bərkdən fit çala-çala sərxoş halda səhnəyə gəlir. 
Bir müddət çaşqın-çaşqın gah meydanda oturanlara, gah da  
səhnəcikdəkilərə baxır. 
Görüşovu görüb tez özünü ələ alır. 
Əlini  başının bərabərinə qaldırıb təzim edir. 
 
GÖYGÖZ VEYSƏL -   Xəbər mənə hindi çatdı. Qaça-qaça gəldim. 
Kimdi burda dələduzlux eliyən? Kimi tutub aparım? Hə, 
diyin, yoldaş... Göy... Göy... Göyüşov, bağışdıyın, parddon-
pardon, Göyrüşov, ee, Gödüşov, tfu, Görüşov? 
 
Meydanda yenə gülüş qopur. 
Zırpı Hətəm, xəstə Qasım, ambardar Fərzəli özlərini itirdiklərindən donub 
qalırlar. 
 
GÖRÜŞOV -   (Ayağa qalxır. Yavaş-yavaş səhnəciyin önünə gəlir. 
Başını yırğalaya-yırğalaya diqqətlə göygöz Veysəli süzür.) 
Məni... demək istəyirəm ki... məni tutub aparın. 
 
      
Elə bu an işıqlar sönür. 
Hər tərəfi qaranlıq bürüyür. 
Fit səsləri, hay-küy, qışqırıq meydanı başına götürür. 
Hardasa eşşək də anqırır. 
Orda-burda kibrit, alışqan işıqları nəzərə çarpır. 
 
Tamaşanın əvvəlində gördüyümüzdən xeyli yaşlaşmış Yazıçı avansəhnəyə 
gəlir. 
Onun arxasından pərdə yavaş-yavaş enir. 
 
 
 
                
 
 
 
 
 
 
 
     81 
 
 
                           İYİRMİ DOQQUZUNCU FRAQMENT  
 
 
REPRODUKTOR –   Quq-qu...  Danışır Meşəli radiosu... Bu gün---
-----------------------------  -ci il, ----------------,  cümə 
günüdür. Başlanmış  yeni gün qoy sizə uğur və səadət 
gətirsin.  (Sakit, gözəl bir musiqi.) 
 
YAZIÇI –  Günləri uzun olsa da, fikir vermisinizmi, ən tez ötüb 
keçən fəsil yay fəslidir. Həm də ən çox yadda qalan, 
sonradan həzin qüssə ilə xatırlanan fəsil... 
Hər yay  olduğu kimi  yenə yolum oradır, o doğma Meşəli 
kəndinə. Nədənsə hər dəfə yolum ora düşəndə həmişə o 
uzaq yay düşür yadıma. O yay bəlkə də Meşəlinin ən ağır 
yayı idi. Yoldaş Göyüşov, bağışdayın, Görüşov demişkən, 
yeni bir yolun başlanğıcında idi meşəlilər.  
Illər keçdi, hətəmovlar hakimiyyətinə son qoyuldu,  
Meşəlinin həyatında dönüş yarandı,  həmkəndlilərim  
çətinliklərdən müəyyən qədər qurtuluş tapdılar. Bir qədər də, 
Huraman demişkən, çətinliklərə alışdılar. Hər halda Meşəli o 
yayın Meşəlisi geyil. 
Bu yay nə gözləyir məni orda – bilmirəm. Söz yox ki,  yenə 
köhnə zarafatlar, şən əhvalatlar, bəlkə də əvvəlkindən də 
məzəli, daha gülməli. 
“Dərdə ağlamaq hər kişinin işidir, gülmək - ər kişinin” deyər 
meşəlilər... 
 
Qatar səsi. 
Yazıçı çantasını götürüb tələsik gedir. 
Qatar səsi yaxınlaşır və sonra getdikcə uzaqlaşır, eşidilməz olur. 
Meşəli radiosunda səslənən həzin musiqi davam edir. 
 
                                                     S  O  N 
 
    Füzuli YAVƏR 
                ser.f.yaver@mail.ru 
     fserkerov@gmail.com 
                          
         
 
  
 
 
 
 
     82 
