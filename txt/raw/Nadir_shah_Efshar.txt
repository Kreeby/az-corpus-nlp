1 
 
  
    
 
Azərbaycan imperatorları: 1 
 
 
 
 
 
 
 
Ədalət TAHİRZADƏ 
 
 
 
 
 
 
NADİR ŞAH ƏFŞAR 
(tərcümeyi-hal oçerki) 
 
 
 
İkinci nəşr 
 
 
 
 
 
 
 
 
 
 
“Çıraq” nəşriyyatı 
Bakı – 2005 
 
  
2 
 
 
 
Elmi redaktoru: 
İsmayıl MUSAYEV 
M.Ə.Rəsulzadə adına 
Bakı Dövlət Universitetinin professoru, 
tarix elmləri doktoru 
 
 
Bədii tərtibat 
Elçin FAXRALI və Feyzi XIRXATALALI `nındır 
 
Texniki redaktoru: 
Xuraman ƏLİYUSİFQIZI 
 
 
Ədalət Tahirzadə. NADİR ŞAH ƏFŞAR. 
(Tərcümeyi-hal oçerki). 2-ci nəşr. 
Bakı. “Çıraq” nəşriyyatı, 2005. 40 səh.  
 
 
Bu kitabça XVIII yüzildə dünyanın ən görkəmli hökmdarlarından biri, 
əzəmətli türk Əfşar imperatorluğunun qurucusu Nadir şah Əfşarın (1688-1747) 
yaşamından və işlərindən danışır. Çoxsaylı qaynaqların incələnməsi sonucunda 
yazılmış bu əsərdə Azərbaycan tarixşünaslığında Nadir şah haqqında ən geniş bilgi 
verilir.  
Kitabça ali və orta məktəb müəllimləri, elmi işçilər, tələbə və şagirdlər üçün 
nəzərdə tutulub.  
 
E-mail: tahirzade@yahoo.com  Tel.: 050 369-68-12 
 
T 4702060100 – 006       © Ədalət TAHİRZADƏ 
067 – 2005                       © I  nəşr – “Kür”, 2002 
 
“Nicat-H” mətbəəsində (F.Ağayev küç. 7) 500 nüsxə basılıb.  
Tel.: 438-45-37. 
 
  
3 
 
YAZARDAN 
 
“Azərbaycan imperatorları” seriyasıyla yazılar yazmağa bizi sevimli 
dostumuz, görkəmli alim və ictimai xadim Arif Rəhimoğlu həvəsləndirdi. 
Millətimizin minilliklər boyunca bir an belə qırılmadan yaşamış dövlətçilik 
ənənələrinin gerçəkdən nə qədər güclü olduğunu soydaşlarımıza bir daha 
xatırlatmağın önəmi, gərəkliliyi dəfələrlə apardığımız söhbətlərin başlıca mövzusu 
oldu. 
Doğrudan da, bu gün bir çox yurddaşımız özünün gerçək tarixini 
bilmədiyinə görə başqalarına həsəd aparır, onların ən savadsızları hətta milli 
mənsubiyyətlərindən utanırlar da. Ancaq bəşər tarixinə təkcə son minillikdə 
Eldənizlilər, Qaraqoyunlular, Ağqoyunlular, Səfəvilər, Əfşarlar, Qacarlar… 
kimi möhtəşəm imperiyalar bəxş etmiş Azərbaycan türkünün başıuca olmaq haqqı 
başqalarından qat-qat artıqdır! 
Çox sevindiricidir ki, bütün tarix boyunca Azərbaycan türkünün hətta ən 
savadsızı da özünün dövlətçilik ənənələriylə, dövlətiylə, padşahlarıyla öyünüb, 
qürur duyub, özünü dövlətsiz, hökmdarsız düşmənlərindən üstün sayıb. 
Minilliklərin arxasından boylanan Qaraca Çoban düşmənlərini belə söyür: “Mərə, 
dini yox, əqlsiz kafir! Ussu yox, dərnəksiz kafir!”. Qədim oğuz babalarımız 
parlamentə “dərnək” deyirdilər və xalqın parlamentsiz olması çobanımızın 
gözündə söyüşə layiq haldı. Yaxud dahi Mirzə Cəlilin qəhrəmanı – “kasıb 
bənnaların biri” olan savadsız Usta Zeynal erməni dövlətlisi Muğdusi Akopdan 
soruşur: “Xozeyin, niyə sizin padşahınız yoxdur?”. Bu sıravi türk bənnasının 
düşüncəsinə görə, əsl millətin dövləti və padşahı olmalıdır!.. 
“Azərbaycan imperatorları” seriyasında, inşallah, öz qılınclarıyla Şərqin ən 
möhtəşəm imperiyalarını qurmuş ən görkəmli dövlət başçılarımızın tərcümeyi-hal 
oçerklərini göz önünə qoymaq niyyətindəyik. İstəyirik ki, əlinə yenicə kitab alıb 
oxumağı öyrənən məktəbli də bu əsərlərlə tanış olduqdan sonra qürurla desin: 
“Bax, mən o dövlətin varisi, o babanın nəvəsiyəm!”. 
 
  
4 
 
Nadir şah Əfşar 
 
XVIII yüzildə dünyanın ən görkəmli hökmdarlarından biri, əzəmətli türk 
Əfşar imperatorluğunun qurucusu Nadir şah Əfşar (Nadirqulu İmamqulu oğlu 
Əfşar) 22 oktyabr 1688-də Xorasanın Dərəgəz vilayətinin Dəstgird kəndində 
dünyaya göz açıb. 
Oğuzların Əfşar (Avşar, Ovşar) boyunun Eberli tayfasının Qırıxlı 
oymağından olan Nadir şah Azərbaycanın və bütün türk dünyasının yetişdirdiyi ən 
şərəfli qəhrəmanlardan biridir. Miladdan öncə VII yüzildə Alp Ər Tonqa ilə 
başlayan türk cahangirləri silsiləsi 2500 il sonra Nadir şahda bitir. Onun tarixi 
xalqımızın və Vətənimizin əbədi çağlayan coşğun qürur qaynağıdır. 
Nadir şah, ömrünün ən azı 37 ilini eyni zamanda həm xarici işğalçılarla, 
həm də ölkə içindəki satqınlarla 120-dən artıq müharibədə keçirib. O, Səfəvilərin 
son çağlarında dağılmaqda olan dövləti yenidən bərpa etdi, bütün işğalçıları 
ölkədən qovdu, daxili qiyamları yatırdı, ölkə torpaqlarını iki dəfə genişləndirərək 
qüdrətli bir Əfşar imperiyası yaratdı. 
Atası İmamqulu kürktikəndi və Nadirqulu adı verdiyi oğlu doğulandan az 
sonra vəfat etmişdi. Dərəgəz vilayətinə hücum edən (1704/05) özbəklər 16-17 yaşlı 
Nadirqulunu, qardaşı İbrahimi və anasını əsir edib apardılar. 4 il sonra anası öldü, 
qardaşıyla birgə əsirlikdən qaçıb Əbivərdə gəldi. 
Hökmdarlığa yaraşmayan əyyaş I Şah Hüseyn Səfəvinin (1694-1722) 
hakimiyyətinin sonunda Səfəvilər dövləti əslində məhv olmuşdu. Əfqan Üveysilər 
sülaləsi (1722-1729) Səfəvilərin paytaxtı İsfahanı (22.10.1722), daha sonra Kaşan, 
Qəzvin, Qum və Tehranı işğal edərək 7 il hakimiyyətdə qaldı. Səfəvi torpaqlarına 
yiyələnmək istəyən rus çarı Dəli Petro (I Pyotr) da 18 iyul 1722-də böyük bir ordu 
və 274 gəmiylə Həştərxandan Azərbaycana hücum çəkdi (sentyabrda Peterburqa 
qayıtmağa məcbur oldu), çox keçmədən onun qoşunları Dərbəndi (15.8.1722) və 
Gilanı (11.1722) tutdular (Bakınısa 1723-ün iyununda ələ keçirdilər). 
Əbivərd hakimi olan qayınatası Babaəli bəyin müdafiə dəstəsinə daxil olan 
(1710) Nadirqulu Əbivərdə basqın edən özbəklərin və yomut türkmənlərinin 
üzərinə onun tapşırığıyla qoşun çəkdi və onları 1719-da əzib qovdu. 1719/20-də 
möhkəm Kəlat qalasını tutaraq özünə qərargah etdi. Dərəgəz və Qoçanda çoxlu 
qoşun yığaraq əfqan Məlik Mahmudla bir neçə dəfə vuruşaraq onu əzdi. Babaəli 
bəy 1723/24-də ölərkən nəyi vardısa hamısını kürəkəni Nadirqulunun ixtiyarına 
buraxdı. Bundan sonra Nadirqulu əfqanlarla bir çox uğurlu müharibələr apararaq 
qalalar aldı, ana yurdu Məşhədi ələ keçirdi (22 oktyabr 1725). 
Özünü şah elan etmiş II Təhmasib Səfəvi (1722-1732) səfirləri İsmayıl bəyi 
Dəli Petronun, Məhəmmədrza xanı I Sultan Mahmudun yanına kömək istəməyə 
göndərdi. Ancaq İsmayıl bəy 12 sentyabr 1723-də Azərbaycanın Xəzərsahili 
torpaqlarının: Dərbənd, Bakı, Salyan, Lənkəran, Gilan, Rəşt, Ənzəli, Mazandaran 
və Əstərəbadın Rusiyaya birləşdirilməsi haqqında özbaşına olaraq müqavilə 
5 
 
imzaladı. Səfəvilərin zəifliyindən yararlanan Osmanlı sərkərdəsi Abdulla paşa isə 
İrəvanı, Qafqazın qərbini, Təbrizi, Rzaiyyəni, Kirmanşah, Loristan və Xuzistanı ta 
Kəngər (Fars) körfəzinədək tutdu. 
24 iyun 1724-də Osmanlı və Rusiya dövlətləri arasında bağlanan İstanbul 
müqaviləsinə əsasən, İrəvan, Gürcüstan və Xəzəryanı bölgələr çıxılmaqla bütün 
Azərbaycan Türkiyəyə, Xəzərsahili Dərbənd, Bakı, Salyan, Lənkəran, Rəşt və 
Ənzəli zolağı Rusiyaya verildi. 
Çox ağır durumda olan II Təhmasib Nadirqulunun igidliyindən xəbər 
tutaraq 1726-da onu Əbivərdə hakim qoydu. Həmin ildə Nadirqulunun 3 minlik 
qoşunuyla Xəbuşanda (Əbivərddə) II Təhmasib qüvvələriylə birləşdi və tezliklə o, 
Təhmasibin şəxsi hərbi müşaviri oldu. 
Nadirqulu xan 1726-nın oktyabrında II Təhmasibin sipəhsaları (qoşun 
başçısı, sərkərdəsi) təyin ediləndə gerçək durum beləydi – Səfəvilər dövləti əslində 
mövcud deyildi; onu əfqanlar, ruslar və Osmanlılar öz aralarında bölmüşdülər. 
Özünə “Təhmasibqulu” ləqəbi götürən Nadirqulu əlinə qılınc aldığı ilk gündən 
Vətən torpaqlarını geri qaytararaq yenidən vahid dövlətdə birləşdirməkçün 
işğalçılarla amansız savaşa girişdi və heç on il keçmədən bu vəzifənin öhdəsindən 
şərəflə gəldi. 
Təhmasibin qulluğunda Nadirqulu xanın ilk böyük qələbəsi Məşhədi tutaraq 
əfqan Məlik Mahmudu məğlub etməsi (13.12.1726) oldu. Sonra o, tədriclə əfqan 
feodallarını Səfəvi torpaqlarından qovdu və üstəlik, Heratı da tutdu (5.1729). 
Məşhədi özünə qərargah seçən Nadirqulu xan Səfəvi paytaxtı İsfahanı da 
əfqanlardan geri alaraq (26.10.1729) bu şəhəri düşmənlərdən təmizlədi və 7 il 10 
ay öncə İsfahandan çıxmış Təhmasibi yenidən həmin şəhərdə taxtda oturtdu 
(30.11.1729). Şəhərin hakimi Əşrəf Əfqan qaçdı. 
Bu igidlikləriylə o həm özünü yenilməz bir sərkərdə kimi təsdiqlədi, həm 
mərkəzi hakimiyyəti xeyli gücləndirdi, həm də millətin qürurunu artıraraq onda 
özünəinam yaratdı, xalqımızın döyüşkənlik ruhunu yüksəltdi. Ancaq II Təhmasib 
Nadirin hərbi uğurlarından ciddi qorxuya düşərək ona bir sıra xəyanətlərdə 
bulundu, dövlət mənafeyini hər şeydən üstün tutan Nadirsə onu hər dəfə 
alicənablıqla bağışladı. 
İsfahanı aldıqdan sonra Əşrəf Əfqanla 4 dəfə qanlı savaşa çıxan Nadirqulu 
xan 25 dekabr 1729-da onu məhv etməkçün Şiraza qoşun çəkərək bu şəhəri aldı. 
Şirazdan tərpənib Loristandan keçməklə Bürucərdə gələn Nadirqulu xandan ötrü 
şah buraya qiymətli daşlarla bəzədilmiş bir tac və İsfahanın alınmasının qarşılığı 
olaraq onun Xorasan, Mazandaran, Yəzd, Kirman və Sistan valisi təyin edilməsi 
haqqında fərmanı göndərdi. 
Şirazdan da qaçan Əşrəf 1730-da Qəndəhar yaxınlığında öldürüldü. 
Beləliklə, Fars əyalətini itaətə gətirən və oraya Məhəmmədəli xanı hakim qoyan 
Nadirqulu (Təhmasibqulu) xan 7 illik hakimiyyətləri çağında 2 milyonadək insanı 
amansızcasına qırmış, ən yaxşı şəhərləri, ən gözəl binaları xaraba qoymuş qaniçən, 
6 
 
dağıdıcı əfqanlar üzərində qəti qələbə çaldı. İndi o, üzünü Osmanlılara sarı çevirə 
bilərdi. 
Osmanlı dövlətinə səfir göndərərək Səfəvi torpaqlarını qaytarmağı tələb 
edən Nadirqulu xan rədd cavabı aldıqda müharibəyə girişdi və Həmədana doğru 
hərəkət etdi (9.3.1730), öncə döyüşlə Nəhavəndi (1.7.1730), sonra müqavimətsiz 
Həmədanı (7.7.1730) tutdu. 
Nadirin qələbələrindən təşvişə düşən Osmanlı sultanlığı Səfəvi dövlətinə 
rəsmən müharibə elan etdi (23.7.1730). Marağada Osmanlılara qalib gəldikdən 
sonra Nadirqulu xan Təbrizi (12.8.1730) və Ərdəbili (9.1730) də onlardan geri aldı. 
Bisütun bəy Əfşarı Təbrizə hakim qoydu. Rzaqulu xan Şamlını Osmanlı sədrəzəmi 
İbrahim paşanın yanına göndərərək sülh təklif etdi. Sədrəzəmin öldürülməsi, III 
Sultan Əhmədin devrilib (1.10.1730) yerinə qardaşı Sultan Mahmudun gəlməsiylə 
Osmanlılar Səfəvilərlə savaşdan əl götürdü. 
Nadirqulu xan İstanbuldakı qarışıqlıqdan yararlanıb Naxçıvan və İrəvanı da 
Osmanlılardan geri almaq istəsə də 1730-un avqustunda Xorasanda əfqanların 
(abdalların) üsyan qaldırdığını eşidərək savaşı davam etdirmədən Təbrizdən 
Məşhədə yollanmalı oldu (ora noyabrın başlanğıcında çatdı). O, 1731-in iyulundan 
əfqanları (abdalları) bir neçə dəfə əzdi və uzun mühasirədən sonra Heratı 
bütünlüklə tutdu (27.2.1732). 
Bu vaxt II Təhmasib qoşun başçılığını öz əlinə aldı və Nadirqulu xanın təsir 
gücünü azaltmaqçün onun yalnız Xorasanı idarə edəcəyini, Osmanlı və Rusiyanın 
tutduğu torpaqları geri almaqda da ona ehtiyac olmadığını bildirdi və özünə nüfuz 
qazandırmaqçün Naxçıvan və İrəvanı qaytarmaqdan ötrü Osmanlılarla müharibəyə 
başladı (12.1730), ancaq Həmədan yaxınlığında məğlub olduqdan (15.7.1731) 
sonra Kirmanşahı (30.7.1731), Həmədanı (18.9.1731), Urmiyəni (15.11.1731) və 
Təbrizi (4.12.1731) də itirdi. Paytaxt İsfahandan uzaqlarda olan Nadirqulu xanın 
razılaşmamasına baxmayaraq 10 yanvar 1732-də Osmanlılar və Səfəvilər arasında 
Bağdadda müqavilə bağlandı. Bu andlaşmaya görə, Təbriz, Ərdəlan, Kirmanşah, 
Həmədan, Hüveyzə və Loristan Səfəvilərdə qaldı, İrəvan, Naxçıvan, Tiflis, 
Gürcüstanın çox hissəsi, Gəncə, Şirvan və Dağıstan Osmanlılara verildi, Araz çayı 
iki dövlət arasında sərhəd oldu. Ancaq sultan da, Nadir də bu sənədi qəbul 
etmədiyinə görə o, gerçəkləşə bilmədi. 
Təhmasibin Osmanlılarla bağladığı müqavilədən qəzəblənən Nadirqulu xan 
Heratdan Osmanlı sultanına xəbərdarlıq göndərdi: “Şah Təhmasibin müqaviləsinin 
siyasi qiyməti yoxdur”. O, bu məzmunda bir məktubu da İsfahan sarayına 
göndərdi: “Müqaviləyə əsasən təyin olunan sərhədlər Allahın və ölkənin istəyinin 
əleyhinədir, ona görə də biz bu müqavilələri rədd edirik”. 
Dəli Petronun ölümündən (1725) sonra Rusiyada Səfəvi torpaqlarını əlində 
saxlaya biləcək bir şəxs yoxdu. Bu amili də nəzərə alan Nadirqulu xan rusların 
ixtiyarındakı Gilana Hüseynqulu xan Zəngənəni, Mazandarana Oğuzlu xanı hakim 
7 
 
qoydu və 1730-da rus generalı Levansovdan Xəzəryanı bölgələri təcili boşaltmağı 
tələb etdi. 
II Təhmasibin nümayəndəsinin iştirakıyla 21 yanvar 1732-də Rəştdə Rusiya 
və Səfəvi dövlətləri arasında müqavilə imzalandı; Bakı və Dağıstan Rusiyaya 
verildi, ancaq Rusiya Kür çayından (Salyandan) güneydəki Xəzərsahili torpaqları 
qaytardı, Səfəvilərsə bu əraziyə Osmanlıları buraxmamağı öhdəsinə götürdü. 
Abdalları darmadağın edən, ğəlcailəri itaətə gətirən Nadirqulu xan Heratdan 
Məşhədə (13.3.1732), oradan da İsfahana (1.9.1732) gəldi. Zabitlərin hüzurunda II 
Təhmasibdən soruşdu: “Niyə öz vətəninə xəyanət edib bədnam Bağdad və Rəşt 
müqavilələrini imzalamısan?”. 
Nadir xan İsfahana gəlişindən 6 gün sonra, hakimiyyətini 6 il öz qılıncıyla 
qoruyub saxladığı II Şah Təhmasibi taxtdan salaraq Xorasana göndərdi, onun 
beşikdəki körpəsi Abbas Mirzəni III Şah Abbas adlandıraraq başına tac qoydu 
(7.9.1732), özünüsə şahın naibi (naibüssəltənə) və vəkili (vəkilüddövlə) elan 
edərək Səfəvi dövlətini onun adından idarə etməyə başladı. 
II Təhmasibin Osmanlılarla bağladığı Bağdad müqaviləsini ləğv edən Nadir 
xan Osmanlı dövlətindən 1723-dən bəri tutduğu bütün Səfəvi torpaqlarını geri 
qaytarmağı tələb etdi. Rədd cavabı alınca Osmanlılarla yeni müharibəyə başladı. 
Nadir olduqca məharətli sərkərdəydi və döyüşlərdə hər dəfə yalnız özünün 
sınaqdan çıxardığı, öz döyüş təcrübəsinə məxsus yeni taktikalar, üsullar tətbiq 
edər, düşməni tam gözləmədiyi bir durumda yaxalayaraq ona üstün gələr, bu 
zaman öz qoşununun ən az itki verməsinə nail olardı. O, hər müharibədə yerli 
şəraitə uyğun taktika və strategiya seçərdi. Məsələn, bir dəfə o, ağır topların şəhər 
qalasının yanına aparılmasının mümkünsüzlüyünü gördükdə məhz mühasirəyə 
aldığı qalanın yaxınlığında bir neçə top düzəltdirərək hasarı dağıtmış və qalib 
gəlmişdi. 
Qoşunu 3 yerə ayıraraq bir bölümünü Azərbaycana (əsasən Gəncəyə), bir 
bölümünü Kərkükə yollayan, özüsə Ərbilə gedən Nadir xan 27 noyabr 1732-də 
Kirmanşaha gəldi və oranı tutdu. Osmanlı sərhədinə çatdı, Kərkük və Van 
şəhərlərini alan qüvvələrlə birlikdə 1-2 fevralda Dəclə çayını keçərək Bağdad 
yaxınlığına gəldi. 16 fevral 1733-də Bağdad üzərinə yürüş başlandı. Ağır vuruşdan 
sonra Nadir köhnə Bağdad şəhərini, az sonra da Samirə, Hillə, Kərbəla, Nəcəf və 
başqa şəhərləri tutdu, Bağdadın mühasirəsini daraltdı. Ancaq o, bu qalib 
durumunda da hər zaman sülh bağlamağa hazır olduğunu bəyan edirdi, 
Osmanlılarsa onun şərtlərini qəbuledilməz sayırdılar. Əyyubi Əhməd paşa 
adamlarını onun yanına danışıqlara göndərməklə öz dövlətinə vaxt qazandırmağı 
bacardı. 19 iyul 1733-də Bağdada köməyə gəlmiş Topal Osman paşanın qoşunuyla 
dəhşətli vuruşmada Nadir ağır məğlubiyyətə uğradı. 
4 avqust 1733-də Həmədana gələn Nadir 12 sentyabrda yeni qoşunla 
Kirmanşaha doğru yürüdü. 2 oktyabrda Osmanlı sərhədini keçdi. 9 noyabr 1733-də 
Ağ-Dərbənddə Osmanlı qoşunlarını dağıdaraq Kərkük üzərinə gəldi, bu şəhərin 
8 
 
yaxınlığındakı Surtaş kəndi ətrafında görkəmli sərkərdə Topal Osman paşanın 
üzərinə gözlənilməz hücuma keçdi, paşa həlak oldu və Nadir qələbə çaldı. Bundan 
sonra Hillə, Nəcəf və Kərbəlanı yenidən tutan Nadir Təbrizi azad etdi. Tezliklə 
Süleymaniyyə, Kərkük, Mosul və bir sıra başqa mühüm yerlər də onun əlinə keçdi. 
16 noyabr 1733-də Nadir 30 minlik qoşunla Bağdada gəldi. Bir müddət 
keçəndən sonra Bağdad valisi Əhməd paşa Nadirə sülh təklif etdi və 1733-ün 
dekabrında iki tərəf arasında Bağdad müqaviləsi imzalandı. Bu müqaviləyə əsasən, 
Osmanlılar son 10 ildə tutduqları bütün Səfəvi torpaqlarını qaytarmalı oldu (ancaq 
işdə buna əməl etmədi). Bundan başqa, iki dövlət arasında 1639-dakı sərhədlərin 
saxlanılması, qarşılıqlı şəkildə əsirlərin buraxılması və qənimət alınmış topların 
qaytarılması, Əfşar dövlətindən həccə gedən zəvvarlara Osmanlı imperiyası 
ərazisində əngəl törədilməməsi rəsmiləşdirildi. 
Bu andlaşma əsasında Güney Azərbaycandakı hərbi əməliyyatlar 
dayandırıldı. Əhməd paşa İrəvan, Tiflis, Gəncə və Şirvan paşalarına bu torpaqları 
boşaltmaq (bu göstərişi sonra İstanbul ləğv etdi) və əsirləri azad etmək göstərişi 
verdi. Mahmud xan Bəluc qiyam qaldırdığına görə (Nadir onu darmadağın edərək 
1 fevral 1734-də Şirazı geri aldı) Bağdadı almadan sülhə razılaşmağa məcbur olan 
Nadir xan da tutduğu bütün əsirləri buraxdı və iki dövlət arasında sülhün vacibliyi 
haqqında Osmanlı baş vəzirinə Qazi Əbdülkərim əfəndiylə (o, Kərkük 
müharibəsində Əfşarlara əsir düşmüşdü) 2 məktub göndərdi, sülhün yalnız Qafqaz 
əyalətlərinin qaytarılacağı halda mümkünlüyünü bildirdi və müqavilənin 
təsdiqlənməsinə 90 gün vaxt verdi. Təəssüf ki, Osmanlı sarayı Bağdad 
müqaviləsini təsdiqləmədi, bu işi müxtəlif bəhanələrlə gecikdirdi və Əhməd paşanı 
işdən götürdü. 
Osmanlılarla münasibəti pis-yaxşı nizamlayan Nadir xan indi də üzünü 
Rusiyaya çevirdi və Xəzərsahili torpaqları boşaltmağı ondan tələb etdi. Doğrudur, 
Rusiya Nadirin naibüssəltənə olmasına sevinmişdi, çünki həm tezliklə Səfəvi 
xanədanına son qoyulacağını duyur, həm də sonra şahlığa layiq bir adamı 
meydanda görmür, sıradan birisi olan Nadirin şahlıq taxtında otura biləcəyinisə 
ağlına gətirmirdi. Ancaq ruslar necə yanıldıqlarını tezliklə başa düşdülər. 
Rusiya Nadirin Osmanlı dövlətiylə sülh sazişi bağlamasını istəmirdi, çünki 
Fransanın Osmanlıları Rusiyaya müharibəyə məcbur edəcəyindən və Rusiyanın 
durumunun pisləşəcəyindən qorxurdu. Nadirin indiki qələbəsi fransızları pərt, 
ruslarısa şad etdi. 
Nadir xan Rusiyanın fövqəladə səfiri, vaxtilə Rusiyanın İspaniya və 
Almaniyada da səfiri işləmiş təcrübəli diplomat S.D.Qolitsinin başçılığı altında bir 
heyəti İsfahanda qəbul etdi (20-31.5.1734). Qolitsin Nadirə Osmanlılar əleyhinə 
Rusiyayla müqavilə bağlamağı təklif etdi və Osmanlılarla savaşda Rusiyanın 
Nadirə yaxından köməklik edəcəyini, o, Qafqaz uğrunda savaşa başlasa 
Osmanlılara yardım göstərməyəcəyini bildirdi. Bu zaman Nadir öz rəqibini 
9 
 
əcnəbilərin köməyi olmadan diz çökdürəcəyini söylədi. Rusiya Osmanlılara 
arxalanan Surxay xanın Şirvandakı davranışından narahatlığını da dilə gətirdi. 
Nadir xanla söhbətdən sonra Qolitsin Peterburqa məlumat verdi ki, Rusiya 
Bakı və Dərbəndi qaytarmadığına görə Nadir ona qarşı çox qəzəblidir. Əsl milli 
qürur yiyəsi olan Nadir özgənin tövsiyələrinə qulaq asan deyil, ona görə də 
gözləməliyik. 
Osmanlı dövləti Nadirə qarşı yürüşə hazırlaşsa da birbaşa müdaxilədən 
qabaq Şirvan və Dağıstanda öz nüfuzunu gücləndirməyə üstünlük verdi. Bundan 
ötrü İstanbul Krım xanına göstəriş verdi və o da Dağıstana 20 min qoşun 
göndərərək əhalini Nadir hakimiyyətinə qarşı qaldırdı. 
Osmanlı sultanı 1734-ün iyununda İsfahandakı Nadir xana məktub və 
nümayəndə göndərərək Osmanlı ordusunun baş komandanı Abdulla paşa 
Köprülünün sülh müqaviləsi bağlamağa tam səlahiyyətli olduğunu bildirdi. Nadir 
də öz növbəsində sultana məktub yazdı ki, Osmanlı dövləti işğal etdiyi bütün 
torpaqları qaytarsa ölkələrimiz arasında sülh yaranacaq, əks halda müharibə 
yenidən başlanacaq. 
Nadir xan Qafqazdan Osmanlı təsirini birdəfəlik götürməkçün İstanbulun 
Şirvan və Dağıstan valisi təyin etdiyi Surxay xanın ağalığına son qoymağın başlıca 
şərt olduğunu çox gözəl anlayaraq İsfahandan ona tələb yolladı ki, dincliklə 
Şirvandan getsin. Naibüssəltənə ondan rədd cavabı alınca 17 iyun 1734-də quzeyə 
qoşun çəkdi. 
Nadir xan Həmədanda olanda rusların Gürcüstanın keçmiş hakimi Vaxtanqı 
və oğlunu Şamaxını tutmağa göndərdiyini eşitdi. O, Həmədandan Marağaya, 
oradan Təbrizə, Təbrizdən də Ərdəbilə gəldi. Ərdəbildə Osmanlı nümayəndəsi 
ərazilərin qaytarılmasına ondan 2 il möhlət istədi və Nadir başa düşdü ki, 
Osmanlılarla yenidən savaşmaq lazım gələcək. Ancaq Surxay xanı aradan 
götürməyi daha təxirəsalınmaz vəzifə saydı, çünki bununla Şamaxını Vaxtanqdan 
qabaq tutacaq, rusları da sülh müqaviləsi bağlamağa məcbur edəcək, Şirvanı öz 
hakimiyyəti altına salacaq, Bağdad müqaviləsinə əsasən Şirvan xanlığını da geri 
qaytaracaqdı. 
O, Kürə çatıb Şirvana yaxınlaşanda (29.8.1734) Surxay xan Dağıstana 
qaçdı. Şamaxını az qala müqavimətsiz tutan Nadir Məhəmmədqulu xan Sədərlunu 
ora hakim qoydu. Surxay xanı Dağıstanda izləyən Nadir xan onu tuta bilmədi. 
Sərkərdə Təhmasib xan Cəlayir Nadirin göstərişiylə 3 oktyabr 1734-də 
üsyançıların mərkəzi Qəbələyə qoşun çəkdi və Surxay xanı Dəvəbatan dağı 
yaxınlığında darmadağın etdi. Sonra Surxay xan Qazıqumuğa getdi. Nadir onu 
məğlub etdi, böyük xəzinəsini ələ keçirdi, ancaq qış düşüb yollar bağlandığına görə 
təqib edə bilmədi. Axtıya endi, Car və Talada olan üsyançı ləzgiləri (avarları) 
susdurdu. Xaçmaz yoluyla Qəbələyə gəldi. Orada olarkən Şamaxını zəbt etdi 
(22.10.1734). Bir həftə Qəbələdə qaldıqdan sonra Gəncəyə getdi. 
 
10 
 
Qoşunu 3 noyabr 1734-də Gəncəyə çatan Nadir xan Gənc Əli paşanın 
qoruduğu bu şəhəri 4 ay mühasirədə saxladı. Nadirin topxanasının zəifliyi qalanın 
alınmasını çətinləşdirdi. Orada olan Qolitsin Nadirə kömək təklif etdi və onun 
razılığından sonra Rusiyanın Dağıstandakı qoşunlarının komandanı general 
Luvaşov xeyli ağır top göndərdi. 
Gəncəni mühasirədə saxladığı vaxt Nadir xan Xəzərboyu torpaqlarımızı 
boşaltmaq haqqında Rusiya səfiri Qolitsinlə başladığı danışıqları da 
yekunlaşdırmaq istədi və 5 dekabr 1734-də öz səfiri Hüseyn xanı Rusiyaya 
göndərdi. 
Rusiya Nadir xanın tələbləriylə razılaşmağa – torpaqlarımızı boşaltmağa 
məcbur oldu, bu şərtlə ki, Nadir də Rusiyanın düşmənlərini öz düşməni hesab etsin 
və qaytarılan torpaqları bir də heç vaxt Osmanlılara verməsin. Beləliklə, Rusiya 
Gəncə yaxınlığında 19-21 mart 1735-də (Novruz bayramı günləri!) bütün 
Xəzəryanı vilayətlərdən (Kürün axarından Dərbəndədək) biryolluq çıxmaq 
haqqında müqavilə imzaladı. Bu andlaşmaya görə, Rusiya Bakını 15 günə, 
Dərbəndi 2 aya boşaltmalıydı (buna əməl etdi), Nadirsə öhdəsinə götürdü ki, 
Rusiyanın daimi müttəfiqi olacaq, Bakı və Dərbəndi heç kəsə verməyəcək. Solaq 
qalası Rusiya və Səfəvi dövlətləri arasında sərhəd oldu. Dövlətlər bir-birindən 
xəbərsiz Osmanlıyla müqavilə bağlamamağa da razılaşdılar. (Ancaq Nadir şah 
1746-da Osmanlılarla müqavilə bağlayarkən rusların rəyini nəzərə almadı, bununla 
da onları qəzəbləndirdi). 
Yeri gəlmişkən, Nadir xan rusların gözünü o qədər qorxutmuşdu ki, onlar 
nəinki Dəli Petronun 130 min rus əsgərinin həyatı bahasına işğal etdiyi şimal 
torpaqlarımızı 13 ildən sonra geri qaytarmağa məcbur oldular, həm də hətta onun 
ölümündən sonrakı 55 ildə Azərbaycan torpaqlarına yaxın düşməyə ürək etmədilər. 
Osmanlıların Xəzər sahilindən uzaqlaşdırılmasını qənimət sayan rusları 
quzey torpaqlarımızdan qovduqdan sonra Nadir xan sultanlıq qoşunlarıyla savaşı 
davam etdirdi. 
Karsda bulunan Şərq qoşunları komandanı Abdulla paşa Köprülüzadənin 
yardımları sayəsində Gəncə qalasını təslim etmək mümkün olmadığına görə 
qoşunun bir hissəsini Gəncənin mühasirəsi üçün saxlayan Nadir xan 1735-in 
Novruz bayramından bir neçə gün sonra Karsa yollanıb oranı mühasirəyə aldı. 25 
may 1735-də Arpa çayını keçərək Karsın cənub-şərqinə çəkildi. İrəvan 
yaxınlığındakı Bağavars (Yağavərd) boğazında 18 iyun 1735-də gedən müharibədə 
(Osmanlı tarixlərində buna “Arpa çayı müharibəsi” deyilir) o, parlaq qələbə 
qazandı – komandan Abdulla paşa, Osmanlı sultanının kürəkəni Mustafa paşa və 
50 min Osmanlı əsgəri həlak oldular. 
Nadirin qələbəsi İstanbulu sarsıtdı. Sədrəzəm Əli paşa vəzifədən götürüldü. 
Təlaşa düşən Gəncə hakimi Gənc Əli paşa Nadirə sülh təklif etdi və Gəncə uzun 
mühasirədən sonra təslim oldu (9.7.1735). 
 
11 
 
Bu vaxt Nadir Gürcüstanın da məsələsini həll etmək qarşılığında Karsın 
mühasirəsindən əl çəkdi. Tiflisə gələrək oranı aldı (12.8.1735). Müsəlman olmuş 
Əli Mirzəni Kartli və Kaxetiya hakimi qoyub “xan” etdi. (Gürcüstan hakimi, Əli 
Mirzənin qayınatası Teymuraz bundan acıqlanaraq sonra Rusiyaya qaçdı). 
Nadir yenidən Karsa dönüb (22.8.1735) onu mühasirəyə aldı. Onun 
Anadoluya hücum edəcəyindən bərk qorxuya düşən Osmanlılar sülh təklif etdilər. 
Osmanlı ordusunun başçısı Əyyubi Əhməd paşa İrəvan qalasını ona təhvil verdi 
(3.10.1735). Nadir Osmanlı qoşunlarının indiyədək olan müharibələrdə vurduğu 
ziyanları ödəməyi tələb etdi və müqavilə bağlanmasında Rusiyanın da iştirak 
edəcəyini bildirdi. O, xəzinədarı Mirzə Məhəmmədi Əhməd paşanın yanına 
göndərərək sülh danışıqları aparmaqçün İsfahana bir heyət yollamasını istədi. 
Nadir xan Tiflisdən Car və Tala üzərinə getdi. Krım xanı Qaplan Girey artıq 
öz yurduna dönmüşdü. Nadir xan Dağıstanda dinclik yaratsa da Surxay xan yenə 
yaxasını ələ vermədi. 
Bütün bunlardan sonra Nadir xan Kəngər/Fars (Bəsrə) körfəzində qüdrətli 
bir dəniz donanması yaratmaq qərarına gəldi, çünki ölkənin dənizdən 
təhlükəsizliyini donanmasız təmin etməyin çətinliyini Dəli Petronun yürüşləri 
göstərmişdi. 
İngilis Persi Sayks öz kitabında Nadiri dəniz donanmasının vacibliyini 
anlamış ilk İran şahı adlandırır. Ancaq Nadir hələ şah olmazdan qabaq məsələyə 
əsl dövlət başçısı kimi yanaşdı və taxta oturduqdan sonra da heç bir çətinliyə 
baxmayaraq, başqa yabançı imperiyaların (ilk sırada Rusiya və İngiltərənin) 
müqavimətini qıraraq öz imperiyasının donanmasını yaratmaqçün mümkün olan 
hər şeyi etdi. Bu zaman o, xalqın iqtisadi durumunun son dərəcə ağırlaşacağı və 
hətta üsyanların baş verəcəyi amilini də nəzərə almışdı. Nadir şahın bu qeyrəti 
vətənimizin tarixində şanlı səhifələrdəndir. 
O zaman gəmiçilik öndərləri olan ingilislər və hollandiyalılar, eləcə də 
ərəblər öncə Səfəvilərlə, sonra Əfşarlarla gəmiçilik əlaqələrinə elə də həvəs 
göstərmirdilər. Başqalarından asılı olmamaq, hər dəfə baha qiymətə gəmi 
kirələməmək və dövlətin gəmilərə ehtiyaclarını tam ödəmək üçün Nadir xan Lətif 
xanı admiral təyin edərək Gembrona (Bəndər-Abbas) göndərdi ki, avropalılardan 
gəmi alsın, ancaq ingilislər də, hollandlar da, ərəblər də ona gəmi satmaqdan boyun 
qaçırdılar, gəmiləri yalnız icarəyə verdilər. 
Nadir xanın göstərişiylə Lətif xan Buşəhri yeni yaradılacaq donanmadan 
ötrü ticarət limanına çevirməklə məşğul oldu (bir az sonra həmin liman Nadiriyyə 
adlandırıldı). 
Artıq 1735-in yazının başlanğıcında Lətif xan Bəsrəni almaqçün Şəttülərəb 
(Əlvənd) çayına 30 böyük, 50 orta gəmi və bir neçə kiçik qayıqdan ibarət donanma 
gətirmişdi (təəssüf ki, bu döyüşdə o yenildi). 1736-da Lətif xan Bəhreynin açarını 
Nadir xana göndərdi. Bu, Omanı Səfəvi torpağına birləşdirmək və Kəngər/Fars 
körfəzini öz ağalığı altına salmaqçün Nadirə tarixi bir şans yaratdı. Üstündə qırmızı 
12 
 
qılınc şəkli olan ağ bayraq dalğalanan 4 böyük, 2 orta və bir neçə xırda gəmidən 
ibarət Əfşar donanması 14 mart 1737-də Lətif xanın komandanlığı altında 
Buşəhrdən Gembrona gəldi. Az sonra admiral zəhərlənib öldürüldü. 1739-da Əfşar 
donanması bütünlüklə Gembronda mərkəzləşdi. Nadir şah Hindistandan gəlib 
Buxaraya yürüş edəndə də Amu-Dərya çayını keçməkçün donanma düzəltdi. 
Beləliklə, 1734-ün başlanğıcından şah seçilənədək bütün Qafqazı Rusiya və 
Osmanlıdan geri alan, orada əmin-amanlıq yaradan, Xorasanı əfqanlardan 
təmizləyərək burada öz hakimiyyətini möhkəmləndirən Nadir xan artıq bütün 
Səfəvi imperiyasının faktik hökmdarıydı. Əslində II Təhmasibin də, III Şah 
Abbasın da vaxtında ölkəni o idarə edirdi. 
1736-nın yanvarında III Şah Abbasın ölümündən sonra taxt-tacın yeni varisi 
müəyyənləşdirilməliydi. Dərbənd də daxil olmaqla bütün Dağıstanı ram edən Nadir 
xan 22 yanvar 1736-da indiyədək Səfəvi hakimiyyəti altında olan bütün torpaqların 
nüfuzlu başçılarına, alimlərə məktub göndərərək onları ölkədə sabit bir qanuni 
hakimiyyət seçməkçün Muğan qurultayına çağırdı və özü də Yeni Şamaxı (Ağsu) 
yoluyla Muğan çölündə Kürlə Arazın birləşdiyi yerə gəldi (27.1.1736). Sülh 
qərardadı gətirmiş Osmanlı elçisi Gənc Əli paşa da Muğandaydı. Hindistandan və 
başqa xarici ölkələrdən gələn nümayəndələr də vardı. Ümumiyyətlə, Muğana 20 
min qonaq gəlsə də üst-üstə 100 min adam vardı (qoşunlar da daxil olmaqla). 
Qurultay nümayəndələrindən ötrü 12 min çadır qurulmuş, qamış və ağac evlər, 
məscid tikilmişdi. 
Orucluq bayramı günü (13.2.1736) Nadir xan özünün 12 sütunlu zərli 
çadırında olduqca təntənəli bir mərasimdə öncə Osmanlı səfiri Gənc Əli paşanı, 
sonra Rusiya səfirini və 1.000-ədək başqa hörmətli qonağı qəbul etdi. 7 nəfər carçı 
qonaqlara elan etdi: “Böyük xan hökm edir ki, bir-birinizlə məsləhətləşin, İran 
şahlığına, ölkənin sülh və əmniyyətini qorumağa, xalqın rifahını təmin etməyə 
daha layiq bildiyiniz hər kəsi seçin. O, indi Allahın köməyi ilə İranı düşmənlərin 
işğalından azad edib, onları İran sərhədlərindən qovub. İndi qocaldığına və 
yorğunluğuna görə dincəlməyə ehtiyacı var. Öz qalası Kəlata gedib özünə və sizə 
dua etmək istəyir”. 
Nadir onlara dağılışmaq və məsləhətləşəndən sonra cavab bildirmək 
göstərişi verdi. Nümayəndələr bir neçə gün inadla onun namizədliyinin üstündə 
dursalar da Nadir asanlıqla razılıq vermədi. 
Ertəsi gün Nadir xan qurultay nümayəndələrinin bu şərtlərə əməl edəcəyi 
halda şahlığa razılıq verə biləcəyini bəyan etdi: 1) II Təhmasib və övladları şah 
olmaq istəsə onları cəzalandırmaq əvəzinə müdafiə etsəniz cəzanızın ölüm 
olmasına yazılı razılıq verəcəksiniz; 2) şiəliklə yanaşı, sünni məzhəbinə də hörmət 
edəcək, Ömərə, Osmana lənət oxumayacaq, sünnilər Məkkəyə həcc ziyarətinə 
gedəndə əziyyət verməyəcəksiniz; 3) məni şah etsəniz məndən sonra övladlarıma, 
ailəmə hörmətsizlik etməyəcəyinizə, onlara tabe olacağınıza and içəcəksiniz. 
 
13 
 
Bu şərtlərlə, demək olar ki, hamı razılaşdı. Onun şətləri təxminən 2 metr 
uzunluğunda tumarda 2 nüsxədə yazıldı və bütün heyətlərin başçıları sənədi 3 günə 
imzalayaraq 35 möhürlə təsdiqlədilər. 
Nadir 17 fevral 1736-da qurultayın bütün iştirakçılarına qonaqlıq verdi. 
Onların Nadiri tam dəstəkləyəcəyinə arxayınlaşdıqdan sonra şah olmağa razılığını 
bildirdi. Qurultaysa 19 fevralda bitdi və nümayəndələr dağıldılar. 
Tacqoyma Novruz bayramı ərəfəsində – 8 martda oldu və Muğandan hələ 
getməmiş bir sıra xanlar da orada iştirak etdilər. 
Şah elə ilk gündən din işlərinə ciddi diqqət yetirməyə məcbur oldu. Belə ki, 
sünni Nadir şiə dövlətində şah olmaqçün şiəliyi qəbul etmişdi. Ancaq bu zaman 
şiələr sünnilərə hətta xaçpərəstlərdən də artıq nifrət bəsləyir, onlara hədsiz 
düşmənçiliklə yanaşır, ilk üç raşdin xəlifəni: Əbubəkr, Ömər və Osmanı 
söyürdülər. Nadir şah şiə məzhəbini xeyli yumşaldaraq sünniliyə yaxın bir hala 
gətirməyi bacardı və bu yeniləşmiş şiə məzhəbini həm sünnilərin, həm də şiələrin 
hörmət bəslədiyi imam Cəfər Sadiqə bağlayaraq “cəfəriyyə” adlandırdı (İrandakı 
bugünkü məzhəb də budur və dünya şiələrinin ən böyük hissəsi cəfəridir). Şah 
seçilərkən o, Osmanlı sultanı I Mahmudun (1730-1754) xəlifəliyini tanıyacağını 
bildirdi və Osmanlılarla sülh bağlamağın 5 şərtini mərasimdə bəyan etdi: 1) 
Osmanlılar yeni cəfəri məzhəbini tanıyacaq; 2) bu məzhəbə Məkkədə bir ibadət 
yeri (rükn) veriləcək; 3) Əfşarlar hər il Şam (Suriya) üzərindən bir əmirhac 
göndərəcək; 4) əsirlər dəyişdiriləcək; 5) qarşılıqlı elçilər göndəriləcək. 
Bu vaxt hələ Muğanda olan Gənc Əli paşanın başçılıq etdiyi nümayəndə 
heyəti Nadir şahın təmsilçisi Əbdülbaqi xan Zəngənəylə sülh danışıqlarına başladı 
və onlar siyasi baxımdan 1639 tarixli Qəsri-Şirin müqaviləsinin əsasları daxilində 
bir anlaşmaya gəldilər, ancaq Gənc Əli paşa irəli sürülən şərtlərə münasibət 
bildirməyə səlahiyyətli olmadığını söylədi. 
Novruzu da Muğanda bayram edən Nadir şah aprelin ortasında Qəzvinə 
yola düşdü. 
Qurultayda onun əleyhinə səs vermiş Gəncə Ziyadoğlu xanlarını, Qarabağın 
Otuzikilər, Kəbirli və Cavanşir tayfalarının başçılarını ailəliklə Xorasana sürgün 
etdi, Qarabağın erməni məliklərini Gəncə bəylərbəyinə tabe etdi. 
Tacqoymadan az sonra Əfşar şahənşahı Osmanlı dövlətinə Gənc Əli paşayla 
birgə Əbdülbaqi xanın başçılıq etdiyi bir nümayəndə heyəti göndərdi. 1736-nın 
iyulunda İstanbula çatan və böyük hörmətlə qarşılanan elçilər Nadirin şah 
seçilməsini xəbər verdilər. Onlar sülh bağlamağın Muğanda bəyan edilmiş 5 təməl 
şərtini burada da təkrarladılar. 
Nadir şahın Osmanlı sultanına, sədrəzəminə və müftisinə yazdığı məktublar 
oxunduqdan sonra görüşlərdə əsirlərin dəyişdirilməsi, səfirlərin göndərilməsi və 
həccə ziyarətdə Əfşarlardan bir əmirhacın olması qəbul edildi, ancaq qalan 
məsələlər (ilk növbədə iki ölkə arasındakı məzhəb ixtilafı) şəri və mülki 
müzakirəyə saxlanıldı. Sonucda qərara alındı ki, ilk üç məsələ haqqında müqavilə 
14 
 
bağlansın, ancaq o, Nadir şahın imzasından sonra qüvvəyə minsin. Beləliklə, iki 
dövlət nümayəndələri arasında 28 dekabr 1736-da hazırlanaraq imzalanan 
müqavilədə Nadir Əfşar şahı kimi qeyd olundu, iki ölkə arasında 1639-dakı 
sərhədlər götürüldü, müharibə rəsmən dayandırıldı, yalnız məzhəb məsələsi açıq 
qaldı. 
Səfəvi hakimiyyətinə son qoyan Nadir şah Şirvan, Qarabağ, Çuxursəd və 
Təbriz bəylərbəyliklərini ləğv etdi və əslində Azərbaycanı paytaxtı Təbriz, başçısı 
öz qardaşı İbrahim xan olan vahid inzibati bölgüdə birləşdirdi. Şirvana Mehdiqulu 
xanı, Dərbəndə Nəcəf sultanı, Bakıya bir gilanlını, İrəvana Məhəmməd xanı 
hökmdar təyin edən şah inandığı başqa başçıları vəzifəsində saxladı. Onu da 
bildirək ki, Şirvan hakimləri ən qədim çağlardan “Şirvanşah” adlanırdı və bu ənənə 
Nadir şahadək davam etmişdi. Nadir şah öz imperiyasında ondan başqa kimsənin 
şah adlanmasını qəbul etmədiyinə görə “Şirvanşah” ünvanını ləğv etdi. 
Nadir şahın gördüyü ilk işlərdən biri də vergi toplanmasını qaydaya salmaq 
və dövlətin iqtisadi gücünü möhkəmləndirmək oldu. Aydın vəzifə bölgüsü, ciddi 
nəzarət və dəqiq hesablama sayəsində dövlətin gəliri az müddətdə xeyli artdı. 
İstanbulda Osmanlı-Əfşar sülh danışıqları gedən vaxt Fransa Osmanlını 
Rusiyayla müharibəyə təhrik edir, Rusiyanın bir çox nüfuzlu şəxsləri də dövlətə 
təzyiq göstərərək Nadirin zəiflətdiyi Osmanlı sultanlığıyla savaşa girişməyə 
sürükləyirdilər. Nadirin onu dəstəkləyəcəyinə arxayın olan Rusiya, nəhayət, 1736-
nın mayında Azovu almaqçün Osmanlı dövlətinə müharibə elan etdi və Nadirə də 
xatırlatdı ki, müharibəyə girişmək gərəkdir. Ancaq Nadir Osmanlı dövlətiylə 
müharibə etməyəcəyini rus nümayəndəsi Kaluşkinə qəti şəkildə bildirərək dedi ki, 
ruslar Bağdada görə müharibə etməyəcəkləri kimi bizim də Azova görə 
müharibəyə girişməyimiz mənasız olar. 
Əhməd paşanı Əfşarlarla sülh müqaviləsi bağlamağa tam səlahiyyətli edən 
Osmanlı sultanı Nadir şahın tələbləriylə əsasən razılaşdı, ancaq Rusiyanın 
müqavilədə iştirakına qarşı qəti şəkildə çıxdı. O da Nadirin yanına Mosul valisi 
Mustafa paşa başda olmaqla nüfuzlu bir nümayəndə heyəti göndərdi (noyabr 
1736). Onlar 18 may 1737-də Əbdülbaqi xanla birgə Nadirabada çatdılar. Şah 
onları böyük hörmətlə qəbul etdi. 
Osmanlı dövləti bildirdi ki, Nadir şahın irəli sürdüyü bütün şərtləri bəzi 
qeydlərlə də olsa qəbul edir, ancaq cəfəriliyin dörd sünni məzhəbə əlavə beşinci 
məzhəb sayılması və Kəbədə bu məzhəbə məxsus bir yerin (rüknün) tanınmasını 
həm şəriət, həm siyasət baxımından rədd edir. Əlimurad xan Şamlunu İstanbula 
səfir təyin edərək göndərən (iyun 1737) Nadir şah bəyan etdi ki, cəfəri məzhəbini 
rəsmən tanımaq və Məkkədə Məscidül-həramın rüknlərindən birini bu məzhəbin 
ixtiyarına vermək müqavilənin bağlanmasının başlıca şərtləridir. Ancaq o, 
Hindistan səfəri ərəfəsində olduğuna görə məzhəb məsələsi üstündə savaşa 
başlamaq istəmədi. 
 
15 
 
Tac qoymazdan az öncə o, böyük oğlu Rzaqulu xanı Xorasan hakimi 
qoymuşdu. Rzaqulu xan qiyam qaldırmış Bəlxə hücum edərək oranı tutdu 
(4.8.1737). 
Əfqan Məlik Mahmudun qardaşı Hüseyn xanın əlindəki Qəndəhar Əfşarlara 
tabe olmayan yeganə məntəqəydi. Nadir şah əfqanları əzməkçün 14 aprel 1736-da 
Muğan çölündən 80 minlik qoşunla Qəndəhar üzərinə yeridi. 14 sentyabr 1736-da 
İsfahandan Bəxtiyari dağlarına qalxdı, üsyan etmiş Əlimərdan xanı izləməyə 
başladı. Onu tutub öldürəndən sonra bəxtiyariləri özünə tabe etdi və 15 oktyabr 
1736-da İsfahana döndü. 1737-nin martında Nadir şah Qəndəhara gəldi. 
Qəndəhardan 3 km aralıda böyük bir şəhər saldıran şah onun adını Nadirabad 
qoydu və qərargahını oraya köçürdü. 23 mart 1738-də o, Qəndəharı, 1738-in 
aprelində Bəlucistanı tutdu. Bu, əfqan qüvvələrinin son məğlubiyyətiydi. Beləliklə, 
Nadir şah tarixdə Əfqanıstanı ram edən ilk və son hökmdar oldu. O, özünün 
qurduğu Əfşar dövlətini yadlardan bütünlüklə təmizlədi. 
Nadir şahın indiyədək savaşlarının məqsədi Səfəvi torpaqlarının hüdudlarını 
bərpa etməkdi. İndisə o, torpaqlarını genişləndirmək haqqında düşünməyə başladı. 
Ancaq aramsız müharibələrdə xəzinəsi boşalmış dövlətinin kasıblığı bu istəyi 
gerçəkləşdirmək gücündə olan ordunu saxlamağa imkan vermirdi. Aldığı dəqiq 
bilgilərə əsasən, sərvəti başdan aşıb-daşan Hindistan Teymurlu hökmdarının zəif 
olduğunu öyrənmiş Nadir şah həm Əfşar dövlətinin maddi durumunu 
yaxşılaşdırmaq, həm də yeni torpaqlar ələ keçirməkçün bu ölkəni tutmağı 
qərarlaşdırdı. 
Hindistan ağası Məhəmməd şahın (1719-1748) saymazlığı hücumçün Nadir 
şaha əla bəhanə verdi. Belə ki, o, Teymurlu şahına dəfələrlə məktub yazıb tələb 
etmişdi ki, sərhədlərini əfqanların üzünə bağla, onların Hindistanda sığınacaq 
tapmasına imkan vermə. Ancaq bu şah ona heç bir cavab verməmişdi. Nadir şahın 
bu məqsədlə Dehliyə yolladığı elçilərə də eyni saymazlıq göstərildi. Dehliyə 40 
günlüyə göndərilmiş (6.5.1738) Məhəmməd xan Gürgani də cavab ala bilmədi və 
o, saraydan buraxılmadı. Daha dözməyən Nadir şah qoşun çəkərək 24 may 1738-
də Nadirabaddan Hindistan üzərinə yürüşə başladı. 
O, ağır döyüşlərdən sonra öncə yolunun üstündəki Qəznəni (11.6.1738), 
Kabili (30.6.1738), Cəlalabadı (17.9.1738), Pişavəri (11.1738), Lahor və Kəşmiri 
(29.1.1739) ələ keçirdi. Sonra 6 fevral 1739-da Lahordan Sərhəndə doğru hərəkət 
etdi. Hindistan hökmdarı onun qarşısına 300 min təcrübəli döyüşçü, 10 min zəncir 
hərbi fil, 500 topluq qüvvə çıxararaq Kornalda istehkam qurdu. Nadir şah 
Teymurlu şahını paytaxta bağlayan yolu kəsə bildi. 
24 fevral 1739-da Kornal yaxınlığında Nadir şahın 90 minlik və Məhəmməd 
şahın 200 minlik qoşunları üz-üzə gəldi. Nadir şahın yeni döyüş taktikaları tətbiq 
etdiyi bu qanlı savaşda Hindistan ordusunun baş komandanı Xan Dövran yaralandı, 
sərkərdələrdən Səadət xan əsir alındı. 
 
16 
 
25 fevralda davam edən döyüşdə Xan Dövrana güllə dəydi və o, ölümcül 
yara alaraq huşsuz qaldı, başçısız qoşun qaçmağa başladı. Nadir şah 
hindistanlıların 2.000 döyüş filini zərərsizləşdirib Məhəmməd şah ordusunu 
məğlub etməkçün orijinal fənd işlətdi – onun göstərişiylə dəvələrin üstündəki 
oduna od vurdular və dəvələri fillərə doğru qovdular. Bədəni istidən yanan 
dəvələrin dəhşətli nərilti qopararaq birdən-birə irəli cummasından fillər bərk 
qorxuya düşərək geri qaçmağa başladı və öz qoşununu əzdi. Nadir ordusu bu 
zaman hücuma keçdi və axşamadək çəkən qanlı savaşı qələbəylə başa vurdu. 
Hindistanlılar 100-dən artıq qoşun başçısını və 10-30 min əsgər itirdilər (Nadir 
şahın itkisi 2.500 nəfərdi). Bu qələbənin qazanılmasında böyük xidməti olmuş oğlu 
sərkərdə Murtuzaqulu xanı “Nəsrullah xan” adlandıran Nadir şah qoşununu da 
mükafatlandırdı. 
27 fevral 1739-da Hindistanın baş naziri Nizamülmülk və vəzir Əbdülbaqi 
xan Nadir şahın qərargahına gələrək atəşkəs haqqında saziş bağladılar. Tərəflər 
razılaşdılar ki, Nadir şah öz ölkəsinə qayıdacaq və bunun qarşılığında Hindistan 
tərəfi 50 lək (5 milyon) rupi qızıl pul təzminat ödəyəcək; öz ordusunu tərksilah 
edəcək; Hindistan ordusunun topları və hərbi sursatı Nadir şah ordusuna təhvil 
veriləcək; Nadir şahın qoşunu yorulduğu üçün bir müddət Şahcahanabadda 
(Dehlidə) dincələcək. 
29 fevralda Nadir şah Məhəmməd şahı öz qərargahında səhər yeməyinə 
çağırdı və o gəldi. Ümumən mehriban keçən 6 saatlıq söhbətdə Teymurlu şahını 
xeyli töhmətləyən Nadir şah bildirdi ki, bizim torpaqlarımız Əmir Teymur 
nəslindən ziyan çəkmədiyinə görə mən Hindistan hökmdarlığını sizdən 
almayacağam, ancaq Nizamülmülklə razılaşdırılmış bütün maddələr yubadılmadan 
gerçəkləşdirilməlidir. 
Məhəmməd şah elə həmin gün bütün silahları yığıb Nadir şah ordusuna 
verməyi əmr etdi. 
Nadir şahın əsiri olan Səadət xan onu Dehlini tutmağın zəruriliyinə 
inandırdı və dedi ki, belə olsa təzminatdan başqa hətta imperatorun xəzinəsini də 
əldə edə bilərsiniz. Bundan sonra Əfşar hökmdarı Hindistan şahını yenidən yanına 
gətirtdi (6.3.1739) və indiyədək möhkəm mühasirədə saxladığı Hindistan 
qoşununun qalan başçılarını da tutdurdu. 
12 mart 1739-da Nadir şah qabaqda, Məhəmməd şah ondan 3 kilometr 
arxada olmaqla Kornaldan Dehliyə yola düşdülər və 18 martda Dehlinin qırağında 
bir bağa düşdülər. Məhəmməd şah Nadir şahı şəhərdə ləyaqətlə qarşılamaqçün 
icazə alıb getdi. 
20 martda Nadir şah ağ atın üstündə 20 alay qoşunla indiyədək görünməmiş 
təntənəylə şəhərə daxil oldu. Onun şərəfinə toplardan yaylım atəşləri açıldı. 
Məhəmməd şah onu sonsuz ehtiramla öz sarayına apardı. Nadir şahın onu 
şahlıqdan uzaqlaşdırmamasının qarşılığı olaraq Məhəmməd şah sələflərindən qalan 
17 
 
və “dünya xəzinələrindən on dəfə çox olan” 250 illik xəzinəni Əfşar imperatoruna 
bağışladı. 
Səhəri gün – 21 mart 1739-da üst-üstə düşmüş Novruz bayramı və Qurban 
bayramı günü Hindistanın bütün camelərində Nadir şahın adına xütbələr oxundu və 
bütün şəhərlərdə üstündə “Dünya şahlarına şah olan şahlar şahı Nadiri-sahibgiran” 
sözləri həkk edilmiş yeni qızıl pullar yayıldı. 
25 martda şəhərdə Nadir şahın öldürülməsi şayiəsi yayıldı və hindistanlılar 
şahənşahın təxminən 3 min – 7 min əsgərini öldürdülər. Bundan xəbər tutan Nadir 
şah ertəsi gün tezdən əhalini qırmağı əmr etdi və üsyanı 6 saat içində amansızlıqla 
yatırdı. Nadir şah Məhəmməd şahın qızını oğlu Nəsrullah Mirzəyə aldı (6.4.1739). 
27 martda şah İsfahana xəbər göndərərək öz xalqını qələbə münasibətilə 
təbrik etdi və bütün əhalini 3 il vergidən azad etdi. Öz əsgər və zabitlərinə çox 
böyük miqdarda hədiyyələr bağışladı. 
1 aprel 1739-da saat 11-30-da Dehlidə Məhəmməd şahın Şelimar sarayında 
təntənəli şəkildə Əfşar – Hindistan müqaviləsi qollandı. Bu andlaşmaya görə, 
Məhəmməd şahın Hindistan hökmdarı olaraq qalmasının qarşılığında Əfşar 
dövlətinə 150 kürur (75 milyon) tümən təzminat ödədi və Hind çayının qolları olan 
Attək, Sind və Nalasəng çaylarından qərbdə yerləşən bütün Hindistan torpaqlarını 
(Pişavər ətrafı mahallar, Kabil, Qəznə əyalətləri, Əfqanıstan, Kuhistan, Sind çayı 
ətrafı - Kəşmir və Tibet və b. ərazilər, Ram qalası, Tərpin, Çən, Semvali, Ketra 
şəhərləri, onların ərazisi, qalaları, limanları, şəhərləri, kəndləri) Əfşar dövlətinə 
verdi. 
19 aprelədək Nadir şahın əlində ən azı 700 milyon rupi (təqribən 35 milyon 
tümən) dəyərində xəzinə cəmləndi [vəzirin yardımçısı Anandramın bildirdiyinə 
görə, onlardan 6 milyon rupi sikkə şəklindəydi, 500 milyon rupi dəyərində də 
“Kuhi-nur” (“İşıq dağı”), “Dəryayi-nur” (“İşıq dənizi”) və “Orlov” almazları, Taus 
taxtı da daxil olmaqla cəvahirat vardı]. Bundan başqa, əlyazma şəklində 40-60 min 
kitab da (onların bir bölümü şahlıq xəzinəsindən götürülmüşdü) Nadirin xəzinəsinə 
verildi. Ümumiyyətlə, onun Hindistandan əldə etdiyi nəqd pul və cəvahirat 525 
kürur tüməndi (75 kürur tümən də onun əyan və zabitlərindəydi). 
12 may 1739-da Nadir şah Dehlidə böyük bir məclisdə Məhəmməd şahın 
başına öz əliylə tac qoydu. Bu, onun göstərdiyi çox böyük alicənablıqdı, çünki 
işğal etdiyi bu ölkəyə istədiyi şəxsi hakim təyin edə bilərdi. 
52 gün Dehlidə qalan şah 16 may 1739-da bu şəhəri tərk edərək Vətənə 
döndü. Əldə etdiyi nəqd pul və cəvahiratı imperator 1.000 fil, 1.000 at və 10 min 
dəvəyə yüklənmiş 13 min sandıqda daşıtdı. Bu sərvətdən başqa, o, Hindistandan 
100 xacə, 130 alim, 200 dəmirçi, 300 bənna, 100 daşyonan, 200 dülgər də gətirdi 
(sənətkarlarla o, Əbivərdin 20 kilometrliyində Dehliyə bənzəyən, sonralar 
Xivəabad adlandırılan bir şəhər saldırdı, Xarəzmdən azad edib gətirdiyi 12 min 
Xorasan əhlini orada yerləşdirdi). 
 
18 
 
23 oktyabr 1739-da Həsənabadda olan Nadir şah Hindistan fəthindən 
xəbərdar etməkçün Rusiya və Osmanlı imperatorlarına elçilər göndərdi. 
Nadir şahın çox böyük planı vardı – Hindistandan qayıdandan sonra 
Türküstanı da tutmaq, onun xanlıqlarını ləğv edərək Əfşar imperiyasına qatmaq, 
Çini ələ keçirərək şimal-şərq sınırlarını genişləndirmək, sonra da Osmanlı 
səltənətinə öz son sözünü demək. 
12 dekabrda Kabilə çatan Nadir şah Hindistandan gətirilən xəzinəni Herata 
göndərdi. Kabildə Sind və Zəmindar hakimi Xudayar xan Abbasini yanına çağırdı, 
ancaq o, itaətdən boyun qaçırdı. Bu zaman Nadir şah onu cəzalandırmaqçün 
birdən-birə geri dönərək hərəkətə keçdi və uzun izləmələrdən sonra 13 mart 1740-
da onu Bombey əyalətində məğlub edərək zəncirlətdi. Xan özünün 1 kürur 
rupiyəlik (5 milyon riyal) xəzinəsini şaha bağışlamalı oldu. Onun torpaqlarını da 
ələ keçirmiş Nadir şah 1740-ın Novruz bayramında bu torpaqları üç yerə 
böldükdən sonra Larkanədən yola düşərək 5 may 1740-da Nadirabada çatdı. 
Beləliklə, imperator Nadir şah Əfşarın Hindistan səfəri 2 il çəkdi 
(24.5.1738-5.5.1740). 
Xarəzm ağası Elbars xana qulaqburması verməyi bəhanə edərək Türküstanı 
almaq istəyən Nadir şah təkrar Herata getdi (5.6.1740). Burada 15 gün çəkən 
şənlikdən sonra 150 minlik qoşunla Türküstana hərəkət edərək 31 iyulda Bəlxə 
çatdı. Amu-Dəryanın hər iki tərəfində qalalar tikdirdi. Şahı Buxaraya qonaq 
çağıran Əbülfeyz xan bir çox özbək başçılarının təkidiylə onunla döyüşə girişməli 
oldu. Xanı məğlub edib Buxaraya girən Nadir şah öz adına xütbə oxudub pul 
kəsdirdi. Qardaşı oğlu Lütfəli xanı göndərib Səmərqəndi aldı. Beləliklə, Amu-
Dərya sərhəd olmaqla onun güneyi Əfşar dövlətinin torpaqlarına qatıldı. 
Nadir şah Əbülfeyz xanı yenidən Buxara ağası edərək öz əliylə onun başına 
tac qoydu (6.10.1740). Xan onun ordusuna 20 min əsgər verməyə mükəlləf edildi; 
bununla Nadir şah Buxaranın bütün daxili işlərinə nəzarəti öz əlinə almış oldu. 
Sonra şah Buxaradan Xarəzmə yola düşdü (7.10.1740). Təşkil etdiyi 
donanmanın gəmiləri onun ordusunun ardınca üzürdü. Xivənin yaxınlığındakı 
Xanəgah qalasına sığınan Elbars xanı məğlub edərək (15.11.1740) boynunu 
vurdurdu, çünki o, şahənşahın elçilərini öldürtmüşdü. Bundan sonra Xivəyə 
gedərək oranı döyüşlə alan imperator yarım ay burada qaldı və Çingiz xanın 
nəslindən olan Tahir bəyi Xarəzmin başçısı qoydu. 23 dekabrdasa o, Mərvə 
yollandı, Şahqulu xanı oraya başçı təyin etdi. 
Mərvdən Əbivərdə gələrək (16.1.1741) doğulduğu Dəstgird kəndinə baş 
çəkdi. Burada onun anadan olduğu yerdə bəzəkli günbəzdən və üç qızıl minarədən 
(onlardan birinin başında Nadir şaha işarə olaraq bir qızıl qılınc qoyulmuşdu) 
ibarət Mövludxana tikilmişdi. Dəstgirddən Kəlata gedən şah Hindistandan gətirdiyi 
xəzinəni bu qalada yerləşdirdi. 
 
19 
 
Nadir şah oradan Əfşar imperiyasının paytaxtı saydığı, bu dövlətin şərq 
torpaqlarının mərkəzi olduğuna görə İsfahandan üstün tutduğu Məşhəd şəhərinə 
döndü (yanvarın sonu). Beləliklə, Türküstan səfərini də uğurla başa vuran qüdrətli 
türk imperatoru oranı da Əfşar torpağına qatdı və öz planının bir mərhələsini də 
gerçəkləşdirdi. 
Nadir şahın Kəngər/Fars (Bəsrə) körfəzində donanma yaratmaq 
planlarından ingilislər bərk narahat olsalar da Əfşar imperatoru 1740-ın yayında 
Buşəhr limanında bir neçə hərbi gəmi qayırmağa ciddi göstəriş verdi. Ancaq bu iş 
son dərəcə ağırdı – Kəngər körfəzində gərəkli ağac olmadığına görə ağac və taxta 
900 km aralıdakı Mazandaran meşəsində hazırlanıb göndərildi və yalnız 1741-in 
yazında Buşəhrə çatdırıldı. Gəmilərin hər birində 50 top qoyulmalıydı. Buna görə 
Gembronda (Bəndər-Abbasda) toptökmə zavodu tikildi və 1741-in başlanğıcında 
artıq 2 mis top hazır oldu. 
Müxtəlif yerlərdən pulla alınmış olsa da 1742-nin yazında Əfşar 
imperiyasının artıq 15 hərbi gəmidən ibarət donanması vardı. Təəssüf ki, bu 
donanmaya Tağı xan kimi araqarışdıran bir fars hərbçisi başçılıq etdi və bu amil 
imperiyaya donanmanın gücündən yetərincə yararlanmağa imkan vermədi. 
İmperator Buşehrdə gəmiqayırma işinə nəzarəti Laperteri adlı bir avropalıya 
tapşırmışdı. O, 1741-də öldükdən sonra Nadir şah 1742-də bütün işləri 
dayandırmağa məcbur oldu. Başa çatdırılmamış yarımçıq gəmilər Buşehrdə bir 
neçə il qaldı. 
Sonra şah pulla 30-adək müxtəlif ölçülü gəmi aldısa da öz gəmilərimizdən 
ibarət donanmanı görə bilmədi, çünki Osmanlılarla savaş və daxili üsyançılarla 
mübarizə buna imkan vermədi. Donanmaçılıq sahəsində möhkəm özülü qoyulmuş 
bütün işlər onun ölümündən sonra tam unuduldu. 
Nadir şah donanma yaradılmasının dövlətin xarici və daxili siyasətində 
oynadığı mühüm rolu incəliyinədək təsəvvür etdiyinə görə bu işi imperatorluq 
fəaliyyətinin aparıcı istiqamətlərindən sayır, ona o qədər önəm verirdi ki, bu yolda 
hətta xalqın müflisləşməsini də məqbul sayırdı. Təsadüfi deyil ki, onun vergiləri 
görünməmiş amansızlıqla yığdırması daha çox məhz donanma quruculuğunun 
genişləndiyi dövrlərə düşür. Xatırladaq ki, təkcə Azərbaycan ildə 4 kürur (2 
milyon) tümən vergi verirdi və bunun nəticəsində Azərbaycanın kənd və qəsəbələri 
viran qalmışdı. Özü də, bəllidir ki, Nadir şahın əmrinə görə, vergini ödəməyənin 
başı gətirilirdi, yoxsa vergiyığanın özünün başı kəsilməliydi. Bu üzdən də Əfşar 
imperiyasının bir çox yerlərində tez-tez irili-xırdalı üsyanlar baş verirdi… 
Məşhəddə 2 ay qalan Nadir şah Car və Tala ləzgilərinin öldürdüyü 
(26.10.1738) qardaşı, Azərbaycan və Qafqazın hökmdarı və ordu komandanı 
İbrahim xan Zahirüddövlənin qisasını almaq qərarına gəldi. Bu məqsədlə 14 mart 
1741-də Məşhəddən çıxdı. 
 
20 
 
Nadir şaha 15 may 1741-də Mazandaranın Savadkuh meşəsində 20 
metrlikdən ağacın arxasından güllə atdılar. Güllə əlini yaralayıb ata dəydi, at 
yıxıldı. O, yerə aşıb özünü ölülüyə vurdu, buna görə ikinci güllə atılmadı. 
Cinayətkar tapılmadı. Doğrudur, az sonra bu işi Dilavər xanın oğlunun qulu 
törətdiyi söylənilsə də Nadir şah oğlu Rzaqulu Mirzədən şübhələndi. Xatırladaq ki, 
Nadir şah onu 1738-də vəliəhd - naibüssəltənə və Əfşar qoşunlarının komandanı 
təyin etmiş, Şah Təhmasibi və övladlarını öldürtdüyünə, həm də vəliəhdliyi 
dövründə idarəçiliyi yaxşı apara bilmədiyinə, xalqı incitdiyinə görə 1740-da onun 
yerinə Nəsrullah Mirzəni vəliəhd etmişdi. 
Tehrana gələn şah burada rus diplomatı Kaluşini qəbul etdi. Görüşdən sonra 
Kaluşin Peterburqa yazdı ki, Nadir şahla keçmişdə olduğu kimi sərbəst söhbət 
etmək mümkün deyil. Bəxtin ona verdiyi qələbədən məst olaraq deyir ki, 
Hindistanı tutmaq mənimçün çətin deyildi. Bir ayağımla hərəkət etsəm Hindistanı, 
iki ayağımla hərəkət etsəm bütün dünyanı tutaram. Nadir şahın Osmanlıya 
münasibəti yaxşı deyil, ancaq onun Rusiyaya da yaxşı münasibət bəslədiyinə 
sonadək inanmaq olmaz. 
Rzaqulu Mirzəni acıqla Tehranda qoyub Qəzvin, Qaracadağ, Bərdə və 
Qəbələ yoluyla Dağıstana yollanan şahənşah iyunda oraya girdi. 15 iyul 1741-də 
Qazıqumuq şəhərinə, oradan Xəzər sahilinə (sentyabrın ortaları) gəldi. Qaracadağ 
tayfası Nadir şaha sataşdığına görə o, and içdi ki, bütün düşmənlərini tabe 
etməyincə Dağıstandan getməyəcək. 16 oktyabr 1741-də o, Dərbəndə girdi. 
Qaracadağ tayfasına hücum etməkçün Dərbəndin 16 kilometrliyinə gəldi. 
Nadir şah Tarxu (Dargi) şamxalını, Qaraqaytaq usmisini və Qazıqumuqda 
Surxay xanı özünə tabe etdirsə də rusların fitnəsiylə onun qarşısına yeni-yeni 
düşmən qüvvələr çıxırdı, çünki ruslar bu vaxt onun Quzey Qafqaza hücum 
edəcəyindən bərk narahatdılar; onların münasibətləri də gərginləşmişdi. Ruslar 
ondan ehtiyat edərək 1742-nin mayında Qızlarda 42 minlik qoşun toplamışdılar. 
Nadir şah Osmanlı dövlətiylə münasibətləri nizamlamaq istəyirdi. Bu 
məqsədlə səfir Hacı xanı İstanbula göndərmişdi (mart-iyul 1741). Sultan onunla 
görüşəndən sonra məzhəb məsələsini müzakirə etməkçün heyət yaratsa da dövlətin 
bu məsələdə fikri dəyişmədi, ancaq Nadir şaha qeyri-müəyyən cavab verdilər. 
Osmanlı tərəfi də öz növbəsində Nadir şahın yanına nümayəndələr göndərdi və 
onlar 1742-nin yanvarında Dərbənd yaxınlığında şahla görüşdülər. 17 aprel 1742-
də İstanbula dönən Münif Mustafa əfəndiylə sultana, sədrəzəmə və elmiyyə 
ricalına məktublar göndərən Nadir şah bildirdi ki, yalnız Osmanlı dövlətinin şiəliyi 
beşinci məzhəb kimi qəbul edəcəyi halda bu iki müsəlman dövləti arasında sülh ola 
bilər, yoxsa özüm Osmanlı ölkəsinə gedib bu ixtilafa son qoyacağam. 
Nadir şah məzhəb məsələsini ruhanilərin əliylə həll etməyə çalışırdı. O, 
Molla Əliəkbər Mollabaşının başçılığı altında nüfuzlu bir heyət yaratdı, onlar 
1736-cı il qərarına əsasən cəfəri məzhəbinin Məkkədə beşinci rükn kimi qəbul 
olunmasına qərar verdilər. 1743-ün başlanğıcında Dağıstanda Nadir şahın yanına 
21 
 
gələn yeni Osmanlı elçisinin sultandan (xəlifədən) gətirdiyi məktubda şiəliyin 
rəsmi məzhəb kimi tanınmadığı və Məkkədə beşinci rükn kimi qəbul edilmədiyi 
bildirildi. Cavabında qəzəbli şah dedi: “Nadirin dünyanı fəth edən qoşunu tezliklə 
Osmanlı torpağına hücum edəcəkdir”. 
Dağıstanın dözülməz şəraitində qoşununun durumu xeyli ağırlaşmış Nadir 
şah 1742-də Qaracadağ tayfasını təslim etsə də Dağıstanın açarı olan, rusların 
altdan-altdan dəstək verdiyi Avarı ala bilmədi. Oradan İranxarab düşərgəsinə 
çəkildi və 1742 dekabrının başlanğıcında ötəri bir məhkəmədən sonra oğlu 
Rzaqulunun gözlərini burada çıxartdırdı. 
Qaynaqlarda Nadir şahın Rzaqulu Mirzəni kor etməsinin səbəbkarı kimi 
xain Əliqulu Mirzənin (sonrakı: Adil şah) adı çəkilir. O, sui-qəsd gecəsi Nadir 
şahın çadırına bu məzmunda bir imzasız məktub göndərib (bu faktı Nadirin 
ölümündən sonra öz diliylə deyib): “Səni kimin öldürmək istədiyini bilmək 
istəyirsənsə fikirləş görək sənin ölümündən kim daha çox faydalanacaq və ölkənin 
padşahı olacaq”. 
Sonralar oğlunun təqsirsizliyinə inanan şah hədsiz kədərləndi, hətta onun 
Rzaqulunu cəzalandırmasına mane olmaqçün heç bir təşəbbüsdə bulunmayan saray 
adamlarından bir neçəsini öldürtdü də. Rzaqulunun faciəsi Nadir şahı özülündən 
sarsıdaraq onun həyatında geriyə doğru ciddi dönüş oldu. Çox inandığı şəxsi 
həkimi Ələvi xanın uzun müddət yanında olmaması (həccə getmişdi), onu bir 
fransız həkimin əvəzləməsi də öz təsirini göstərdi. 
Elə bu çağlardan da onun imperiyasını yavaş-yavaş üsyanlar bürüməyə 
başladı (həmin vaxt Xarəzmdə və Bəlxdə). 
Donanma yaratmağın vacibliyinə Nadir şah Dağıstanda olarkən bir daha 
əmin oldu – o gördü ki, buradakı qoşununun təchizatını ödəməkçün Xəzərdən 
gələn gəmilərə həyati ehtiyac var. Buna görə də Kəngər/Fars körfəzində olduğu 
kimi Xəzərdə də mütləq donanma yaratmağı qərara aldı. Ruslardan 10 gəmi borc 
istədisə də onlar imperatorun niyyətini başa düşərək nəinki gəmiləri vermədilər, 
hətta Xəzərdə türk donanmasının yaranmasına imkan verməməkçün əllərindəki 
bütün vasitələrdən yararlandılar. Xatırladaq ki, 1723 müqaviləsinə görə, ruslar 
Xəzərdə gəmiqayırma hüququnu qoruyub saxlayırdılar. 
Xəzərin sol sahilində donanma yaratmaqda Nadir şahın ilkin məqsədi 
burada çapovulçu türkmənlərə qarşı möhkəm bir baza yaratmaq, həm də 
Dağıstanla döyüşdə qoşunun təchizatını təmin etməkdi. Bu istəklə o, ingilis Con 
Eltonu “Camal bəy” adlandıraraq gəmiqayırma üzrə baş rəis təyin etdi. 
Şimali Gilanın Ləngərud və Bəndəri-Lahican şəhərlərində qərargahını 
yerləşdirən Elton işə ciddi girişdi. Nadir şahın donanma planlarından ciddi təşvişə 
düşən Rusiya hər vasitəylə mane olur, ancaq Nadir şahın inadcıllığı bu ingilisi işə 
həvəsləndirirdi. Elton hətta şahənşahın ölümündən sonra da işindən əl çəkmədi və 
1751-də üsyan zamanı öldürüldü, bununla da Nadir şahın Xəzərdə donanma 
yaratmaq arzusu tam gerçəkləşmədi. 
22 
 
 
1742-də Nadir şah Terek çayını keçib Rusiyaya hücum etmək istəsə də 
Osmanlı dövlətinin Əfşar imperiyası sərhədinə qoşun toplaması buna mane oldu. 
Dağıstanda çox itki vermiş Nadir şah 5 fevral 1743-də Osmanlı ordusuna qarşı 
üçüncü yürüşə başlayaraq Dağıstandan birbaşa Osmanlı torpağına 375 minlik 
ordusuyla hücum etdi. 
6 avqust 1743-də o, Kərkükə gəldi. Orada Osmanlı sultanından belə məktub 
aldı ki, Osmanlı şeyxülislamı sünni məzhəbi əleyhinə olan şiələrin öldürülməsinə 
və ya əsir edilməsinə şəriətə uyğun hökm verib. Bundan bərk qəzəblənən Nadir şah 
da sultanı xəlifə kimi tanımaqdan boyun qaçırdı və Ərbili tutdu (8.1743), oradan 
Mosula qoşun çəkdi və 21 sentyabr 1743-dən oranı mühasirəyə aldı, 27 sentyabrda 
fasiləsiz top atəşləriylə hücuma keçsə də şəhəri tuta bilmədi. Bu zaman Nadir şaha 
sultandan məktub gəldi ki, ordunuz Osmanlı torpağından çıxmayınca sülh 
müzakirəsi aparılmayacaq. 
Şirvanda “Sam Mirzə”, Ərzurumda “Səfi Mirzə” adlı yalançı şahzadələr 
Osmanlı dövlətinin gizli yardımıyla qiyam qaldırdılar, Türküstanda qarışıqlıq baş 
verdi, orduda da xəstəlik yayıldı, buna görə sultanla razılaşmalı olan şahənşah 20 
oktyabr 1743-də qoşununun irəliləyişini saxladı, Mosuldan Kərkük və Qaratəpəyə 
çəkildi, ancaq Bəsrənin mühasirəsini saxladı. 
Qərargahını Qaratəpədə qoyub Bağdada gedən imperatoru bu şəhərdə çox 
hörmət bəslədiyi Əhməd paşa (o da Nadir şahın şəxsiyyətini yüksək 
dəyərləndirirdi) və Osmanlı səfiri Məhəmməd ağa dostcasına qarşıladılar. 
İmperator öz arvadlarıyla birgə İraqda Kazimeynə gedib imamların qəbirlərini, 
Kərbəlaya gedib (19.11.1743) şəhidlərin qəbirlərini ziyarət etdikdən sonra Hillə 
yoluyla Nəcəfə yollandı. 
Nəcəfdə Nadir şah islam birliyinə nail olmaqçün 12 dekabr 1743-də 
Azərbaycanın, Türküstanın (Buxara, Bəlx), Xorasanın, Beynənnəhreynin və b. 
yerlərin böyük din alimlərindən ibarət heyət yaradaraq böyük bir məzhəbi məclis 
qurdu və üləmalara tapşırdı ki, sünni və şiə təriqətləri arasındakı ixtilafları həll 
etsinlər. Həmin alimlər xüləfayi-raşdinin (Əbubəkr, Ömər, Osman, Əli) xilafətini 
qəbul etmək, imam Cəfər Sadiqin əqidəsinə inanmaq və hörmət etmək haqqında bir 
sənəd yazaraq möhürlədilər. [Sünni kəlamçı Abdulla ibn Hüseyn əs-Suvaydi 
buradakı mücadilə haqqında çox dəyərli bir əsər yazıb (Qahirə, 1324/1906)]. 
Nadir şah və Əhməd paşa 1744-ün başlanğıcında sülh müqaviləsini 
müzakirə etməyə başladılar, saziş bağladılar. Bu sənədə əsasən, Nadir şah Kərkük, 
Ərbil, Qərnə və b. qalalardan çəkildi, Bəsrənin mühasirəsini dayandırdı. 
(İmperatorun bu yumşaq mövqeyi, görünür, Əfşar dövlətinin şimal və şərqində baş 
vermiş qiyamlarla bağlıydı). Xəlifə də olan Osmanlı sultanı I Mahmud şiəliyi 
Osmanlı dövlətinin siyasətinə zidd sayaraq 1744-ün martında bu müqaviləni rədd 
etdi. 
 
23 
 
1742-də Kəngər/Fars körfəzi yaxınlığındakı ərəb torpaqları Məsqət və 
Oman da Əfşar hakimiyyəti altına keçdi, Nadir şah Seyf ibn Sultanı oranın başçısı 
qoydu. Fars əyaləti və Fars körfəzində böyük nüfuzundan yararlanan Tağı xan 
1744-də şaha qarşı üsyan qaldırdı, Şiraza gedib özünü oranın hakimi elan etdi. 1 
iyul 1744-də Nadirin ordusu şəhəri tutdu və qiyamçıları qırdı, Tağı xanı əsir etdi. 
1743-ün başlanğıcında Şirvanda özlərini Səfəvi şahzadəsi adlandıran, 
əslində Osmanlıların hazırladığı yalançı I, II və III “Sam Mirzə”lər Əfşar ağalığına 
qarşı üsyan qaldırdılar. Surxay xanın yardımıyla Yeni Şamaxını (Ağsunu) tutmuş I 
Sam Mirzənin üsyanından Mosuldaykən 11 oktyabr 1743-də xəbər tutan Nadir şah 
onun üstünə oğlu Nəsrullah Mirzəni göndərdi, o da yalançı şahzadəni ələ keçirərək 
öldürdü və Heydər xanı Şamaxı hakimi qoydu. 
Həmin ayda yalançı II Sam Mirzənin başçılığı altında yeni üsyan qalxdı və 
asilər Ağsudan Dərbəndədək ərazini tutdular, imperiya məmurlarını qovdular. Bu 
işdə Surxay xanın oğlu Məhəmməd xan çox fəaldı. Nəsrullah Mirzənin qoşunları 
Ağsuya girdikdə yalançı şahzadə Gürcüstana qaçdı və Kaxetiya çarı Teymuraz onu 
tutub Nəsrullah Mirzəyə göndərdi. Nəsrullah Mirzə “şahzadə”nin gözünü çıxarıb 
Osmanlı hərbi əsirləriylə Karsa göndərdi (29.1.1744). Bu qulluğunun mükafatı 
olaraq Nadir şah qabaqlar Gəncə bəylərbəyinin idarə etdiyi Borçalı və Qazax 
mahallarını Teymuraza hədiyyə etdi. 
1743-ün sonunda Osmanlılar Səfi Mirzə adlı başqa bir yalançı “şahzadə”ni 
(əslində: Məhəmmədəli Rəfsəncani Kirmanini) “Şah Hüseynin oğlu” adlandıraraq 
hakimiyyətini tanıdılar və Nadirə qarşı çarpışmaqçün Ərzuruma göndərdilər 
(9.1743). Bunu eşidən Nadir şah 25 iyul 1744-də Arpa çayını keçərək 29 iyulda 
Kars qalasının cənubunda yerləşdi və bununla da Osmanlılarla dördüncü 
müharibəyə başladı. 23-24 avqust və 13 sentyabrda şah Kars qalasına iki dəfə 
şiddətli hücum etsə də onu ala bilmədi. Nəhayət, 9 oktyabr 1744-də mühasirədən əl 
çəkib Karsın şərqinə çəkildi. 
Karsdan Bərdəyə gələn Nadir şah 27 dekabr 1744-də Dağıstana qəfil hücum 
çəkdi və oranı özünə təslim edərək 7 yanvar 1745-də Bərdəyə qayıtdı. Oradan 
Şəkiyə getdi, 12 iyul 1745-də İrəvana, Göyçə yaylağına çatdı. 7 avqustda 
İrəvandan Muradtəpəyə hərəkət etdi. 
O, Kars və İrəvanda müharibə apararkən rus elçisi gələrək quzey 
torpaqlarının Əfşarlara qaytarılması haqqında qərarı Nadir şaha təhvil verdi. 
10 avqust 1745-də Nadir şahla Osmanlı qoşunları arasında Bağavars 
boğazında dəhşətli müharibə başlandı və 12 avqustda o, 10 il qabaq Osmanlıları 
ağır məğlubiyyətə uğratdığı elə bu yerdə yenidən qələbə çaldı. Bu dəfə Osmanlılar 
3 paşa və xeyli zabit, 28 min əsgər, bütün toplarını itirərək məğlubiyyətin acısını 
daddılar. Beləliklə, Nadir şah o çağda məğlubedilməz sayılan Osmanlı ordusunu 
ikinci dəfə məğlub etdi. Mosulda da Nadirin oğlu Nəsrullah Mirzə qələbə çaldı – 
Osmanlı qoşunu 28 min nəfər tələfat verdi və sərkərdə Yegən Məhəmməd paşa 
şəhid oldu. 
24 
 
 
Qələbəsinə baxmayaraq, sülh təklif edən Nadir şah Sultan Mahmuda 
məktub yazaraq bildirdi ki, iki müsəlman milləti arasında qan tökülməsinə səbəb 
məzhəb ixtilafıdır. Onun təklifiylə bu ixtilaf aradan götürülür və bundan sonra iki 
qonşu millət arasında daimi dostluq olacaq. 
Osmanlıları barışa çağıran Nadir şah 12 yanvar 1746-da Fətəli xanı 
İstanbula göndərərək cəfəriliyin qəbulu və şiələrə Kəbədə bir rükn ayrılması 
məsələsindən əl götürdüyünü, ancaq rükn olmadığına görə şiələrin dörd məzhəb 
adamlarından istədiklərinə qoşularaq həccin tələblərini yerinə yetirmələrinə icazə 
verilməsini tələb etdi. Nadir şah bununla yanaşı, İraqın (Van, Bağdad, Nəcəf, 
Kərbəla, Bəsrə və b.) Əfşar imperiyasına verilməsini istədi. 
Osmanlı dövləti də Nəzif Mustafa əfəndiyə bir çox məktublar verərək 
danışıqlar aparmaqçün Fətəli xanla birgə Nadir şahın yanına göndərdi (mart 1746). 
Bu zaman şah Həmədandan Azərbaycana gəldi və oradan İsfahana getdi. 2 fevral 
1746-da Məşhədə çatan şah 16 mart 1746-da oradan da Nəzif paşayla 
görüşməkçün İraqi-Əcəmə getdi. Qəzvinlə Tehran arasında – Sovucbulaqdakı 
Kürdan (Kerden) adlı yerdə qurduğu hərbi düşərgəsində Nadir şah Osmanlı 
nümayəndə heyətini qəbul etdi. Nəzif Mustafa əfəndi məzhəb məsələsində öz 
dövlətinin mənfi mövqeyini bir daha təsdiqlədi, ancaq sərhədlər məsələsinin 1639-
uncu il Qəsri-Şirin (Zəhab) müqaviləsi çərçivəsində çözülməsinin gərəkdiyini 
bildirdi. Sərhəd məsələsində də çox israr etməyən Nadir şah Həsənəli xana Nəzif 
əfəndiylə danışıqlar aparmaq səlahiyyəti verdi. 
Beləliklə, iki müsəlman dövləti arasında barışa çalışan Nadir şahın əməli 
mövqe tutması nəticəsində Osmanlılarla Əfşarlar arasındakı bütün başlıca 
mübahisələr öz həllini tapdı. 4 sentyabr 1746-da Qəzvində iki tərəf arasında 
Rusiyanın iştirakı olmadan sülh müqaviləsi bağlandı və 6 oktyabr 1746-da 
Bağdadda vali Əhməd paşanın onu imzalamasından sonra qüvvəyə mindi. Bununla 
da iki dövlət arasında uzun illər sürən qanlı çəkişmələrə kəsinliklə son qoyuldu. 
İstanbula qayıdan Nəzif paşa imperatorun məktubunu sultana təqdim etdi. 
Məktubda Nadir şah Şah İsmayılın şiəliyi təbliğ etməsini tənqid edir, Şah İsmayılın 
Osmanlı dövlətinə verdiyi torpaqlardan əl çəkdiyini bildirirdi. 
Nadir şah müqavilənin təsdiqlənmiş mətnlərini 22 yanvar 1747-də 
böyükelçisi Mustafa xana verərək onu öz tarixçisi Mirzə Mehdi xanla birgə 
İstanbula yolladı; onlar Osmanlı sarayına Oman mirvarisiylə bəzədilmiş qızıl taxt 
və başqa qiymətli hədiyyələr apardılar. 
İstədiyi müqavilənin bağlanmasından sevinən Sultan Murad da Kəsriyyəli 
Əhməd paşanı böyükelçi təyin edərək Rəcəb paşa və qazi Numan əfəndiylə birgə 
misilsiz hədiyyələrlə İsfahana göndərdi. 
 
25 
 
Təəssüf ki, səfirlərin heç biri vəzifəsini yerinə yetirə bilmədi – onlar üz 
tutduqları şəhərlərə çatana qədər türk dünyasının düşmənləri böyük imperatorumuz 
Nadir şah Əfşarı məhv etdilər!.. 
İki müsəlman dövləti arasında Rusiyanın rəyi nəzərə alınmadan sülh 
müqaviləsinin bağlanmasıyla Nadir şahın hakimiyyətdə ən ağır, ən dözülməz dövrü 
başlandı. Mərkəzdənqaçma meylləri gücləndi. Məsələn, 1743-də Hacı Çələbi 
Qurban oğlu Şəkini müstəqil xanlıq etsə də Nadir şah 1744-46-cı illərdə onunla 
“Gələsən-görəsən” qalası ətrafında bir neçə dəfə vuruşduqdan sonra onu vəkil 
vəzifəsində saxlayaraq özünə tabe etmişdi, ancaq Çələbi 1747-nin başlanğıcında 
özünü yenidən Şəki xanı elan etdi. 21 mart 1747-də III Sam Mirzə Təbrizdə Əfşar 
hakimiyyətinə qarşı üsyan qaldırdı, hakimiyyət nümayəndələrini qıraraq özünü 
hakim elan etdi. Başqa üsyanlar da ölkəni bürüdü. 
Rusların örtülü müqaviməti nəticəsində Dağıstandakı uğursuzluğu, böyük 
oğlu Rzaqulu Mirzənin gözlərini çıxartdırması, Fars bəylərbəyi Tağı xanın, 
şirvanlıların, kirmanlıların, sistanlıların və b. qiyamları, Şirvan hakimi Heydər xan 
Əfşar, ordu komandanı olan qaynı Kosa Əhməd Kəlbəli xan kimi dəyərli adamların 
öldürülməsi Nadir şahın əsəblərini xeyli korladı – o, az qala hamıdan 
şübhələnməyə, qəzəbini yatırtmaqçün yersiz cəzalar verdirməyə başladı. 
22 yanvar 1747-də İsfahandan Yəzdə və Kirmana hərəkət edən şahənşah 
qiyamçılarla hədsiz sərtliklə davrandı. Məşhədə gələrək Herat, Ton, Təbəs və 
Qayen hakimlərini cəzalandırdı, 1 kürur (yarım milyon) vergi yığmağı əmr etdi. 
Novruzu Məşhəddə keçirən imperator Kəlata gedib xəzinə binasının tikilişinə 
baxdı. Bu xəzinədə 200 kürur nəqd pul və cəvahirlər, başqa dəyərli əşyalar vardı. 
Doğulduğu Dəstgird kəndinə də baş çəkən Nadir şah Tehrana qayıtdı və 
Osmanlı səfiriylə görüşüb Məşhədə gəldi. Qardaşı oğlu, Sistanın hakimi Əliqulu 
Mirzənin Sistanda üsyançılara başçılıq etməsini eşidəndə əhvalı hədsiz pisləşdi. 
Xorasandakı Xəbuşan kürdləri də Əliqulu xana qoşuldular. Şah 16 minlik qoşunla 
kürdləri cəzalandırmağa getdi, onlar Xəbuşan qalasına sığındılar. 
İmperator Xəbuşanın 12 kilometrliyindəki Fəthabadda dayandı. O, 
həyatının ciddi təhlükədə olduğunu, ona sui-qəsd hazırlandığını hiss etdiyinə görə 
Kəlata getmək istədi, ancaq yanındakılar onu sonadək qorumağa söz verdilər. 
Yaxın qohumları – şəxsi mühafizə dəstəsinin başçısı Məhəmmədqulu xan Əfşar və 
sarayda işlər idarəsinin rəisi Saleh xan Qırıxlı Əfşar, eləcə də Məhəmməd bəy 
Qacar İrəvanlı, Musa bəy Əfşar, Qoçu bəy Əfşar Urumi onun əleyhinə işləyirdilər. 
Bəzi qaynaqların bildirdiyinə görə, gizlicə bu adamlarla əlaqə yaradan Əliqulu 
Mirzə əmisinə qarşı sui-qəsd hazırladı və elə onun təhrikiylə də bu cinayətkarlar 20 
iyun 1747-də Nadir şahı qətlə yetirdilər. 
İlk baxışda Nadir şahın öldürülməsi tam təsadüfi görünə bilər və təəssüf ki, 
tarixi qaynaqlar bu faktı indiyədək yalnız bu cür də təqdim edib. Ancaq, bizcə, istər 
Nadir şahın, istərsə də Ağaməhəmməd şah Qacarın qətlə yetirilməsini qətiyyən 
təsadüf saymaq olmaz. Niyə? Birincisi, hər iki sui-qəsd az qala eyni ssenari üzrə 
26 
 
yerinə yetirilib (bu isə onları eyni mərkəzin hazırlayıb idarə etdiyini göstərir). 
İkincisi, Nadir şah hələ sui-qəsddən qabaq həyatından dolayı bərk narahatlıq 
keçirir və Kəlata getməklə bəlanı başından sovmaq istəyirdi; o, heç vaxt öz 
qulluqçularından bu dərəcədə çəkinməzdi; deməli, şah onu aradan götürməyə gücü 
çata biləcək hansısa NAMƏLUM QÜVVƏNİN planları haqqında danılmaz bilgilər 
əldə edibmiş. Üçüncüsü, Şərq dünyasının XVIII yüzildə öz qılınclarıyla iki 
möhtəşəm imperiya qurmağı bacarmış iki ən azman, ən ağıllı və ən qətiyyətli 
imperatorunun terror üçün seçilməsi də heç cür təsadüfə oxşamır. Dördüncüsü, bu 
iki qəsdin tarixi baxımdan qısa vaxtda – 50 ilin içində (1747-1797) baş verməsi də 
düşündürücüdür. 
Bəs Nadir şahın (Ağaməhəmməd şahın da) qatillərinin arxasında kim 
dayanıb, sifarişçi kim olub? Bu sorğuya ən doğru cavab yalnız bu sualların 
qarşılığında alına bilər: onlar ən çox kimə mane olurdular, onları öldürtmək ən çox 
kimə faydalıydı? Əlimizdə bu gün heç bir tarixi sənəd-sübut olmasa da, bizcə, 
hamıdan çox Rusiya və Avropa dövlətlərindən (ilk növbədə İngiltərə və Fransadan) 
şübhələnməyə haqqımız var. Axı Rusiya Dəli Petronun vəsiyyətini yerinə yetirərək 
isti dənizlərə çıxmaq istəyir, ancaq qarşısında nəhəng Nadir şahı və 
Ağaməhəmməd şahı görürdü – onun işğal etdiyi Qafqaz torpaqlarını yalnız bu iki 
şah geri qaytarmışdı. İngiltərəninsə yerini Nadir şah həm Hindistanda, həm də 
Kəngər/Fars körfəzində dar etmişdi. Bundan başqa, hər iki imperator Şərqin strateji 
baxımdan bu ən mühüm məkanında Rusiya, İngiltərə və Fransanın əl-qol açmasına 
imkan verməməklə yanaşı, bütövlükdə onların Şərqdə həyata keçirməyə 
başladıqları işğalçılıq, müstəmləkəçilik siyasətinin gerçəkləşdirilməsində ən ciddi 
maneəyə çevrilmişdi. Təsadüfi deyil ki, onların ikisi də artıq hakimiyyətlərinin 
zirvə nöqtəsinə çatanda, bölgə dövlətlərinə öz hökmlərini qəbul etdirməyə 
başladıqları vaxt aradan götürüldülər və hər dəfə də onları çox zəif şahlar əvəzlədi. 
Bunu da əhəmiyyətsiz saymaq olmaz ki, həm Nadir şah, həm də Ağaməhəmməd 
şah öldürüldükləri gündən indiyədək məhz Rusiya və Avropa qaynaqlarında az 
qala insan qanı içən yırtıcı kimi qələmə verilməkdədir… 
5 iyul 1747-də xəyanətkar Əliqulu Mirzə Heratdan gələrək özünü hökmdar 
elan etdi, Nadir şahın oğulları Nəsrullah Mirzə və İmamqulu Mirzəni, başqa 
övladlarını, eləcə də Nadir nəslinə mənsub bütün adamları (Şahrux Mirzədən 
başqa) şərəfsizcəsinə qılıncdan keçirdi, Nadir şahın topladığı xəzinəni qısa zaman 
içində dağıtdı… 
 
4.3.2002 
 
   
