 
 
 
 
ALOVLAR KİMİ AÇILIR 
QOLLARIM 
 
 
 
ELSE LASKER-SCHÜLER 
 
- ELZE LASKER-ŞÜLER - 
 
1869-1945 
 
 
 
 
 
ÇEVİRƏN 
 
ƏZİZ SƏLAMİ 
  
 
 - 2 - 
Else Lasker-Schüler 1869-cu ildə, Wuppertal 
şəhərində, zəngin və yəhudi bir ailədə dünyaya göz 
açdı. O altı bacı-qardaşın ən kiçiyi idi. Hələ dörd 
yaşında ikən yazıb oxumağa başladı. Sonrakı illərdə 
məktəb həyatına özünü uyğunlaşdıra bilmədiyinə 
görə on bir yaşında məktəbi buraxıb evdə dərs 
almağa başladı. On üç yaşında çox sevdiyi 
qardaşını itirdi və iyirmi bir yaşında isə anasının 
ölümü onda dərin izlər buraxdı. O bu itkini öz 
ömründə ”Cənnətdən qovulmaq” kimi dəyərləndirdi 
və onun acısını hər zaman duydu. Anası üçün 
həsrət və kədərlə dolu şeirlər yazdı.  
Else Lasker-Schüler üç dəfə evləndi və hər üçü də 
uğursuzluqla qarşılandı. 
Berlin şəhərində uzun illər yaşadı və bir çox şair, 
bəstəçi, rəssam və yazıçılarla dostluq və ilgidə oldu. 
Özü də rəssam kimi çalışdı və ara-sıra əsərlərindən 
sata bilsə də ömrü boyu, keçinə bilmək üçün 
dostlarının yardımından asılı qaldı. Oğlunun 27 
yaşında ölümü onu dərindən sarsıtdı və ömrünün 
sonunadək onun acısıyla yaşadı. 
1933-cü ildə şeirlərinə görə Almaniyanın o zaman 
ən önəmli Kleist ödülünü qazandı. 
1934-cü ildə faşıstlərin iş başına gəlməsiylə 
vətəndaşlıq haqqı ləğv edildi. Açıq şəkildə 
aşağılandı və küçədə gedərkən döyüldü! 
İsveçrəyə qaçmalı olsa da orada yaşamısına imkan 
verilmədiyinə görə Fələstinə getdi; çox korluqlar və 
aclıqlar çəkdi. 
Yoxsul və kədərli bir durumda Yerusəlim şəhərində 
dünyaya göz yumdu. 
 
“Bu, (Else Lasker-Schüler) Almaniyanin ən böyük 
qadın şairi idi.” Dedi görkəmli şair Benn və Friedrich  
  
 
 - 3 - 
Dürrenmatt onu alman dilini qurtaran bir şair kimi 
dəyərləndirdi. 
 
Else Lasker-Schülerin yaradıcılığını heyranlıqla 
sevən bir oxucu ona bir məktub göndərib və ondan 
bir fotoşəkil almasını arzu etmişdi. O isə, ona on bir 
yaşında çəkdirdiyi bir fotoşəkili göndərmişdi!   
Mənim yaşım yoxdur, mən hər zaman öncəki və 
sonrakı insanam deyərmiş o. 
Onun şeirlərini oxuyarkən bunun doğru olduğuna 
inanırsan. Tale, onun başını daşlardan-daşlara 
çırpsa da başındakı röyalarını dağıda və ürəyinin 
odunu söndürə bilmədi. 
 
Else Lasker-Schülerin şeirləri üzərinə ayrı-ayrı 
zamanlarda yazdığım iki kiçik yazını da aşağıda 
oxumaq mümkündür. 
  
 
 - 4 - 
Min il sürsün bu röya istərəm 
Və mən yanım dodaqlarında sənin. 
 
1 
 
Hər şairin ilk şeirləri, onun yaradıcılığında ilk 
addımlar kimi dəyərləndirilir. İlk addımlar, hər 
zaman yerimə sevinciylə dolu olsa da, qorxaq, titrək 
və sarsıntılı da ola bilir. 
Şeirə gəldikdə, sözlər hələ yonulmamış, hamarlanıb 
sığallanmamış və o biri sözlərə uyğunlaşmamışdır.  
(Burda söz əsl yaradıcılıqdan gedir, söz qoşmaqdan 
yox.) 
  
Heyrət doğurucudur ki, Else Lasker-Schülerin ilk 
şeirlərində belə, bu “başlanğıc” özəllikləri heç 
duyulmur. İlk sözlər ustalıqla seçilmiş, söz 
düzümündə öz gərəkli yerini tutmuş və şairin ruhunu 
daşıyan söz axımında öz önəmli kimliyi  vardır. Hələ 
ilk yaradıcılıq addımlarında, dildən belə bir bacarıqla 
yararlana bilmək mutluluğu çox az şairlərə nəsib ola 
bilir. Else Lasker-Schüler belə şairlərdən biridir. 
 
Elsə Lasker-Schüler sevda şairidir. Sevdasız şeirləri 
çox azdır. Onun sevda duyğuları, erotik deyilən 
duyğunun ən qızğın və ən odlu yerlərinə enir. Ancaq 
onun erotiki, tanıdığımız, bildiyimiz və yalnız gövdə 
istəyi deyil. onun yanan dodaqları və alovlar kimi 
açılan qolları, həm də ruhunun dodaqları və 
qollarıdır. Onun şeirlərini oxuyarkən, böyük bir şairin 
yaratdığı bir od mənzərəsinin önündə dururuq. 
Qocaman bir od mənzərəsi! Bu gözəl cəhənnəmin 
odları, alovlarını şairin bir-birində ərimiş 
gövdəsindən və ruhundan alır.  
  
 
 - 5 - 
Odur ki, erotik odunun odunu olan gövdə bölmələri: 
(məmə, qarın, göbək və ...) Else Lasker-Schülerin 
odunda gözə çarpmır. Bunlardan ad çəkməmək, 
bunların olmaması deyil, çılğın bir sevda odunda 
əriyib və onun sönməzliyində hər zaman 
yanmasıdır. 
Bu özəllik, onun şeirlərinə uzaq çağların havasını 
bağışlayır. Nəfəsini Sapphonun odlu nəfəsinə qatır 
və “Mahnılar mahnısı” nın, “ölümdən güclüdür 
sevgi!” deyən Şulamitinə qovuşdurur. 
Else Lasker-Schüler Avropalı bir insan olsa da, ruhu 
ilə doğuludur. Canında doğunun yaxıb yandıran 
günəşləri, dodaqlarında susamış çöllərin odlu 
yanğısı və ruhunda dərin gecələrin sevda 
mahnılarını pıçıldayan iri-iri ulduzlar vardır. 
  
 
 - 6 - 
2 
 
Else Lasker-Schülerin bir çox şeirləri düşünülüb 
yazılmış şeirlər deyli, onun ruhunda Birdənbirə, 
gözlənilmədən baş qaldıran bir burağandır. Bu 
burağana qapılıb gedən şairin vardığı yerlər 
kimsəyə və onun özünə belə tanış yerlər deyil. Hər 
nə ilk olaraq görünür. Sanki nəsnələr öz varlığının 
ilkindədir. Nə zamanın keçişi, nə insanın baxışı bu 
qərib və yepyeni biçimləri və boyaları hələ 
əskitməmişdir. Hər nə, hələ öz sirr və sehrini 
qoruyub saxlamaqdadır. Belə bir  dünyanın vurğun 
yolçusu olan şair, hər  addımda, tam yeni bir şeylə 
qarşılaşır və o şeyin açılmamış sirrinə və bənzərsiz 
gözəlliyinə dalır. Hər addım, yeni bir şeyi görmək 
üçün atılır. Odur ki, onun hər bir şeiri, tək bir şeir 
deyil, şeirlərdir. Onun bir çox şeirlərində, hər bir beyt 
(iki misra) bir şeirdir. Belə misralar, təsvir və lövhə 
olaraq deyil, hətta şeirdə çox önəmli yeri olan 
bənzətmə olaraq da deyil, iki misraya doldurulmuş 
çılpaq və özgür poeziyadır. 
 
Else Lasker-Schülerin röyaları, uzaq  mavilərdə 
güclə görünən adalar deyil; dolu ayın aydınlatdığı, 
damarlarında yabanı bir qan döyünən, gecə ovuna 
və sevişməyə çıxan gözəl və çılpaq canlıların balta 
girməmiş ormanlarıdır. 
 
Onun heyranlıqla  və  həm  də rahatsızlıqla seyr 
etdiyi  poezia dünyasının mənzərələrinin boyaları 
kəskin,  gur və toxdur. Bu Boyalar iri-iri, parça-parça 
bir-birinin yanına qoyulmuşdur. Hər boya özlüyündə 
bütün bir şeiri təmsil edə biləcək bir detaldır. Bu 
boyalar şairin köpürüb daşan arzularnın, yaxıb 
  
 
 - 7 - 
yandıran tutqularının və gözlərinə yuxu getməyən 
həsrətlərinin boyalarıdır. 
 
 
 
 
2010 
  
 
 - 8 - 
www.aziz-salami.info 
İÇİNDƏKİLƏR: 
 
DÜNYADAN QAÇMAQ 11 
QARA BOHWANEH 12 
UTANCIMIN QIZARTISI 13 
TƏBİƏTİN İSTƏYİ 14 
SONRA 15 
AXŞAM 16 
QIZDIRMA 17 
SEVİNC! 18 
EROS 20 
SƏNİN FIRTINA MAHNIN 21 
SƏRİNLİK 22 
BAHAR MAHNISI 23 
ALINYAZISI ULDUZU 24 
TARTAROS ULDUZLARI 25 
ÖLÜMSÜZLƏR 26 
GƏNCLİK 27 
MARGRET 28 
DUMAN 29 
RUTH 30 
MƏNİM SƏSSİZ MAHNIM 31 
ZEBAOTH 34 
BİZ ÜÇÜMÜZ 35 
DÜNYANIN SONU 36 
İNDİ  MÜRGÜLƏYİR RUHUM MƏNİM 37 
VARIŞ 38 
GÖZLƏRİNDƏ 39 
UZAQLARDAN 40 
  
  
 
 - 9 - 
AXŞAM 41 
ANAM 42 
DİNCƏLMƏ 43 
KETE PARSENOW ÜÇÜN 44 
DOLU AY 45 
SENNA HOY 46 
SƏNSƏN GÖRƏN MƏNİ 47 
BİR SEVDA MAHNISI 48 
YAS MAHNISI 49 
SASCHA 51 
SENNA HOY 52 
TRISTANLA TANIŞARKƏN 53 
GRALPRINZEN ÜÇÜN 54 
PRENS TRISTAN ÜÇÜN 55 
ALTUN RITTER ÜÇÜN 56 
RITTER ÜÇÜN 57 
TRISTAN ÜÇÜN 58 
AH, O ƏLLƏRİN 59 
TANRISIZ GISELHEER ÜÇÜN 60 
GƏNC GISELHEER ÜÇÜN 62 
KRAL GISELHEER ÜÇÜN 63 
BİR ÇOX ALMAZ 64 
GİZLƏNİRƏM AĞACLAR ARDINDA 65 
DİNLƏ 67 
PALMA MAHNISI 68 
MƏNİMSƏMƏK 69 
YALNIZ SƏNİ 70 
BARBAR ÜÇÜN 71 
HANS ADALBERT ÜÇÜN 72 
AMMA FIRTINADIR QAŞLARIN 73 
  
  
 
 - 10 - 
KƏDƏRLƏNDİRƏRSƏN MƏNİ-DİNLƏ 74 
DANIEL  JESUS PAUL ÜÇÜN 75 
LAURENCIS 76 
ABDUL ANTINOUS 77 
PABLO 78 
RÖYANA DALIRAM SƏSSİZCƏ 80 
AYRILMA 81 
MÖNCH 82 
MÖNCH ÜÇÜN 83 
BİR MAHNI 84 
GİZLİCƏ GECƏDƏ 85 
ANA 86 
ANA 87 
MƏNİM MAHNIM 88 
ÖMRÜMÜN MAHNISI 89 
HABİL 90 
AXŞAM MAHNISI 91 
MİLAD BAYRAMI 92 
MƏNİM ANAM 93 
UŞAĞIM ÜÇÜN 94 
GƏLİR AXŞAM 96 
TORANLAŞIR HAVA 97 
AXŞAM 98 
VƏ 99 
QUCAĞIMDA 100 
SEVİMLİM ÜÇÜN 101 
  
 
 - 11 - 
DÜNYADAN QAÇMAQ 
 
 
 
Sonsuzluğa 
Özümə dönmək istərəm, 
Artıq çiçəklənir 
Ruhumun zamansız sonbaharı, 
Bəlkə gecdir, dönmək bir daha! 
Ah, ölürəm aranızda! 
Boğursunuz özünüzlə 
Məni çünki. 
Tellər çəkmək istərəm yan-yörəmə  
Dolaşsın ucları bir-birinə! 
Çaşdırsın sizi 
Və azdırsın, 
Ki qaça bilim mən özümə! 
  
 
 - 12 - 
QARA BOHWANEH 
 
(Gecə tanrıçası) 
(Qaraçı mahnısı) 
 
 
Yanır dodaqlarım 
Alovlar kimi açılır qollarım! 
Mənimlə Granadaya gələsən gərək 
Mənim odlarımı doğan günəşə ... 
Köpürdükcə qanım 
Kükrədikcə gücüm 
Ağrıyır damarlarım. 
 
Narlar yanaraq parıldayır 
Dodaqları kimi gecənin! 
Gecənin sevdası kimi qırmızı! 
Və yanğısı kimi yanaqlarımın. 
 
Dərimin tutqun işığında işıldayır 
Sapa düzülmüş balıqqulağı rəng-rəng, 
Və odlu dalğalar kimi işıqladır hörüklərimi 
Günəş rəngli kəhrəba inciləri. 
Ruhum titrəyir, 
Titrəyərək bir torpaq kimi açılır 
Susamış havaya, çağlayan axına! 
 
Qızmar küləklər inləyir, 
Nəfəsi kimi həsrətin, 
Dağıdandır ağrısı kimi həsrətin ... 
Və Granada qayalarının üzərində gurlayır 
 
“Gəl!” deyən səsi 
Qara Bohwanehnin! 
  
 
 - 13 - 
UTANCIMIN QIZARTISI 
 
 
 
Artıq göndərmə mənə gecələri, 
Gözəl bağçalarının goxusunu, 
O yaxıcı məlhəmini! 
Qanayır yanaqlarımda utancım 
Və titrəyir çevrəmdə yay havası. 
 
 
Sərinlik olsun əsdirdiyin  
Yanaqlarıma gecələri, 
Qoxusuz  
Və diləksiz otlardan. 
Olmasın artıq həsrətli qızılgüllərinin qoxusu, 
Ağrılar gətirir utancıma. 
  
 
 - 14 - 
TƏBİƏTİN İSTƏYİ 
 
 
 
Yaxıcı yaşam gücləridir üzərimdə, 
Duyğular ki, yüyən vura bilmirəm, 
Canlanan, varlanan düşüncələr 
Qurdlar kimi alırlar üstümü birəm-birəm! 
 
Azıram qoxulu, günəşli günlərdə ... 
Titrədir gecəni çığırtı səsim. 
Qırır zəncirini, qurtarır özünü 
İşgəncə iniltisidir, inləyən həvəsim. 
 
Gərir titrək və işıldayan qanadlarını 
Uçur gənc qoynuna günəşli dərənin, 
Buraxır özünü may ayının küləklərinə 
Bağlanır büsbütün, istəyinə təbiətin. 
  
 
 - 15 - 
SONRA 
 
 
 
... Sonra ulduzların durğun işığında 
Gəldi sənin röyanla gecə. 
Gündüz keçdi yanımdan gülümsəyərək, 
Və yabanı qızılgüllər nəfəs aldı bəlirsizcə. 
 
İndi röya dolu bir mayın həsrətindəyəm, 
Və sənin, sevgini bildirməyinin. 
Min il sürsün bu röya istərəm 
Və mən yanım dodaqlarında sənin. 
  
 
 - 16 - 
AXŞAM 
 
 
 
Qoparaq çıxdı içimdən mənim gülüşüm, 
Gülüşüm, gözləri uşaq gözləridir, 
Mənim azyaşlı, hoppanan gülüşüm 
Oxuyur qaranlıq gecənin gündüzünü 
Qapının önündə sənin. 
 
Qoparaq çıxdı içimdən  və vardı sənə 
Sevincə çevirmək istədi kədərlərini 
İndi qocalar kimi gülümsəyir 
Və düşünür həsrətlə gəncliyini. 
Mənim baharlı, coşğun və şən gülüşüm 
Diləyir ölümü indi. 
  
 
 - 17 - 
QIZDIRMA 
 
 
 
Quru güney küləyidir üzümdə 
Bağçalarından əsən qoxu. 
Ah, mənim bu qızmar ağır gecəm! 
İçirəm yanğımın yaxıcı 
Və odlu havasını. 
Kəskin və rahatsız bir işıq alovlanır 
Yuxusuz gözlərimdə, 
Çaşqınca titrəyən işıqlar kimidir gecədə. 
Bilirəm ki məni  
qarğımışlar 
Düşürəm göylərdən əllərinə. 
  
 
 - 18 - 
SEVİNC! 
 
 
 
Odlu yarpaqlar arasında yanan yabanı üzüm 
kimi 
Qaynayır arzum qanımın həsrətində. 
İstərdim ki bir qüvvə olaq -səninlə mən-, 
Bir qan olaq, 
Doğrulmuş bir arzu və 
Bir tutqu olaq, 
Və odlu sevda mahnısı dünyaların! 
 
Günəşin yaxdığı yay günü 
  yağış özləyərkən, 
Yağmur buludları havada partlayarkən! 
İstərdim ki qoşa budaq olaq - səninlə mən -, 
Və bizim olsun bütün həyat,  
Ölümü belə çıxaraq məzarından 
Və şən çığırtılarla dolduraq susqunluğunu!  
 
İstərdim, dolaydı bizim dərin uçurum, 
Və bir-birinin üstünə qalanan qayalar tək 
Əlçatmaz bir dağ başına qovuşaydı! 
Tutaydıq göylərin ürəyindən 
Qalaydıq qoynunda bütün küləklərin 
Və işıqladaydıq zamanları! 
  
Bayram olaydı o gün bizə, 
Bir-birimizdə çağlayaydıq, 
Bir-birimizə töküləydik, 
  
 
 - 19 - 
Yalçın və uca qayalardan 
Öz mahnılarını dinləyən dalğalara 
Tökülən bulaqlar  tək,Ki birdən çarpılar, 
birləşər və axarlar, 
Bir-birindən ayrılmadan 
Bir su axınında kükrəyərək! 
  
 
 - 20 - 
EROS 
 
 
 
Sonsuzca sevdim onu ah! 
Çökdüm önünə dizlərinin 
Açdım Erosa 
Həsrətimin şikayətini. 
Çılğınca sevdim onu ah! 
Qara qan rəngli bir yay gecəsi  
Oldu başım çökərkən qoynuna. 
Və sardı qollarım onu 
   yanarq, 
Görməmişdim qanımın 
Elə odlanmasını, 
Buraxdım əllərinə həyatımı, 
Çıxardı məni o dərin kədərlərdən, 
Bütün günəşlər od mahnıları oxudu, 
Və çılğın zanbaqlara bənzədi əl-ayağım. 
  
 
 - 21 - 
SƏNİN FIRTINA MAHNIN 
 
 
 
Burax gurlasın mahnın,  
     fırtınalı! 
Keçərək mənim sevdamdan, 
Mənim yanan kosmosumdan. 
Sevən və dağıdan, 
Sürəkli gurlayan, 
Göygurultusuna oxşayan!  
 
Burax gurlasın mahnın, 
    fırtınalı! 
Söndür mənim odlu coşğunluğumu, 
Boğuluram çünkü bu alovun tüstü-
dumanından, 
Sərt gözləriylə Zeusun 
Ey acıqlı fırtına! 
Boşalt üstümə buludları. 
Quraq bir yay torpağı kimi  
  doymadan 
Soracam axınları. 
Burax gurlasın mahnın, 
   fırtınalı! 
  
 
 - 22 - 
SƏRİNLİK 
 
 
 
Açıq rəngli qızılgüllərin 
Ağ közlərində 
Qanamaq və ölmək istərdim. 
 
Sərinlətsinlər deyə həsrətimi 
Gözləyirlər göllərin ruhsuz və donuq  
Zanbaqları məni. 
  
 
 - 23 - 
BAHAR MAHNISI 
 
 
 
Qış örtümün altında mənim 
Baharı duymuş olduğun! 
Ölüm səssizliyimdə mənim 
Baharı tanımış olduğun! 
Deyilmi kədərli, gəlməsi qışın 
Hələ yay girmədən 
Hələ bahar sevinci tükənmədən! 
  
Bağışla mənə o altun gününü 
O çiçəklənən qırmızısından qanının! 
Acından titrəyir ruhum, 
Bezmış artıq bu qırovdan. 
Ah, qoy axsın  baharlı qanın 
İçində donmuşluğumun, 
Ölülər kimi olmuşluğumun. 
Gör nə qədər 
Gözlədim səni mən! 
  
 
 - 24 - 
ALINYAZISI ULDUZU 
 
 
 
Gündüzün həsrətində qalan gecələrdir 
Həyatımın önündə gözləyən gözlərin, 
Anlaşılmaz və ağır 
Bir röya içindədir. 
 
Quyruqları həsrətdən 
Dəmir rəngli və qərib 
Ulduzlar süzür yeri, 
Yanan qollarıyla, sevgi deyə 
Sarırlar havada sərinlikləri. 
 
O ulduzlara qovuşur alınyazısı. 
  
 
 - 25 - 
TARTAROS ULDUZLARI 
 
 
 
Nədən arayırsan gecələrimizdə məni 
Nifrət buludlarında pis ulduzların! 
Burax çarpışım ruhlarla təkbaşına. 
 
Gəlirlər unudulmuş, yabanı və uzaq bir 
diyardan 
Şütüyürlər qanadlarıyla çalağanların. 
Buzlu yellər kimi bahar mahnısında. 
 
Və sən unudursan bağçalarını günəşin 
Ölüm hüznünü süzürsən donaraq. 
Ah, nə vurnuxursan ardında ağrılarımın! 
 
 
 
 
 
 
 
 
Tartaros: (yunanca) 
Tanrılar tanrısı Zeusun, düşmənlərini atdığı 
Yeraltı dünyanın uçurumu. 
  
 
 - 26 - 
ÖLÜMSÜZLƏR 
 
 
 
Yox sonu sənə bəslədiyim bu sevdanın! 
Bütün sevdaların, bütün nifrətlərin üzərində! 
Dəyərli bir daş kimi saxlamaq istərəm  
Səni ruhumun ən işıqlı bir yerində. 
Burax qalsın röyaların qucağımda 
Altun bir hasar çəkərəm çevrəsinə, 
Şirin yunan şərabları 
Və qızılgüllərin yağını süzərəm üstünə. 
 
Bir quş kimi, qanadlandım ardınca,   
Ötərək fırtınalı çöllərdən, ruzgarlı dənizlərdən, 
Günəşli gündüzlərdə, 
Ulduzlu gecələrdə 
Aradım səni mən. 
Qoy heç azalmasın gücü istəyinin, 
Və uçaq bütün sonbaharların üzərində. 
Hər zaman yaşıl, qucaqlayaq biz ölümü 
Və həyat verək ona həm də. 
  
 
 - 27 - 
GƏNCLİK 
 
 
 
Torpağın dərin bir yerində keçən gecə 
Döyəcləyirdin bir tabutu döyəclədikcə. 
Nə istəyirsən məndən ey ölüm! 
Səhər şəfəqləriylə oynayır mənim könlüm. 
Günəşin saçılan odlarında rəqs edir, 
Onunla yay sevinci və bütün çiçəklərdir. 
 
Rədd ol buradan, ey doyumsuz olan! 
Köksümdə bunca sevinc 
Mənə ölülər dünyası nə gərəkdir! 
  
 
 - 28 - 
MARGRET 
 
 
 
Solmuş kədərdən səhərin bənizi, 
Nə çox gənc çiçəklər oldu ölən, 
Apardı ölüm səni, 
Könlümdə həsrətindir inləyən. 
 
Bu inləyiş keçir  mavi çiçəklənən 
Dənizlərin başsız suları üzərindən, 
Dinləyirəm hönkürən ananı 
Qanımın içində mən. 
 
O baharlı, o dərin gözlərinlə 
Yuxumdasan hər zaman, 
Yabanı tumurcuqlar kimi baxardılar 
Tanrıyaşlı ağaclardan. 
  
 
 - 29 - 
DUMAN 
 
 
 
Oturmuşuq kədərli və əl-ələ, 
İşıldayır günəşin sarı qızılgülü, 
Tanrının bu parlaq gəlini 
Gizləmiş yer üzündən özünü. 
 
Nə gözəl qızıl idi baxışları! 
Sorğulu gözləri kimi uşaqların 
Açılır gözlərimiz geniş-geniş, 
Örtmüş saçlarımızı həsrət bəmbəyaz. 
 
Yüksəlir rahatsız bir qaranlıq 
Çılpaq fıstıq ağaclarının arasından, 
Gecələrdir dirilmiş bir  daha, 
Ağlayan gündüzlərini arayan. 
 
Yumulur əllərimiz qızılgüllər kimi, 
Çələngi içində boz sonsuzluğun 
Göylərin gənc çağları tək 
Gəl sevək bir-birimizi. 
 
Qanadları yarpaqlardan 
Dərin bir yay uçacaq yerə doğru, 
Çağlayıb axacaq bir şirinlik 
 Keçəcək kədərli həyatın hər yanından. 
 
Nə oynamaq olsun gərək? 
Qucaqlaşmaq, 
Sonra yerdə 
Yuvarlanmaq, yuvarlanmaq olsun gərək. 
  
 
 - 30 - 
RUTH 
 
 
 
Arayarsan məni çəpərlər önündə. 
Dinlərəm ah çəkən addımlarını 
Və ağır, qaranlıq damlalardır gözlərim. 
 
Çiçəklənər o sevimli baxışların 
Və doldurar ruhumu, 
Gözlərim yuxuda dolaşarkən. 
 
Bir mələk durar 
Bulağı başında yurdumun, 
Oxuyar sevdamın mahnısını, 
Oxuyar Ruthun mahnısı. 
  
 
 - 31 - 
MƏNİM SƏSSİZ MAHNIM 
 
 
 
Kədərli bir zamandır ürəyim, 
Tıqqıldayar, səsi yox. 
 
Altun qanadları vardı anamın, 
Tapa bilmədi öz dünyasını. 
 
Arayır anam məni, dinləyin, 
İşıqlıdır barmaqları 
Və dolaşan röyalardır ayaqları. 
 
Mavi bir ruzgarla gözəl bir havadır 
Mürgülərimi isindirən, 
 
Anamın tacı başında olan 
Günlərin gecəsində. 
 
Gecə kimsəsiz gəldimi, 
İçərəm şərabımı ayın qədəhindən. 
 
Yayın mavisini daşıyan mahnılarım 
Qaralıb döndülər özümə. 
 
Ələ saldınız dodaqlarımı 
Və danırşınız onunla. 
 
Mənsə tutdum əlinizdən, 
Çünkü sevgim bir uşaqdı 
Oynamaq istəyən. 
  
 
 - 32 - 
Seçdim içinizdən birini 
Və sonra ikincisini 
Və öpdüm onu, 
 
Amma tikilmişdi baxışlarım  
Arxada duran ruhuma. 
 
Yoxsul etdi məni 
Dilənçi yaxşılıqlarınız. 
 
Xəstə olmazdım heç zaman 
Xəstəyəm indi sizdən. 
 
Alçaqlıqdır könül qırmaq, 
Qırmaq deməkdir həyatın ayaqlarını. 
 
Oğurlayırsınız məzarlıq yolunun işıqlarını, 
Və danırsınız ölümü. 
 
Amma ən yüksək yeridir 
Gözlərim zamanın, 
Öpər onun işıqları 
Tanrının ətəyindən. 
 
Sizə sözlərim var hələ söyləməyə 
Aramıza qaranlıq çökmədən. 
 
Onların içində ən gəncimisən, 
Mənim ən əskimi bilməlisən, 
Bütün dünyalar oynayacaq 
Və gecə söyləyəcək bu şikayəti 
Gündüzə. 
  
 
 - 33 - 
Mən hiroqlifəm* 
İçində yaradılışın. 
 
Sizin kimi olmaq istədim, 
İnsana həsrət duyduğumdan. 
 
Çıxardım gözlərimdən sonsuz baxışlarımı, 
Və dodaqlarımdan yenilməz işığı. 
 
Tanıyırmısan məndən qorxulu bir dustağı, 
Məndən yaman bir sehrbazı? 
 
Və qollarım, qalxarkən, 
Düşür yanıma ... 
 
 
 
 
 
 
 
 
* Hiroqlif: 
Əski Misir yazıları. (çox çətin oxuna bilən) 
  
 
 - 34 - 
ZEBAOTH 
 
 
 
Sevirəm  səni ey, Zebaoth!* 
Dönərkən bağlarından, əynində 
Qızılgüldən geyiminlə. 
Ah, ey dəliqlanlı tanrı 
Ey şair! 
İçərəm yalnızlığımda gözəl qoxularını. 
 
Sənə həsrətdi qanımın ilkin çiçəyi, 
Gəl, nə olar, 
Gözəl tanrı! 
Dost tanrı! 
Əriyər həsrətimdən 
Qapının altunları. 
 
 
 
 
 
 
 
 
* Zebaoth: 
Yəhudi dininə görə tanrılar tanrısı. 
  
 
 - 35 - 
BİZ ÜÇÜMÜZ 
 
 
 
Səhər röyasından aslanardı ruhumuz 
Sanki gilaslardı ürək kimi, 
Və gülən qandı ağaclarda. 
 
Uşaqdı hələ ruhumuz, 
Həyatla oynadığı vaxtlarda, 
Söylədikləri əfsanələr kimiydilər. 
 
Ağ açalya çiçəklərindən oxuyardı 
Batı küləyində, 
Başımız üzərində yay göyləri. 
 
Bir inamdı, bir də öpüş; 
Üç göyərçindi ruhumuz, 
Birləşmiş. 
  
 
 - 36 - 
DÜNYANIN SONU 
 
 
 
Bir ağlamaq sarmışdır dünyanı, 
Sanki ölmüşdür ulu tanrı, 
Qurşunu andırır düşən kölgə, 
Bir qəbir kimidir ağırlığı. 
 
Gəl yayınaq gözlərdən, 
Tabutlarda olan həyat 
Vardır bütün ürəklərdə! 
 
Qoy dərin olsun öpüşlərimiz, 
Bir həsrət çırpınır dünyada, 
Öldürəcək bizi də. 
  
 
 - 37 - 
İNDİ  MÜRGÜLƏYİR RUHUM MƏNİM 
 
 
 
Yıxdı ah, ağaclarını fırtına, 
Bir ormandı ruhum mənim. 
 
Eşitdinmi ağlamaq səsimi? 
Çünki açılmış qorxaraq gözlərin. 
Ulduzlar saçılar gecələri 
Mənim tökülmüş qanıma. 
 
İndi mürgüləyir ruhum mənim 
Ayaq barmaqları ucunda ürkülü. 
 
Bir ormandı ah, ruhum mənim, 
Palmaların kölgəsiylə, 
Sevgi aslanardı budaqlardan. 
Bir təsəlli ver mürgüləyən ruhuma. 
  
 
 - 38 - 
VARIŞ 
 
 
Vardım könlümün diləyi son yerə. 
Yox bundan uzaq işığın vardığı yer. 
Qaldı dünya ardımda, uzaqlarda, 
Uçuşan altun quşlardır ulduzlar. 
 
Dartır yuxarı ayın qülləsi qaranlığı - 
... Ah, şirin bir mahnıdır dinlədiyim, 
yavaşcadan ... 
Qürurlu qübbələrdir amma, qalxan çiyinlərim. 
  
 
 - 39 - 
GÖZLƏRİNDƏ 
 
 
 
Mavi olur gözlərin - 
Amma nədən titrəyir göylərinin 
Qarşısında ürəyim. 
 
Sarmış duman yanaqlarımı 
Əyilir könlüm batmağa. 
  
 
 - 40 - 
UZAQLARDAN 
 
 
 
Aydın bir gecədir sənin ürəyin, 
- Məni düşünürsən -, görə bilirəm, 
Dayanır ulduzlar yerindəcə. 
 
Ay kimi altundandır sənin bədənin 
Durmadan gedərək 
İşıq saçır uzaqlardan. 
  
 
 - 41 - 
AXŞAM 
 
 
 
Hohla könlümün şaxtasını 
Bir civiltimi eşitdin qorxma, 
Onun qara baharından. 
 
Hər zaman düşündü məni möcüzəli soyuq 
xortdan 
Əkdi ayaqlarım altında baldırğanları.* 
 
İndi ulduzlarda qazır yazımı 
Sütunu üstündə gövdəmin 
Bir mələk ağlayaraq. 
 
 
 
 
 
 
 
 
* Baldırğan: 
Zəhərli ot 
  
 
 - 42 - 
ANAM 
 
 
 
İri bir mələkmidi, 
O mənimlə gedən? 
 
Yoxsa yatırmı anam 
Tüstüdən bir göyün altında - 
Heç çiçəklənməz mavi, ölümü üzərində. 
 
İşıqlı olsaydı gözlərim 
Versəydim ona işıqlarını! 
 
Batmasaydı üzümdə gülüşlərim, 
Asardım onun məzarından. 
 
Amma bir ulduz var, bilirəm, 
Orda gündüzdür hər zaman, 
Keçirmək istərəm anamın torpağı üzərindən. 
 
Artıq yalnız qalacam, yapyalnız, 
Bir gün mənimlə gedən 
O iri mələk kimi. 
  
 
 - 43 - 
DİNCƏLMƏ 
 
 
 
Səssiz bir insanla keçmək istərəm 
Yurdumun dağlarından, 
Hıçqıraraq uçurumlar üzərindən 
Altımda əngin göyləri. 
 
Hər yanda əyilən sidr ağacları 
Səpələr çiçəklərini. 
 
Çökmüş amma yükü altında qanadlarımın 
Çiyinlərim. 
Əllər arayıram vəfalı, titrəməyən: 
Dolaşmaq istərəm yurdumu. 
  
 
 - 44 - 
KETE PARSENOW ÜÇÜN 
 
 
 
Sən bir möcüzəsən bu ölkədə, 
Qızılgül yağıdır dərinin altında axan, 
 
Altundandır saçların 
İçər damcı-damcı röyaları;  
Şairlər yorar onları. 
 
Bənizin almış qızıldan əsmərliyini - 
Oyanar üzündə sevənlərin 
Gecəsi. 
 
Bir mahnısan 
Naxışlanmış altun bir səhifəyə, 
Durarsan üstündə ayın ... 
 
Yırğalayar səni hər zaman 
Bambuq budaqları. 
  
 
 - 45 - 
DOLU AY 
 
 
 
Üzür səssizcə qanımda ay ... 
Mürgülü səslərdir gündüzün gözləri 
Uzaqlaşıb yaxınlaşan ... 
 
Tapa bilmirəm dodaqlarını ... 
Hardasan uzaq şəhər 
Bərəkətli qoxularla? 
 
Qapanır hər zaman göz qapaqlarım 
Dünyaya, yatır hər nə. 
  
 
 - 46 - 
SENNA HOY 
 
 
 
Oyanar ürəyim rəng-rəng 
Sən danışarkən. 
 
Öyrənər quşlar mahnılarını 
Dodaqlarında. 
 
Səpələr səsin mavini 
Yol üstünə; 
 
Göyə çevrilər, danışdığın yer. 
 
Mahnıdan biçilmiş sözlərin, 
Üzər məni susqunluğun. 
 
Mahnılar aslanmış hər yanından 
Necədir görəsən röyaların? 
  
 
 - 47 - 
SƏNSƏN GÖRƏN MƏNİ 
 
 
 
Kimsə keçmədi cığırımdan 
Yerlə göy arasında. 
 
İsindirər üzün amma dünyamı, 
Sənsən qaynağı hər çiçəklənənin. 
 
Baxdınmı mənə, 
Gözəlləşər ürəyim. 
 
Uzanmışam altında gülüşlərinin 
Varlandırım deyə gecə ilə gündüzü, 
 
Yaratmaq səni və buraxmaq zamana, 
Bu bircə oyundur mənimki də. 
  
 
 - 48 - 
BİR SEVDA MAHNISI 
 
 
 
Altun nəfəsdən yaratdı bizi 
Ulu göylər. 
Ah, nə sevirik bir-birimizi ... 
 
Quşa çevrilir tumurcuqlar budaqlarda, 
Və qızılgüllər başlayır uçmağa. 
 
Arayıram hər zaman dodaqlarını 
Min öpüşün ardında. 
 
Altundan bir gecə, 
Gecədən ulduzlar ... 
Kimsə yox görən bizi. 
 
Bir işıq gəlir yaşılla, 
Dalırıq mürgüyə; 
Yalnız çiyinlərimizdir kəpənəklər kimi oynaşan. 
  
 
 - 49 - 
YAS MAHNISI 
 
 
 
Qara bir göyərçindir gecə 
... Sən məni düşünürsən incəcə. 
 
 
Bilirəm, durğundur ürəyin, 
Durar ucunda mənim adım. 
 
Gələr sənin acıların 
Mənə doğru. 
 
Toplaram səni arayan mutluluqları 
Toxunmaram onlara. 
 
Yaşadaram ömrünün çiçəklərini 
Böyləcə. 
 
Durmaq istərəm səninlə yan-yana; 
Qoşa əqrəb kimi bir saatda. 
 
Sussun ah, bütün öpüşlər işıqlı dodaqlarda 
Sevgilər boyunca. 
 
Açılmasın heç zaman səhər, 
Qırdılar çünki gənciliyini. 
 
Bir cənnət öldü 
Sənin gicgahında. 
 
Naxışlasın günəşi gündüzə 
Kədərlilər. 
  
 
 - 50 - 
Yaysın parıltını yanaqlarına 
Yas saxlayanlar. 
 
Qara kasacığında buludların 
Durur qönçəsi ayın. 
 
... Məni düşünürsən incəcə 
  
 
 - 51 - 
SASCHA 
 
 
 
Hələ gəncdir dodaqlarının kənarında 
  çiçəklənən 
Tutqun qırmızı inadın, 
 
Amma sovruldu alnındakı dualarım 
Qopan fırtınadan. 
 
Öpməməliymişik bir-birimizi 
Yaşayarkən ... 
 
İndi məzarımın üstündə duran 
O mələksən. 
 
Tərpədər torpağın nəfəsi 
Bir canlı kimi gövdəmi. 
 
Aydınlıqdır ürəyim 
Çəpərdəki qızılqüllərin qanından. 
 
Amma mən ölmüşəm artıq, Sascha! 
Və qısadır zamanı üzümdəki 
Bu dərilmiş gülüşün. 
  
 
 - 52 - 
SENNA HOY 
 
 
 
Gözəlləşmiş torpaq, 
Sən təpə üstündə yatalı. 
 
Hara getsəm barmaqlarım ucunda, 
Ləkəsiz yollardır keçdiyim. 
 
Ah, süzülər qızılgülləri qanının 
İçinə ölümün. 
 
Qorxmuram artıq mən 
Ölümdən.  
 
Sarmaşan çiçəklərlə mən indi 
Çiçəklənirəm torpağında. 
 
Səslərdi hər zaman məni dodaqların 
Artıq dönə bilmir adım özümə. 
 
Üstünə tökülən hər bel torpağın  
Altında duyurdum mən də özümü. 
 
Bundandır hər zaman gecədə qaldığım, 
Və ulduzlar toranlıqda. 
 
Anlaşılmazam dostların gözündə 
Və çox qərib. 
 
Amma sən durarsan qapısı yanında 
O ən səssiz şəhərin və gözləyərsən 
Məni ey böyük mələk! 
  
 
 - 53 - 
TRISTANLA TANIŞARKƏN 
 
 
 
Ah, 
Mənim mələyim, 
Uçuruq boyuna 
Gözəl buludlarda. 
 
Bilmirəm varammı mən 
Yoxsa ölmüşəm şirin-şirin 
Sənin ürəyində. 
 
Merac bayramıdır günlərimiz 
Və bol-bol parıltılar. 
 
Altun və qutsal şəkillərdir 
Gözlərin. 
 
Söylə, mən necəyəm? 
Çiçəklər doğulmaq istəyir 
Məndən hər yanda. 
  
 
 - 54 - 
GRALPRINZEN ÜÇÜN 
 
 
 
Çiçəklənər gözlərimiz, 
Baxarkən bir-birimizə. 
 
Nə bir heyranlıq sarar bizi 
Önündə möcüzəmizin-deyilmi? 
Və hər nə olduqca gözəlləşər. 
 
Çərçivəmiz ulduzlardan 
Qaçırıq bu dünyadan. 
 
Biz mələyik, inanıram. 
  
 
 - 55 - 
PRENS TRISTAN ÜÇÜN 
 
 
 
Qonar mavi ruhuna 
Ulduzlar gecələri. 
 
Səninlə yavaşca davranmalı, 
Ah ey mənim tapınağım 
Diksindirər səni dualarım. 
 
Oyanar incilərim 
Qutsal rəqsimdən mənim. 
 
Nə ulduz var, nə gündüzdür, 
Tanımıram daha bu dünyanı, 
Səni yalnız, nə varsa göy üzüdür. 
  
 
 - 56 - 
ALTUN RITTER ÜÇÜN 
 
 
 
Sənsən qızıldan olan 
Nə varsa bu böyük dünyada . 
 
Arayıram ulduzlarını 
Uyumaq istəmirəm. 
 
Uzanmaq ardında çəpərlərin, 
Bir daha qalxmadan. 
 
Öpmək əllərimizdəki 
Şirin röyaları. 
 
Alar qızılgüllərini 
Ürəyim ağzından. 
 
Gözlərim sevir səni, 
Qaçırsan kəpənəklərini tutmağa. 
 
Mən nə edim, 
Sən olmasan. 
 
Qara qardır damlayan 
Göz qapaqlarımdan. 
 
Oyna ruhumla mənim 
Ölüncə mən. 
  
 
 - 57 - 
RITTER ÜÇÜN 
 
 
 
Yoxdur daha günəş, 
Amma işıqdır sənin üzün. 
 
Və gecə möcüzəsiz, 
Sənsən mürgüm mənim. 
 
Axan ulduz kimidir səyirincə gözün - 
Bir şey özləyirəm hər zaman. 
 
Büsbütün altundandır gülüşlərin, 
Göylərdə oynar ürəyim. 
 
Ölərəm - 
Gəlsə bir bulud. 
  
 
 - 58 - 
TRISTAN ÜÇÜN 
 
 
 
Artıq uyuya bilmirəm, 
Qızıl səpirsən üstümə hər zaman. 
 
Bir zəngdir mənim qulağım, 
Kimdir sənin güvəndiyin? 
 
Aydınlıqdır sənin kimi, 
Çiçəklənən çalılar göylərdə.* 
 
Mələklər dərər gülüşlərini 
Və bağışlar uşaqlara. 
 
Günəş edib oynayarlar 
Böyləcə ... 
 
 
 
 
 
 
 
 
* Cənnət  anlamındadır. 
  
 
 - 59 - 
AH, O ƏLLƏRİN 
 
 
 
Uşaqlarımdır onlar mənim. 
Çuxurundadır onların 
Bütün oyuncaqlarım. 
 
Əsgər oyunu oynaram 
Barmaqlarınla hər zaman, 
Yıxılıncayadək, ufacıq atlılar. 
 
Necə də sevirəm onları mən, 
O qoşa, o uşaq əllərini! 
  
 
 - 60 - 
TANRISIZ GISELHEER ÜÇÜN 
 
 
 
Ağlayıram - 
Düşür röyalarım dünyaya. 
 
Heç bir çoban girə bilməz 
Mənim qaranlığıma. 
 
Göstərməz yolu gözlərim 
Ulduzlar kimi. 
 
Dilənərəm hər zaman önündə ruhunun; 
Bilirmisən bunu? 
 
Kor olaydım keşkə - 
Sənin gövdəndə sanaydım özümü. 
 
Dolduraydım qanına 
Bütün çiçəkləri. 
 
Çox zənginəm, 
Dərə bilməz kimsə məni, 
 
Və daşıya bilməz evinə 
Meyvəmi. 
 
Biləsən deyə mənim adımı 
Öyrətmək istəyirəm sənə incə-incə özümü. 
 
Gör mənim rəngimi, 
Qaradır və ulduzdur. 
  
 
 - 61 - 
Sevmərəm soyuq günü, 
Şüşədəndir gözləri. 
 
Ölmüş hər nə 
Bir sən, bir də mən varıq. 
  
 
 - 62 - 
GƏNC GISELHEER ÜÇÜN 
 
 
 
Bir ulduz aslanır kirpiyimdən, 
Hər yan aydınlıqdır 
Necə yatım - 
 
Səninlə oynamaq istəyirəm. 
- Yoxdur vətənim - 
Şah ilə şahzadə oynayırıq. 
  
 
 - 63 - 
KRAL GISELHEER ÜÇÜN 
 
 
 
Yalnızam olduqca 
Tapa biləydim keşkə 
Sevimli bir ürəyin kölgəsini. 
 
- Yoxsa biri 
Bir ulduz bağışlayaydı mənə- 
 
Mələklər tutar onu 
Bir yerdə durmadan. 
 
Qorxuram 
Qara yerdən, 
Necə gedim buradan? 
 
Buludlarda qazsınlar 
Məzarımı, 
Günəşin göyərdiyi hər yerdə. 
 
Sevirəm səni çox! 
Sən dəmi məni? 
Söylə, nə olar ... 
  
 
 - 64 - 
BİR ÇOX ALMAZ 
 
 
 
Sənin üzündə oldu daldığım 
Ulduzlu göylərimin röyasına. 
 
Bütün sevilən çeşidli adlarımı* 
Sənə bağışladım, 
 
Və qoydum əlimi 
Altına addımının, 
 
Sanki bununla da 
Gedə biləcəkdim o dünyaya. 
 
İndi ağlayır hər zaman 
Göydə anan, 
 
Çünki ürəyinin ətindən 
Biçdim özümü, 
 
Və sən bunca sevgini 
Qovdun düşünmədən. 
 
Qaranlıqdır - 
Yalnız işığıdır ruhumun 
Yanaraq titrəyən. 
 
 
 
 
* Əzizləmək üçün bir insanı bir neçə adla çağırmaq 
  
 
 - 65 - 
GİZLƏNİRƏM AĞACLAR ARDINDA 
 
 
 
Yağır son damlasını gözlərim, 
 
Görməsinlər deyə şəklini 
Sıxca qapalı saxlayıram onları. 
 
Doladım sənə qollarımı 
Dolaşan bitkilər kimi. 
 
Mən ki birləşdim səninlə 
Nədən məni özündən qoparırsan? 
 
Bağışladım sənə 
Gövdəmin bütün çiçəklərini, 
 
Qovaraq saldım bağçana 
Bütün kəpənəklərimi. 
 
Keçdim hər zaman narların arasından, 
Baxdım içindən qanının 
 
Dünya yanırdı hər yanda 
Od içində sevgidən. 
 
İndi çarparaq alnımı 
Qaraldıram tapınağımın divarlarını. 
 
Gərdin sən öz bağlanmamış kəndirini 
Ey yalançı kəndirbaz! 
  
 
 - 66 - 
Nə soyuqdur səlamlar büsbütün, 
Çılpaqdır ürəyim, 
 
Çırpınır dəhşətlə 
Qırmızı arabam.* 
 
Dənizdəyəm hər zaman 
Yox daha quruya varmağım.  
 
 
 
 
 
 
 
 
* Qırmızı arabanın nə ola biləcəyini heç anlaya 
 bilmədim! 
  
 
 - 67 - 
DİNLƏ 
 
 
 
Oğurlayıram ağzının 
Qızılgüllərini gecələri, 
Bir qadın ondan içməsin deyə. 
 
Səni qucaqlayan 
Oğurlayar mənim 
Əl-qoluna rəsm etdiyim sarsıntıdan. 
 
Kənarıyam yolunun, 
Toxunaraq sənə xəfifcə 
Düşürəm dərəyə. 
 
Uzaq bir görünüşmü kimi duyursan 
Həyatımı 
Hər yerdə? 
  
 
 - 68 - 
PALMA MAHNISI 
 
 
 
Ah, sevgilim mənim, 
Palma bağımdır üzün sənin, 
İşıldayan Nil irmağıdır 
Qayğısız gözlərin mən oynayarkən. 
 
Üzündə sehirlənmiş 
Qanımın bütün şəkilləri, 
Məndə yansıyan bütün gecələr. 
 
Açar mutluluğumun sirrini 
Açılınca dodaqların. 
 
Sən deyə çırpınmaq hər zaman - 
Qurban verdi çoxdan ruhumu. 
 
Odlu-odlu məni öpməlisən, 
Dadlı oyunları könlümüzün; 
Gəl gizlənək  göylərdə. 
 
Ah, sevgilim mənim. 
  
 
 - 69 - 
MƏNİMSƏMƏK 
 
 
 
Ölümdür hər zaman düşündüyüm, 
Kimsə yox sevən məni. 
 
Qutsal bir şəkil olmaq istərdim 
Hər nə məndə artıq sönmüş olan. 
 
Bir röya içində axşam qızıllığı 
Gözlərim yaralı ağlamaqdan. 
 
Hara getməliyəm, bilmirəm 
Sənə getdiyim kimi hər yerdə. 
 
Sənsən mənim  vətənim gizlicə, 
Artıq pıçıldamaq istəmirəm. 
 
Ah nə çiçəklənib boylanardım 
Sənin könlündə masmavi - 
 
Cığırlar salardım çırpınan 
Evinin çevrəsində. 
  
 
 - 70 - 
YALNIZ SƏNİ 
 
 
 
Göylərin bulud-qayışında 
Əyri ay. 
 
Dincəlmək istərəm oraq-şəkilin 
Altında, əlində sənin. 
 
Fırtınadır hər zaman məni sürükləyən, 
Bir dənizəm sahilsiz. 
 
Amma sən arayandan bəri balıqqulaqlarımı 
Parıl-parıldır ürəyim. 
 
Qalar diblərimdə mənim 
Sehirlənmiş. 
 
Bəlklə bu dünyadır ürəyim, 
Döyünən- 
 
Və yalnız səni aramaqda - 
Necə səsləyim səni mən? 
  
 
 - 71 - 
BARBAR ÜÇÜN 
 
 
 
Uzanaram gecələri 
Üzündə sənin.* 
 
Badam və sidr ağacları əkərəm 
Çöllərində gövdənin. 
 
Arayaram usanmadan köksündə 
Altun sevincini Fironun. 
 
Amma ağırdır dodaqların, 
Açılmaz mənim möcüzəmdən. 
 
Qaldır, nə olar, ruhumdan 
Qarlı göylərini- 
 
Doğrayar damarlarımı 
Almaz röyaların. 
 
Mən Yusifəm, yaraşıqlı bir qayış bağlaram 
Rəng-rəng dərimə. 
 
Mutlu qılar səni, qorxaraq  
Xışıldayan balıqqulaqlarım. 
 
Amma buraxmaz ki artıq, ah 
Dənizi içinə ürəyin! 
 
 
* üz burada çöhrə anlamındadır 
  
 
 - 72 - 
HANS ADALBERT ÜÇÜN 
 
 
 
Çiçəklənər ürəyimdə 
Danışarkən sözlərin. 
 
Uçar aydın saçlarının üzərində 
Qaranlıq düşüncələrim. 
 
Güney torpağından, sevdadan, 
Ulduzdan və yırğalanmadan yarandın sən. 
 
Mənsə çoxdan ölmüşəm, 
Səndə ah, ey mənim göylərim ... 
  
 
 - 73 - 
AMMA FIRTINADIR QAŞLARIN 
 
 
 
Uçaram rahatsız, göylərdə gecələri 
Qaralmaram uyğulardan. 
 
Vızıldayar röyalar könlümün çevrəsində 
Şirin şeylər istəyərək. 
 
Diş-dişdir bütün kənarlarım, 
Sən içərsən yalnız yaralanmadan altunu. 
 
Mən bir ulduzam 
Üzünün mavi buludunda. 
 
Oynayarkən parıltım gözlərində 
Bir dünya olarıq birlikdə. 
 
Və vurğunca dalarıq röyaya - 
Amma bir fırtınadır qaşların. 
  
 
 - 74 - 
KƏDƏRLƏNDİRƏRSƏN MƏNİ-DİNLƏ 
 
 
 
Çox yorğunam. 
Daşıyıram bütün gecələri arxamda 
Və sənin də 
O çox ağırröyalı gecəni. 
 
Sevirmisən məni? 
Üfürdüm alnından o pis buludları  
Və mavi etdim onu. 
 
Nə edirsən mənimlə bu ölüm zamanımda? 
  
 
 - 75 - 
DANIEL JESUS PAUL ÜÇÜN 
 
 
 
Gecədir - 
Gəl bölüşək həsrətimizi, 
Və baxaq altun şəkilə. 
 
Bir ölü oturar önündə könlümün 
Açar əlini sədəqə deyə. 
 
Və mızıldayar mahnılarımı 
Artıq ağarmış bir yay boyunca. 
 
Məzar yolunun o üzündə 
Gəl sevək bir-birimizi. 
 
Qorxusuz gənclərik və krallar ki, 
Ancaq padşahlıq əsasıyla özlərinə toxunarlar! 
 
Sorma artıq, dinləyirəm 
Gözlərinin bal xışıltısını. 
 
Yumşaq bir qızılgüldür gecə, 
Gəl uzanaq kasacığında, 
 
Daha da çökmək dərinlərə, 
Yoruldum artıq bu ölümdən! 
  
 
 - 76 - 
LAURENCIS 
 
 
 
Hörülmüş çiçəklər kimi sənə mən 
Suçsuz bir ad verdim. 
 
Bundandır onu hər zaman 
Sevərək səsləmək istədiyim. 
 
Dumanın toz kimi 
Bulandırdığı deyil ki, 
 
Görərsən məni altunişıltılı 
Könlümün içindən axşamkən. 
 
Yenidən dirilməyi oynayırdı mənim ruhum, 
Gözlər yatmış dərələr kimi görünərkən. 
 
Və tanıyıram bütün mələkləri, 
Səndən söylədim onlara. 
 
Çiçəklənər ağzımın astra çiçəkləri 
Dodaqlarının bitotu gülləriylə.* 
 
Çəkərəm keşiyini sevdamızın 
Çünki tumurcuqda qalmalı öpüşləri. 
 
 
 
 
* almanca : Rittersporn, 
 dilimizdə tapa bilmədiyimdən türkcədən götürdüm. 
  
 
 - 77 - 
ABDUL ANTINOUS 
 
 
 
Axar qaranlıq süslər kimi gövdənin incəliyi. 
Ey mənim vəhşi, gecə yarısı günəşim, 
Öp ürəyimi, mənim qırmızıçırpıntılı torpağımı. 
 
Nə iri açılmış gözlərin - 
Sənsən göyü görmüş olan 
Bunca yaxın, bunca dərin. 
 
Qurdum çiynində 
Mən ölkəmi - 
Sən hardasan? 
 
Ayağın kimidir yol, çəkinən- 
Ulduzlar olar qanım damla-damla ... 
Sevirəm səni mən, sevirəm sən mən. 
  
 
 - 78 - 
PABLO 
 
 
 
Dinlərəm  palma yarpaqlarını gecələri 
Ayaqların altında xışıldayan, Pablo! 
 
Ağlamağım gərəkdir zaman-zaman 
Səndən aldığım mutluluqdan - 
 
Göyərər bu zaman qayğısız 
Göz qapaqlarında bir gülümsəyiş. 
 
Açılar səndə qərib bir sevinc ya da: 
Könlünün qara astra çiçəyi. 
 
Hər zaman keçərək bağçaların yanından 
Pablo! 
Baxarkən yolun sonunda o yerə, 
 
- O mənim hər zaman sevda düşüncəmdir, 
Sənə varmaq istəyən. 
 
Və işıltılar saçılacaq göylərdən, 
O mənim altun ahımdır arayan səni axşamkən. 
 
Gələr çox keçmədən və sarar gözəl şəhərinin 
üstünü 
Acılarla dolu ay; 
 
Üzümlər kimidir quşlar, rəng-rəng 
Aslanır bağçada ağaclardan, 
  
 
 - 79 - 
Mən də gözləyirəm, sehirlənmiş 
Aslanır məndən də röyalar. 
 
Ey bu yerlərin qürurlu balası, ey Pablo! 
Alaram nəfəsimlə üzündən özgə bir sevdanın 
səslərini; 
 
Gicgahında əkmək istəyirəm amma mutluluq 
ulduzumu, 
Oğurlayaraq özümdən işıqlı çiçəyimi. 
  
 
 - 80 - 
RÖYANA DALIRAM SƏSSİZCƏ 
 
 
 
Ağrılarla dolu rənglər gələr səhərləri, 
Ruhun kimidir onlar sənin. 
 
Ah, səni düşünməyim gərək, 
Və hər yerdə çox kədərli gözlər çiçəklənir. 
 
Mən sənə iri ulduzlardan söylədim, 
Sənsə amma baxdın yerə. 
 
Gecələrdir başımdan göyərən, 
Hara getməliyəm, bilmirəm. 
 
Dalıram röyana səssizcə, 
Ağ ipək örtür artıq önünü gözlərimin. 
 
Nədən qoydun dörd yanımı  
Torpaqsız, söylə bir? 
  
 
 - 81 - 
AYRILMA 
 
 
 
Sevda sözləri söyləmək 
İstərdim sənə hər zaman, 
 
İndi arayırsan rahatsız 
İtmiş möcüzələri. 
 
Amma çalarsa oyuncaq saatlarım 
Başlarıq biz də toy etməyə. 
 
Ah, sənin o gözəl gözlərin 
Mənim sevimli çiçəklərim. 
 
Və ürəyin cənnətimdir... 
Qoy baxım ona mən. 
 
Parıl-parıl nanələrdənsən 
Yumşaq xəyallarda. 
 
Sevda sözləri hər zaman 
Sənə söyləmək istərdim, 
 
Nədən etmədim? 
  
 
 - 82 - 
MÖNCH 
 
 
 
Toxunar əlim hər nəyə sən deyə. 
Arayırmısan sən də məni? 
 
Alnımda parlayır 
Solğun ulduz yenə də, 
 
Və görürəm səni hələ də dünyada, 
Yaşamaqda gülüşün. 
 
Alovlanır könlümüz 
Göylər ağlığında yuxuda. 
 
Öpmək istərik ah, bir-birimizi, 
Amma öldürməyə bənzər bu. 
 
Durmuşam nar ağacı altında, büsbütün 
Rəngli, bir şəkil kitabında. 
 
Baxarsan mənə zaman-zaman - 
Başlar bahar quşları ötməyə. 
  
 
 - 83 - 
MÖNCH ÜÇÜN 
 
 
 
Tumurcuq oldu ayaq barmaqlarım. 
- Bax, gəlirəm yanına böyləcə. 
 
Durarsan dərəyə enən yerdə 
Parıl-parıl bir çiçəksən, iritumlu; 
 
Mavi boyayar yanaqlarını 
Sənin mutluluğunla göy üzü. 
 
Açar özünü varlığım hər zaman - 
- Mən bir mehrabam işıqlı, 
 
Amma sən gəlməsən tapınmaq üçün, 
Və sabah sonsuz və qaranlıq bir gecədir. 
 
Sovruldu artıq həsrətim 
Fırtınasında gözlərimin, 
 
Soldu qanımda büsbütün 
Mənim mərcanlarım. 
 
Sönür ömrüm batan ayın 
Üzündə, qaranlıqda. 
  
 
 - 84 - 
BİR MAHNI 
 
 
 
Sudur duran gözlərimin ardında, 
Ağlayım gərək büsbütün. 
 
Qanadlanıb uçmaq istərəm, 
Köçəri quşlarla uzaqlara; 
 
Nəfəs-nəfəsə küləklərlə 
Əngin havada. 
 
Ah, çox üzgünəm ... 
Aydakı üz bilir bunu. 
 
Bundandır bunca məxmər dualar var 
Və yaxınlaşan səhər dörd yanımda. 
 
Qırılarkən qanadlarım 
Daş ürəyinin üstündə, 
 
Töküldülər yaslı qızılgüllər kimi 
Mavi kolluqlardan qaratoyuqlar. 
 
Ötmək istəyir yenə də 
Bütün susmuş mahnılarım, 
 
Və uçmaq istəyirəm uzaqlara 
Köçəri quşlarla. 
  
 
 - 85 - 
GİZLİCƏ GECƏDƏ 
 
 
 
Bütün ulduzlar altında 
Sən oldun seçdiyim. 
 
Oyağam- dinləyən bir çiçəyəm, 
Uğultulu yarpaqlar arasında. 
 
Bal yaratmaq istəyir dodaqlarımız, 
Çiçəklənmiş işıltılı gecələrimiz. 
 
Yandırar könlümün göyləri odunu 
Mutlu parıltısında gövdənin - 
 
Sənin qızılından asılmış mənim röyalarım, 
Bütün ulduzlar altında sən oldun seçdiyim. 
  
 
 - 86 - 
ANA 
 
 
 
Ölüm mahnısı oxuyur ağ bir ulduz 
İyul gecəsində. 
Ölüm zənginin səsidir sanki iyul gecəsində. 
Və buludların əli dam üstündə, 
Kölgənin islaq əli, toxuna-toxuna 
Arayır anamı. 
 
Duyuram çılpaq ömrümü, 
Uzaqlaşır anamın ölkəsindən, 
Böylə çılpaq olmadı heç yaşamım, 
Böylə buraxılmış zamana, 
Sanki solmuşam 
Və durmuşam ardında gündüzün sonunun, 
Uzaq gecələr arasında təkbaşına. 
  
 
 - 87 - 
ANA 
 
 
 
Sən diri olsaydın, ah ana! 
Oynayardım sənin qucağında. 
  
Qorxuram və ağrıyır ürəyim 
Bunca acılardan. 
Səpələnmiş qan yarpaqları hər yana. 
 
Hara gedə bilər uşağım? 
Şən bir cığır aça bilmədim ki, 
Alt-üst oldu bütün torpaq. 
 
Sevimli, sevimli ana! 
  
 
 - 88 - 
MƏNİM MAHNIM 
 
 
 
Tökülür yuxulu yarpaqları gecənin, 
Ah ey ən qaranlıq, ey səssiz orman! 
 
Gəlir göylərlə işıqlar da, 
Necə oyana bilərəm? 
Hər yana getmiş olsam da, 
Qaranlıq bir ormandır xışıldayan; 
 
Mən ki çalıb oxuyan və şənürəkliyəm, ey 
 torpaq! 
Və pıçıldayır ormanların ürəyim 
Yosunyaşlı sularının mahnısını. 
  
 
 - 89 - 
ÖMRÜMÜN MAHNISI 
 
 
 
Bax mənim talanmış üzümə ... 
Daha da çökmüş ulduzları. 
Bax mənim talanmış üzümə. 
 
Qaranlıq sulara qovuşmaqda 
Bütün çiçəkli yollarım: 
Qardaşlar ki, ölümcül dalaşdılar. 
 
Qocaldı artıq ulduzları ... 
Bax mənim talanmış üzümə. 
  
 
 - 90 - 
HABİL 
 
 
 
Tanrı sevməz gözlərini Qabilin, 
Altun bir bağçadır üzü Habilin, 
Qoşa bülbüldür gözləri Habilin. 
 
Səslənərkən telləri ruhunun 
Oxuyar Habil hər zaman ucadan, 
Amma şəhərin bütün məzarları 
Gövdəsindədir Qabilin. 
 
Və o öldürəcək öz qardaşını - 
Habil, Habil, boyayır qanın göyləri dərindən! 
 
Qabil hardadır, şığımaq istərəm üstünə: 
Sənmi o gözəl quşu öldürdün 
Üzündə qardaşının?!! 
  
 
 - 91 - 
AXŞAM MAHNISI 
 
 
 
Saçılar yumşacıq yağış damlaları 
Azyaşlı qızılgül kollarına, 
Və artar zənginliyi dünyanın. 
 
Yalnız mənəm ah 
Bu bərəkətli çağda susayan 
Və ağlayan. 
 
Oxuyur mələklər göylərdən: 
“Bu gün tanrının ad günüdür,* 
Var xəbəri hər nədən ...” 
 
Anlaya bilmirəm ki bunu, 
Nədən onun tavanı altında bu qədər 
Kədərlə oyanaram hər səhər! 
 
 
 
 
 
 
 
 
* Ad günü: 
Təqvimdə qutsal adamların adları olan günlər. 
  
 
 - 92 - 
MİLAD BAYRAMI 
 
 
 
Çıxaraq yumşaqca o sevimli ulduzumdan 
Gələrsən bir kərə axşamüstü yanıma, 
Ağzında özlədiyim o sevda sözləri 
Və süslənmiş budaqlar göz tikər yoluna. 
 
Bilirəm, yenə işıqlar saracaq canımı, 
Çünki sən yandıracaqsan işıqlarımı. 
 
“Nə zaman?” - Soraram səni görən gündən - 
“Nə zaman?” 
Bir mələk kəsib düzəltdim altun saçlarından 
Və bir röya, ki dağıldı durmadan. 
Sevirəm səni ah, səvirəm səni, 
Sevirəm səni! 
 
Eşidirmisən məni, sevirəm səni ... 
Və gəzər sevdamız quyruqlu ulduzlar 
zamanından, 
Hələ tanımadan mən səni, sən məni. 
  
 
 - 93 - 
MƏNİM ANAM 
 
 
 
Yanır şam masamın üstündə 
Anam deyə bütün gecəni - 
Anam deyə ... 
 
Yanır ürəyim çiynimin altında 
Bütün gecəni 
Anam deyə ... 
  
 
 - 94 - 
UŞAĞIM ÜÇÜN 
 
 
 
Hər zaman öləcəksən uşağım! 
Hər il sona vardığında, 
 
Yarpaqlar dağılarkən 
Və incələrkən budaqlar. 
 
Çox acı oldu ölümə 
Qızılgüllərlə qovuşduğun, 
 
O solan çırpıntıları birər-birər 
Yaşamış oldun sən. 
 
Bundandır ağlamağım hər zaman ... 
Ürəyimin gecəsində. 
 
Hələ də köks ötürür mürgülü mahnılarım, 
Səni ölüm yuxusuna hıçqıranlar, 
 
Və  baxmaq istəməz artıq gözlərim 
Bu dünyaya; 
 
Ağrıdar onu yaşılı yarpaqların. 
- Amma məndədir o ölümsüz olan.  
 
Bir şəkildir sənə sevgim ki tanrının, 
Şəklidir sanıram. 
 
Ağlar gördüm mələkləri də, 
Qarlı yağışlarda və ruzgarda. 
  
 
 - 95 - 
Uçurdular ... 
Göysəl bir havada. 
 
Ay çiçəkləndimi büsbütün 
Ömrünə bənzər uşağım! 
 
Görmək istəmirəm, qayğısız 
İşıq saçaraq yox olan işıldaquşu. 
 
Heç inanmazdım, uşağım! 
Ölümün sən deyə gəlməsini,  
 
Sevirəm evimin divarlarını, 
Çəkərəm üzünün gəncilik rəsmini. 
 
Bu ayın həyata 
Saçılan və düşən ulduzları, 
Damlayar ağır-ağır ürəyimə. 
  
 
 - 96 - 
GƏLİR AXŞAM 
 
 
 
Gəlir axşam və mən dalıram ulduzlara, 
Unutmayım deyə yurdumun yolunu. 
Yasa büründü üzü zavallı ölkəmin də. 
 
Bağlanmış sevgiylə bir-birinə, 
Birləşmiş bir çəyirdəkdə könlümüz: 
Ağ rəngli içidir bir badamın. 
 
... Bilirəm, tutmusan hər zamankı kimi əlimi 
Sonsuz uzaqların tilsimində ... 
Çağladı ruhum ah, ağzından eşidərkən. 
  
 
 - 97 - 
TORANLAŞIR HAVA 
 
 
 
Toranlaşır hava- gündüz ölür get-gedə ... 
Və onun, bir yarpağın giləmeyvəsinin 
Üzərindəki soyuq kölgəsi sarır məni. 
 
Bir cənnət qurdum özümüzçün, sənin olsun 
istədim 
- Qırıldı ürəyinin gecəsinin qayalıqlarında. 
 
Ötür quşlar və titrəyir ormanın kənarında  
Axar suda mənim şəklim 
Sənin olsun istərəm. 
 
Toranlaşır hava, gündüz ölür get-gedə ... 
  
 
 - 98 - 
AXŞAM 
 
 
 
Birdən oxumaq istədi ürəyim - 
Bilmədim nədən?! 
- Və ağladım acı-acı axşamkən. 
 
Bir ağrı qopdu hər nədən  
- Gəldi çökdü üstümə 
Dolaşaraq dörd yanımı. 
  
 
 - 99 - 
VƏ 
 
 
 
Xor baxdın könlümə - 
Uçaydı keşkə mutluluqla 
Dar otaqdan göy üzünə! 
 
Ay çıxarkən gəzməyə 
Ta gec vaxta qədər dinləyərəm 
Çırpıntısını. 
 
Gümüş teldən incəcik hörülmüşdür 
Ağ aracım -* 
Artıq bulandı işıltıları. 
 
 
 
 
 
 
 
 
* Arac: Alət 
  
 
 - 100 - 
QUCAĞIMDA 
 
 
 
Uyuyar qaranlıq buludlar 
Qucağımda - 
Bundandır kədərim, sevgilim! 
 
Səsləyim gərək adını 
Cənnət quşunun səsiylə, dodaqlarım 
Boyanmış olduğunda. 
 
Yatır artıq ağaclar bağçada - 
Və önündə pəncərəmin 
O yorulmaq bilməyən də - 
 
Uğuldayır çalağanın qanadları 
Gətirir məni havada 
Sənin evinin üstünə. 
 
Sarılır qollarım belinə - 
Yansıyım deyə gövdənin 
Duruluğunda sənin. 
 
Söndürmə könlümü - 
Taparsan hər zaman - 
Sən o yolu. 
  
 
 - 101 - 
SEVİMLİM ÜÇÜN 
 
 
 
Keçirəm aşaraq altun çəmənindən gövdənin, 
Parlayır sevda cığırında almaz çınqılları, 
Və uzanır mənim qoynuma 
Rəng-rəng firuzə daşları. 
 
Aradım səni bunca mən-qanayır ayaqlarım - 
Söndürdüm susuzluğumu şirinliyilə 
gülüşlərinin. 
Qorxuram ancaq ki, qapansın 
Qapısı röyaların. 
 
Göndərirəm sənə mavi bir buluda bükülmüş 
səlamımı, 
Hələ səhər işığından bir damla dadmadan. 
Və dodaqlarımdan indicə dərdiyim çiçəklənmiş 
öpüşləri, 
Hələ vurğunluqla səhərin içinə axmadan.
